<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/iraqi-forces-kill-3-protesters-umm-qasr-port-free-access-sistani-warns-of-crisis"/>
    <meta property="og:site_name" content="euronews"/>
    <meta property="article:published_time" content="2019-11-22T16:05:04+00:00"/>
    <meta property="og:title" content="اعتراض‌های خونبار عراق؛ سه کشته در بغداد و درگیری در بندر ام‌قصر"/>
    <meta property="og:description" content="سیستانی از دولتمردان خواست تا در اصلاح قوانین مربوط به انتخابات شتاب کنند زیرا این اصلاحات ممکن است تنها راه حل ناآرامی‌های خونین چند هفته‌ای در عراق باشد."/>
  </head>
  <body>
    <article>
      <h1>اعتراض‌های خونبار عراق؛ سه کشته در بغداد و درگیری در بندر ام‌قصر</h1>
      <address><time datetime="2019-11-22T16:05:04+00:00">22 Nov 2019, 16:05</time> by <a rel="author">یورونیوز فارسی </a></address>
      <p>در جریان راهپیمایی معترضان در عراق سه شهروند این کشور با تیر مستقیم نیروهای امنیتی جان خود را از دست دادند. خبرگزاری رویترز این خبر را به نقل از منابع پلیس عراق منتشر کرده است.</p>
      <p>مأموران امنیتی عراق روز جمعه یکم آذر به تجمع معترضان به ویژه در نزدیکی پل سنک در مرکز بغداد یورش برده و ضمن پرتاب گاز اشک‌آور به روی آنها آتش گشودند. در جریان این درگیری یک نفر از معترضان بر اثر برخورد گاز اشک‌آور و دو نفر نیز با فشنگ واقعی کشته شدند. دست کم ۲۷ نفر نیز در یورش مأموران پلیس زخمی شدند.</p>
      <h3>درگیری در جنوب؛ جاده ام‌قصر «به زور» باز شد</h3>
      <p>نیروهای امنیتی عراق روز جمعه همچنین با یورش به معترضان در جنوب موفق شدند راه ارتباطی ام‌قصر، اصلی‌ترین بندر تجاری این کشور را باز کنند.</p>
      <p>معترضان عراقی که از روز دوشنبه گذشته راه اصلی دسترسی به بندر ام‌قصر را بسته بودند در نهایت با زور و در پی ورود پلیس پراکنده شدند. خبرگزاری رویترز با نقل این خبر از مسئولان بندر می‌نویسد که فعالیت‌های تجاری در این منطقه هنوز به طور کامل از سر گرفته نشده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/05/whats-happening-in-iraq-demonstration-protest-foreign-intervention-economic-crisis">عراق در مواجهه با فصلی نو؛ در همسایگی ایران چه می‌گذرد؟</a>
        </li>
        <li>
          <a href="https://farsi.euronews.com/2019/11/21/iraq-protests-at-least-four-killed-and-48-wounded-in-baghdad">اعتراضات بغداد؛ ۴ کشته و ۴۸ زخمی در جریان تیراندازی پلیس به معترضان</a>
        </li>
      </ul>
      <p>عراق به شدت وابسته به واردات مواد غذایی است و کالاهایی مانند دانه‌های خوراکی، روغن نباتی و شکر از طریق بندر ام‌قصر وارد این کشور می‌شود. پیشتر یکی از مسئولان دولتی در بغداد خسارت مسدود کردن راه دسترسی به بندر ام‌قصر را حدود ۶ میلیارد دلار برآورد کرده بود.</p>
      <h3>سیستانی: هر چه سریع‌تر قانون انتخابات را اصلاح کنید</h3>
      <p>در همین حال آیت‌الله سید علی سیستانی، رهبران شیعیان عراق روز جمعه از دولتمردان این کشور خواست تا در اصلاح قوانین مربوط به انتخابات شتاب کنند زیرا این اصلاحات ممکن است تنها راه حل ناآرامی‌های خونین چند هفته‌ای در عراق باشد.</p>
      <figure>
        <img src="https://static.euronews.com/articles/stories/04/31/58/46/808x594_cmsv2_fbe66487-5cd9-586e-a53c-6faaf6b9868b-4315846.jpg"/>
        <figcaption>جوانان معترض در حال حمل یکی از افراد مصدوم در درگیری‌های خونبار جمعه یکم آذر در بغدادرویترز</figcaption>
      </figure>
      <p>شیخ مهدی کربلایی، نماینده آیت‌الله سیستانی در کربلا در جریان سخنرانی در نماز جمعه این هفته در این شهر گفت: «ما بر اهمیت شتاب دادن به روند تصویب قانون انتخابات و نیز قانون کمیسیون انتخابات تأکید داریم زیرا این موضوع نشانه گذار کشور از بحرانی بزرگ است.»</p>
      <p>آیت‌الله سیستانی بسیار به ندرت و تنها در مواردی کهخ کشور با بحران بزرگی روبروست در امور سیاسی مداخله و اظهار نظر می‌کند. نماینده آقای سیستانی در سخنرانی خود همچنین بار دیگر بر این نکته بر لزوم پرهیز از خشونت در پاسخ به خواسته‌های مشروع معترضان تأکید کرد.</p>
      <p>شهروندان ناراضی عراقی در هفته‌های اخیر در اعتراض به وعده‌های عمل نشده دولت برای انجام اصلاحات، دست به اعتصاب زده‌اند.</p>
      <p>از آغاز موج ناآرامی‌ها در عراق تاکنون دست کم ۳۲۹ تن در بغداد و برخی دیگر از شهرها به ویژه در جنوب این کشور جان خود را از دست داده‌اند.</p>
    </article>
  </body>
</html>