<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/cricket/2019/11/22/sanju-samson-reaction"/>
    <meta property="og:site_name" content="Media One"/>
    <meta property="article:published_time" content="2019-11-22T16:32:51+00:00"/>
    <meta property="og:title" content="ദേശീയ ടീമില്‍ നിന്ന് പുറത്തായ സഞ്ജുവിന്റെ പ്രതികരണം"/>
    <meta property="og:description" content="പ്രാദേശിക ക്രിക്കറ്റില്‍ കൂടുതല്‍ മികച്ച പ്രകടനങ്ങള്‍ നടത്തി വീണ്ടും ദേശീയ ടീമിലേക്കുള്ള വിളി കാത്തിരിക്കുക എന്ന വഴി മാത്രമാണ് ഇപ്പോള്‍ സഞ്ജുവിന് മുന്നിലുള്ളത്."/>
  </head>
  <body>
    <article>
      <h1>ദേശീയ ടീമില്‍ നിന്ന് പുറത്തായ സഞ്ജുവിന്റെ പ്രതികരണം</h1>
      <h2>പ്രാദേശിക ക്രിക്കറ്റില്‍ കൂടുതല്‍ മികച്ച പ്രകടനങ്ങള്‍ നടത്തി വീണ്ടും ദേശീയ ടീമിലേക്കുള്ള വിളി കാത്തിരിക്കുക എന്ന വഴി മാത്രമാണ് ഇപ്പോള്‍ സഞ്ജുവിന് മുന്നിലുള്ളത്.</h2>
      <address><time datetime="2019-11-22T16:32:51+00:00">22 Nov 2019, 16:32</time> by <a rel="author" href="https://www.mediaonetv.in/author/542172" target="_blank">Web Desk</a></address>
      <p>വെസ്റ്റ് ഇന്‍ഡീസിനെതിരായ ടി20 പരമ്പരക്കായുള്ള ഇന്ത്യന്‍ ടീമിനെ പ്രഖ്യാപിച്ചപ്പോള്‍ നിരവധി ആരാധകര്‍ക്ക് വലിയ നിരാശയാണ് സഞ്ജു സാംസണിന്റെ പുറത്താകല്‍ സമ്മാനിച്ചത്. ബംഗ്ലാദേശിനെതിരായ മൂന്ന് ടി20 മത്സരങ്ങളിലും ടീമിലുണ്ടായിരുന്നെങ്കിലും സഞ്ജുവിന് കളിക്കാന്‍ അവസരം ലഭിച്ചിരുന്നില്ല. ഫലത്തില്‍ ഒരുകളിപോലും കളിക്കാന്‍ സാധിക്കാതെയാണ് സഞ്ജു ടീമില്‍ നിന്നും പുറത്തായത്.</p>
      <p>മോശം ഫോമിന്റെ പേരില്‍ സമ്മര്‍ദത്തിലായ ഋഷഭ് പന്തിന് വീണ്ടും അവസരം നല്‍കാന്‍ സെലക്ടര്‍മാര്‍ തീരുമാനിച്ചപ്പോള്‍ നഷ്ടമായത് സഞ്ജുവിന്റെ അവസരം കൂടിയായിരുന്നു. 2015ല്‍ ഇന്ത്യക്കുവേണ്ടി ടി 20 മത്സരം കളിച്ച സഞ്ജുവിന് പിന്നീട് മൂന്നുവര്‍ഷങ്ങള്‍ക്കിപ്പുറമായിരുന്നു ടീമിലേക്കുള്ള വിളി വന്നത്. രാജസ്ഥാന്‍ റോയല്‍സിനും ഇന്ത്യ എക്കും കേരളത്തിനുമായുള്ള സഞ്ജുവിന്റെ മാസങ്ങള്‍ നീണ്ട പ്രകടനമാണ് വീണ്ടും ദേശീയ ടീമിലെത്തിച്ചത്.</p>
      <figure>
        <iframe data-src="https://twitter.com/ShashiTharoor/status/1197538694552535040?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>വിരാട് കോഹ്‌ലിക്ക് വിശ്രമം അനുവദിച്ച ബംഗ്ലാദേശിനെതിരായ ടി20 പരമ്പരയില്‍ സഞ്ജുവിന് എളുപ്പത്തില്‍ ടീമിലിടം കിട്ടുമെന്ന് പ്രതീക്ഷിച്ചിരുന്നു. എന്നാല്‍ മൂന്ന് മത്സരങ്ങളിലും സഹതാരങ്ങള്‍ക്ക് വെള്ളം കൊണ്ടുകൊടുക്കാന്‍ മാത്രമാണ് സഞ്ജുവിന് കഴിഞ്ഞത്. ശിവം ദുബെ ഇന്ത്യക്കു വേണ്ടി അരങ്ങേറുകയും പന്ത് വീണ്ടും കളിക്കുകയും ചെയ്‌തെങ്കിലും സഞ്ജുവിന്റെ ടീമിലേക്കുള്ള വരവ് പടിക്കല്‍ വെച്ച് തടയപ്പെട്ടു.</p>
      <p>ബംഗ്ലാദേശ് പരമ്പരയില്‍ ടീമിലുണ്ടായിട്ടും കളിക്കാന്‍ സാധിക്കാതിരുന്നതിന് പിന്നാലെ വിന്‍ഡീസ് പരമ്പരയില്‍ നിന്നും ഒഴിവാക്കിയതോടെ നിരവധി പേരാണ് സഞ്ജുവിന് പിന്തുണയുമായെത്തിയത്. സഞ്ജുവിന്റെ ബാറ്റിംങാണോ മനക്കരുത്താണോ നിങ്ങള്‍ പരീക്ഷിക്കുന്നത് എന്നായിരുന്നു എം.പി ശശി തരൂര്‍ ചോദിച്ചത്.</p>
      <figure>
        <iframe data-src="https://twitter.com/IamSanjuSamson/status/1197727281361244160?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>പലപ്പോഴും ഇത്തരം സന്ദര്‍ഭങ്ങളില്‍ മൗനമാണ് ഭൂഷണമെന്ന് തിരിച്ചറിഞ്ഞ സഞ്ജു ഒരു സ്‌മൈലികൊണ്ടാണ് തന്റെ പ്രതികരണം ട്വിറ്ററില്‍ ഒതുക്കിയത്. വിജയ് ഹസാരെ ട്രോഫിയില്‍ 125 പന്തില്‍ ഡബിള്‍ സെഞ്ചുറിയടിച്ച സഞ്ജുവിന്റെ പ്രകടനമാണ് ബംഗ്ലാദേശ് പരമ്പരക്കുള്ള ടീമിലെത്തിച്ചത്. പ്രാദേശിക ക്രിക്കറ്റില്‍ കൂടുതല്‍ മികച്ച പ്രകടനങ്ങള്‍ നടത്തി വീണ്ടും ദേശീയ ടീമിലേക്കുള്ള വിളി കാത്തിരിക്കുക എന്ന വഴി മാത്രമാണ് ഇപ്പോള്‍ സഞ്ജുവിന് മുന്നിലുള്ളത്.</p>
      <related>
        <a href="https://www.mediaonetv.in/cricket/2019/11/21/indian-team-announced"/>
      </related>
    </article>
  </body>
</html>