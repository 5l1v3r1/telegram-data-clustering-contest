<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100295/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%D9%87-%D8%B2%D9%88%D8%AF%DB%8C-%D8%A8%D9%87-%D8%A7%DB%8C%D9%84%D8%A7%D9%85-%D9%85%DB%8C-%D8%A2%DB%8C%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T16:25:42+00:00"/>
    <meta property="og:title" content="رئیس جمهور به زودی به ایلام می‌آید"/>
    <meta property="og:description" content="ایسنا/ایلام استاندار ایلام گفت: هفته گذشته از طرف دفتر ریاست جمهوری از ما خواسته شد مقدمات سفر حجت الاسلام والمسلمین حسن روحانی رئیس جمهوری به استان را فراهم کنیم اما تاریخ دقیق آن اعلام نشد که در صورت قطعی شدن، اطلاع‌رسانی می‌شود."/>
  </head>
  <body>
    <article>
      <h6 class="kicker">استاندار ایلام :</h6>
      <h1>رئیس جمهور به زودی به ایلام می‌آید</h1>
      <address>
        <time datetime="2019-11-22T16:25:42+00:00">22 Nov 2019, 16:25</time>
      </address>
      <p>ایسنا/ایلام استاندار ایلام گفت: هفته گذشته از طرف دفتر ریاست جمهوری از ما خواسته شد مقدمات سفر حجت الاسلام والمسلمین حسن روحانی رئیس جمهوری به استان را فراهم کنیم اما تاریخ دقیق آن اعلام نشد که در صورت قطعی شدن، اطلاع‌رسانی می‌شود.</p>
      <p>قاسم سلیمانی دشتکی روز جمعه در حاشیه برپایی میز خدمت در مصلی شهر ایلام در جمع خبرنگاران  اظهار کرد: رئیس جمهوری حدود یک سال است قصد سفر به این استان دارد اما هر بار به دلایلی این سفر به تاخیر می‌افتد.</p>
      <p>استاندار ایلام درباره برپایی میز خدمت هم اظهار کرد: به مدیران استانی از روز اول ورود به ایلام تاکید کردم در اتاق خود را به روی مردم باز نگه دارند و دست‌کم هفته ای یک روز با مردم چهره به چهره ملاقات کنند.</p>
      <p>وی با بیان اینکه پاسخگویی مدیران در برابر مطالبات مردم ضروری است، افزود: علاوه بر این، تمام مدیران ملزم هستند هر سه ماه یکبار میز خدمت را در محل نماز جمعه برپا کنند و خودم را موظف می دانم در اجرای این طرح شرکت کنم.</p>
      <p>سلیمانی دشتکی با بیان اینکه امروز نیز به مناسبت هفته بسیج، میز خدمت با هدف خدمت به مردم در سراسر استان برپا شده است، یادآور شد: بیشتر مدیران در پاسخگویی به مردم حضور داشتند و دستورات لازم هم داده شد.</p>
      <p>وی تاکید کرد: مدیران در صورت امکان باید مشکلات را رفع کنند اما اگر خواسته ای خلاف قانون باشد باید متذکر شوند این مشکل با توجه به چه بند و ماده ای خلاف است تا متقاضی نیز متقاعد شود.</p>
      <p>استاندار ایلام افزود: چنانچه بررسی مشکلی جزو اختیارات مدیر نیست باید به مقامات بالاتر جهت رسیدگی ارجاع شود و هر اقدامی که در این زمینه صورت می گیرد به اطلاع متقاضی رسانده شود.</p>
      <p>میز خدمت دستگاه های اجرایی امروز همچنین در شهرستان های ۱۰ گانه استان با حضور فرمانداران و مدیران ادارات و در مرکز استان نیز با حضور قاسم سلیمانی دشتکی استاندار ایلام در مصلی شهر ایلام برگزار شد.</p>
      <p>انتهای پیام</p>
    </article>
  </body>
</html>