<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743082"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T16:20:00+00:00"/>
    <meta property="og:title" content="&quot;เม็กซิโก&quot;พบเหยื่อ&quot;แก๊งยานรก&quot;ฆ่าฝังดินอีก31ศพ"/>
    <meta property="og:description" content="ตำรวจหน่วยสืบสวนเม็กซิโก พบผู้เสียชีวิต 31 ศพถูกฆ่าฝังดิน แถบชานเมืองกวาดาลาฮารา เมืองใหญ่อันดับ 2 ของประเทศ ในรัฐฮาลิสโก ทางภาคตะวันออกเจ้าหน้าที่เชื่อเป็นฝีมือแก๊งค้ายาเสพติดในพื้นที่"/>
  </head>
  <body>
    <article>
      <h1>"เม็กซิโก"พบเหยื่อ"แก๊งยานรก"ฆ่าฝังดินอีก31ศพ</h1>
      <address>
        <time datetime="2019-11-22T16:20:00+00:00">22 Nov 2019, 16:20</time>
      </address>
      <p>
        <b>ตำรวจหน่วยสืบสวนเม็กซิโก พบผู้เสียชีวิต 31 ศพถูกฆ่าฝังดิน แถบชานเมืองกวาดาลาฮารา เมืองใหญ่อันดับ 2 ของประเทศ ในรัฐฮาลิสโก ทางภาคตะวันออกเจ้าหน้าที่เชื่อเป็นฝีมือแก๊งค้ายาเสพติดในพื้นที่</b>
      </p>
      <p>สำนักข่าวเอเอฟพีรายงานจากเมืองกวาดาลาฮารา ประเทศเม็กซิโก เมื่อวันที่ 22 พ.ย. ว่า การค้นพบหลุมฝังศพลับเริ่มเมื่อต้นเดือนนี้ หลังจากเจ้าหน้าที่สืบทราบเบาะแส และทำการขุดดินในเนื้อที่ 320 ตารางเมตรด้วยรถแม็คโคร ในที่ดินเอกชนรายหนึ่ง หลังการตรวจสอบด้วยอุปกรณ์เรดาร์ทะลุดิน และสุนัขดมกลิ่น ศพที่พบถูกฆ่าฝัง 31 ราย เป็นผู้หญิง 6 คน และผู้ชาย 25 คน เจ้าหน้าที่สามารถพิสูจน์ทราบตัวบุคคลได้แล้ว 10 ราย โดย 9 รายในจำนวนนี้เคยมีรายงานข่าวหายตัวไป<br/><br/>เจ้าหน้าที่เตรียมขุดที่ดินต้องสงสัยอีก 2 แปลง บริเวณใกล้เคียง ในวันศุกร์ (22 พ.ย.) โดยเชื่อว่าอาจจะพบศพเพิ่มอีก จากการตรวจสอบเบื้องต้น</p>
      <figure>
        <img src="https://www.dailynews.co.th/admin/upload/20191122/news_ZWDchEFYRK205147_533.jpg?v=201911230710?v=3025"/>
      </figure>
      <p>ฮาลิสโกเป็นในรัฐของเม็กซิโก ที่มีสถิติอาชญากรรมพุ่งสูง และเป็นถิ่นอิทธิพลของแก๊งค้ายาเสพติดชื่อกระฉ่อน "ฮาลิสโก นิว เจเนอเรชั่น" หนึ่งในแก๊งอาชญากรรมที่โหดเหี้ยมที่สุดของประเทศ ความรุนแรงพุ่งสูงนับตั้งแต่เดือน มี.ค. 2560 หลังเกิดความแตกแยกภายในแก๊ง รวมทั้งการห้ำหั่นกับแก๊งคู่อริ ในรัฐกวานาคัวโต ที่อยู่ใกล้กัน<br/><br/>เดือน พ.ค. ปีนี้ เจ้าหน้าที่พบเหยื่อแก๊งค้ายาเสพติด ถูกฆ่าหมู่ฝังดิน 30 ศพ ในสวนหลังบ้านเอกชนหลังหนึ่ง แถบชานเมืองกวาดาลาฮารา และอีก 34 ศพในบริเวณใกล้เคียง ในเดือน ก.ย.ที่ผ่านมา<br/>จากข้อมูลของทางการเม็กซิโก ประชาชนหายตัวไปเกือบ 50,000 คน ส่วนใหญ่หายไปนับตั้งแต่ปี พ.ศ. 2549 เมื่อรัฐบาลเริ่มปฏิบัติการสงครามยาเสพติด กวาดล้างแก๊งอาชญากรรมในประเทศครั้งใหญ่ และนับตั้งแต่ปี 2549 มีการขุดพบศพถูกฆ่าฝังดินกว่า 5,000 ราย ในหลุมฝังลับกว่า 3,000 จุด ในรัฐต่างๆ ทั่วเม็กซิโก.</p>
      <figure>
        <iframe src="https://www.youtube.com/embed/zp9DtyXFAAo" width="640" height="360" data-service="Youtube" scrolling="no"/>
      </figure>
      <p>ภาพ - AFP, REUTERS<br/>คลิป - CGTN<br/> </p>
    </article>
  </body>
</html>