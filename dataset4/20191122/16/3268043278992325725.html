<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.trend-online.com/prp/borse-il-miglior-titolo-2019-crolla-zero/"/>
    <meta property="og:site_name" content="Trend Online"/>
    <meta property="article:published_time" content="2019-11-22T16:32:00+00:00"/>
    <meta property="og:title" content="Borse: il miglior titolo mondiale 2019 (+3800%) crolla a zero"/>
    <meta property="og:description" content="Borse: crollo record per la cinese ArtGo, fino a ieri best performer globale tra i titoli con una capitalizzazione sopra 1 miliardo."/>
  </head>
  <body>
    <article>
      <h1>Borse: il miglior titolo mondiale 2019 (+3800%) crolla a zero</h1>
      <h2>Borse: crollo record per la cinese ArtGo, fino a ieri best performer globale tra i titoli con una capitalizzazione sopra 1 miliardo.</h2>
      <address><time datetime="2019-11-22T16:32:00+00:00">22 Nov 2019, 16:32</time> by <a rel="author" href="https://www.trend-online.com/faro-maltese/" target="_blank">Faro Maltese</a></address>
      <p>Il titolo della <b>ArtGo Holdings</b>, un medio operatore dell'industria mineraria cinese quotato alla <b>Borsa di Hong Kong</b>, è crollato ieri del 98% in un solo giorno, bruciando l'equivalente di 5,7 miliardi di dollari di capitalizzazione, dopo che il provider globale di indici <i>benchmark </i>MSCI ha deciso di non inserirlo all'interno dei suoi panieri.</p>
      <p>Un crollo che sarebbe con ogni probabilità rimasto nell'ombra se non fosse per i numeri da <i>guinness</i> dei primati che la sua <b><a href="https://www.trend-online.com/inte/cocco-alessandro-piazza-affari-221119/">performance borsistica</a></b> aveva fino a quel momento consegnato alla cronaca finanziaria.</p>
      <h3>Borse: il miglior titolo mondiale 2019 (+3800%) crolla a zero</h3>
      <p>Prima del collasso, la società specializzata nell'estrazione di marmo aveva infatti a segno nel corso del 2019 un prodigioso rialzo del 3.800%, che ne ha fatto <b>la <a href="https://www.trend-online.com/prp/unicredit-intesa-sanpaolo-quale-comprare/">migliore azione </a>quotata sui listini azionari mondiali</b> tra quelle con un valore di mercato superiore al miliardo: una scalata che aveva lasciato di stucco investitori e analisti, ma anche sollevato molti dubbi. Finendo per accendere un campanello d'allarme tra gli osservatori del mercato che ha favorito la caduta.</p>
      <h3>ArtGo Holdings: 5 miliardi bruciati con un report del WSJ </h3>
      <p>La decisione dell'MSCI, che ha ribaltato un precedente annuncio di inizio novembre, è arrivata infatti all'indomani della pubblicazione di un <a href="https://www.wsj.com/articles/a-mysterious-marble-bubble-in-hong-kong-11574246764"><b>report del Wall Street Journal</b></a>, in cui il quotidiano americano esprimeva numerose perplessità su quella che definisce una “misteriosa bolla del marmo": partendo dalla notevole discrepanza tra i fondamentali della società e il prezzo raggiunto dalle sue azioni, il WSJ aveva messo in evidenza infatti alcuni elementi problematici, a partire dai multipli stellari raggiunti (85 volte il rapporto prezzo-ricavi, persino meglio delle società tecnologiche) e dall'assenza di particolari sbalzi nella domanda di pietre di marmo quest'anno.</p>
    </article>
  </body>
</html>