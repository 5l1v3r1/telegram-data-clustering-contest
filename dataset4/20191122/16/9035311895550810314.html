<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/yunanistan-basbakani-micotakis-kapilari-yasa-disi-gocmenlere-kapatiyoruz"/>
    <meta property="og:site_name" content="euronews"/>
    <meta property="article:published_time" content="2019-11-22T16:35:10+00:00"/>
    <meta property="og:title" content="Yunan Başbakan Miçotakis: Kapıları yasa dışı göçmenlere kapatıyoruz"/>
    <meta property="og:description" content="Göçmen politikasını daha da sertleştiren Yunanistan, Türkiye ile aralarındaki sınır kapılarına ilave sınır muhafızı yerleştirileceğini ve sığınma hakkı verilmeyenlerin geri döndürüleceğini duyurdu"/>
  </head>
  <body>
    <article>
      <h1>Yunan Başbakan Miçotakis: Kapıları yasa dışı göçmenlere kapatıyoruz</h1>
      <address><time datetime="2019-11-22T16:35:10+00:00">22 Nov 2019, 16:35</time> by <a rel="author">Mustafa Bag</a></address>
      <p>Göçmen politikasını sertleştiren Yunanistan, Türkiye ile aralarındaki sınır kapılarına ilave sınır muhafızı yerleştirileceğini ve sığınma hakkı verilmeyenlerin geri döndürüleceğini duyurdu.</p>
      <p>Parlamentoda konuşan Başbakan Kiryakos Miçotakis, Türkiye ile ana karadaki sınırlarına 400, adalara konuşlandırılmak üzere ise 800 ilave sınır muhafızı alımını öngören planı onayladığını söyledi.</p>
      <p>Olası göçmen akınlarına karşı caydırıcı yeni önlemler alınacağını belirten Yunanistan Başbakanı ayrıca deniz devriye operasyonlarının yoğunlaştırılacağını da bildirdi.</p>
      <p>Atina yönetimi, önceki gün kamuoyu ile paylaştığı bir plan çerçevesinde Ege adalarındaki göçmen kamplarını kapatıp yerine yeni "Kapalı kamplar" inşa edeceğini duyurmuştu.</p>
      <figure>
        <img src="https://static.euronews.com/articles/stories/04/31/59/74/266x177_cmsv2_814301ee-0bdb-5cfb-af11-233c3903bd91-4315974.jpg"/>
        <figcaption>Yunanistan Başbakanı Kiryakos MiçotakisReuters</figcaption>
      </figure>
      <p>Söz konusu plan kapsamında Midilli'deki Moria kampıyla Sakız ve Sisam adalarındaki kampların kapatılarak bunların yerine, her biri 5 bin kişilik 3 yeni kamp inşa edileceği İstanköy ve Leros adalarındaki kampların da kapalı hale dönüştürülmesinin planlanlandığı aktarılmıştı.</p>
      <p>"Yunanistan'a hoş geldiniz. Ancak sadece bizim seçtiklerimiz..." diyen Miçotakis, "Karşılamadıklarımız geri döndürülecek. Sığınma hakkı olmadığı halde girmek isteyenlere ve yasa dışı insan kaçakçılarına kapıları tamamen kapatıyoruz." şeklinde konuştu.</p>
      <p>Türkiye'den son dönemde Yunanistan'a <a href="https://tr.euronews.com/2019/11/04/yunan-polisi-tir-daki-sogutucuda-41-kacak-gocmen-yakaladi"><b>göçmen</b></a> ve mülteci girişlerinin yeniden arttığı ve 37 bin kişinin, adalarda kapasitelerinin çok üzerindeki yerleşkelerde yaşam mücadelesi verdiği kaydediliyor.</p>
      <p>Yunan hükümeti, 20 bin kişiyi yıl sonuna kadar anakaraya taşımayı ve yeni 'Kapalı kamplar'ı da Temmuz 2020'ye kadar hazır hale getirmeyi planlıyor.</p>
      <h3>Türkiye'den Yunanistan'a "göçmen" tepkisi</h3>
      <p>Türkiye Dışişleri Bakanlığı Sözcüsü Hami Aksoy, göç yolları üzerinde bulunan ülkelerin ve Yunanistan'ın, "sıfır göçmen politikası" uygulaması ve bu kişilerin haklarını hiçe saymasının insani olmadığını belirterek, Yunan hükümetine, göçmenlerin uluslararası hukuka aykırı şekilde geri itilmesi uygulamasına son verme, göçmenlere karşı silah kullanmama ve insanlık dışı muamele yapmama çağrısında bulundu.</p>
      <p>Aksoy, şunları kaydetti:</p>
      <p>"Yunan hükümetini, Yunanistan'da göçmenlerin içinde bulunduğu ve uluslararası kuruluşlar tarafından da kayda geçirilen insanlık dışı koşulları düzeltmeye, gerekli yardımı alamayan göçmenlerin, göçmen çocukların ve bebeklerin kötü koşullardan ölmesini engellemeye, bu kişilerin uluslararası hukuktan doğan hak ve özgürlüklere sahip olduklarını unutmamaya, göçmenlerin uluslararası hukuka aykırı şekilde geri itilmesi uygulamasına son vermeye, göçmenlere karşı silah kullanmamaya ve insanlık dışı muamele yapmamaya, göçmenlerin inançlarına, insanlığın ve Avrupa'nın ortak değerlerine saygı göstermeye çağırıyoruz."</p>
      <h3>Yunanistan Mülteciler Konseyi: "Kapalı kamp sistemi hukuk ihlalidir"</h3>
      <p>Yunanistan Mülteciler Konseyi hükümetin kapalı kamp kararına yazılı açıklama ile sert tepki gösterdi.</p>
      <p>Açıklamada, kamp dışında dolaşımın yasak olduğu kapalı sistemle, hassas grup olarak nitelendirilen kadın ve çocukların herhangi bir suç işlemeden özgürlüklerinin ellerinden alınabileceğine dikkat çekildi.</p>
      <p>Kamp dışına çıkmak isteyenlerin gözaltına alınacağı yeni sistemin hukuka aykırı olduğuna vurgu yapılan açıklamada, "Ayrım gözetmeden gözaltı kararı ulusal ve uluslararası hukuku ihlal ediyor." ifadesi kullanıldı.</p>
      <figure>
        <img src="https://static.euronews.com/articles/stories/04/31/00/22/534x356_cmsv2_6fb75ca1-3814-5fb9-8737-cb14a3fc9547-4310022.jpg"/>
        <figcaption>Yunanistan'daki Mora kampıReuters</figcaption>
      </figure>
      <h3>Sınır Tanımayan Doktorlar Örgütü: Hapishanelere dönüşebilir</h3>
      <p>Sınır Tanımayan Doktorlar Örgütü (MSF) de Atina'nın kapalı kamp uygulaması kararına sert tepki gösterdi.</p>
      <p>MSF'in açıklamasında, "Bu merkezler belki daha iyi yaşam koşulları sunabilir ancak en nihayetinde güvenlik peşinde olan ve zaten "sonsuz bir drama" içerisinde sıkışıp kalmış insanlar için hapishanelere dönüşebilir." ifadelerine yer verildi.</p>
      <p>Örgütün Genel Direktörü Christos Christou, "Gözaltı merkezleri ya da kapalı kamplar...Günün sonunda hepsi hapishane. İnsanlar, insan muamelesi görmeyecektir. Biz ortak bir sorumluluktan bahsediyoruz. Bu Göçmenler fiziksel ve cinsel şiddetin ve işkencenin kurbanları. Çocuklardan bazıları oyun oynamayı hatta konuşmayı bıraktı. Uyuyamıyorlar. Biz bu çocukların, çocukluklarını ellerinden aldık." sözleriyle tepkisini dile getirdi.</p>
      <figure>
        <img src="https://static.euronews.com/articles/stories/04/31/59/74/534x356_cmsv2_937ab0b7-46ec-5362-9a6e-03b4cb376039-4315974.jpg"/>
        <figcaption>Midilli Adası'ndaki Afgan göçmenlerReuters</figcaption>
      </figure>
      <h3>Refakatsiz çocuk sığınmacı sayısı 4 bin 962'ye ulaştı</h3>
      <p>Yunanistan Sosyal Dayanışma Merkezi'ne göre, ülkede refakatsiz çocuk sayısı 4 bin 962'ye çıkarken, bu çocuklardan dörtte üçü uygun olmayan kamplarda kalıyor.</p>
      <figure>
        <img src="https://static.euronews.com/articles/stories/04/31/59/74/534x356_cmsv2_613f8b43-b72f-5846-bf22-85e7993faf4e-4315974.jpg"/>
        <figcaption>Midilli Adası'ndaki göçmenlerReuters</figcaption>
      </figure>
      <h3>"Bin 200 yüz çocuk kayıp"</h3>
      <p>Uluslararası Af Örgütü Yunanistan Direktörü Gavriil Sakelaridis ise ülke genelinde bin 200 refakatsiz sığınmacı çocuğun kayıp olduğunu kaydetti.</p>
      <p>Sakelaridis, ''En şok edici nokta ise güvenlikleri her an tehdit altında olan bin 200 refakatsiz sığınmacı çocuk kayıp. Nerede oldukları bilinmiyor.'' dedi.</p>
      <ul>
        <li>
          <a href="https://tr.euronews.com/2019/11/21/yunan-goc-bakan-komutsakos-turkiye-para-istiyorsa-santaj-ve-tehdidi-birakmali">Yunan Göç Bakanı Komutsakos: Türkiye para istiyorsa şantaj ve tehdidi bırakmalı</a>
        </li>
        <li>
          <a href="https://tr.euronews.com/2019/11/20/bm-raporu-abd-103-bin-cocugu-gocmenlik-nedeniyle-gozalt-nda-tutuyor">BM Raporu: ABD 103 bin çocuğu göçmenlik nedeniyle gözaltında tutuyor</a>
        </li>
        <li>
          <a href="https://tr.euronews.com/2019/11/19/onlem-alinmazsa-avrupa-genc-kayip-bir-multeci-nesliyle-karsi-karsiya-kalir">'Önlem alınmazsa Avrupa genç kayıp bir mülteci nesliyle karşı karşıya kalır'</a>
        </li>
        <li>
          <a href="https://tr.euronews.com/2019/11/18/akdeniz-deki-arama-kurtarma-calismalar-ile-gocmen-artisi-arasinda-bir-iliski-yok">'Akdeniz'deki arama kurtarma çalışmaları ile göçmen artışı arasında bir ilişki yok'</a>
        </li>
        <li>
          <a href="https://tr.euronews.com/2019/11/08/suriyeli-390-bin-multeci-ulkesine-geri-dondu-lubnan-da-bir-yillik-gonullu-geri-donus-kampa">Suriyeli 390 bin mülteci ülkesine geri döndü: Lübnan'da bir yıllık 'gönüllü geri dönüş' kampanyası</a>
        </li>
      </ul>
      <p>Ek kaynaklar<b> • AA Reuters</b></p>
    </article>
  </body>
</html>