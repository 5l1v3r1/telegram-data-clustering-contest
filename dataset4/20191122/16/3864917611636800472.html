<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823763-evropejskij-investbank-dae-ukraini-450-miljoniv-kreditu-na-dorogi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T16:35:00+00:00"/>
    <meta property="og:title" content="Європейський інвестбанк дає Україні €450 мільйонів кредиту на дороги"/>
    <meta property="og:description" content="ЄІБ погодив кредитну лінію у €450 млн для фінансування будівництва нових автошляхів та відновлення транспортної мережі вздовж важливих напрямків сполучення в Україні, які є частиною Транс’європейської транспортної мережі (TEN-T)."/>
  </head>
  <body>
    <article>
      <h1>Європейський інвестбанк дає Україні €450 мільйонів кредиту на дороги</h1>
      <h2>ЄІБ погодив кредитну лінію у €450 млн для фінансування будівництва нових автошляхів та відновлення транспортної мережі вздовж важливих напрямків сполучення в Україні, які є частиною Транс’європейської транспортної мережі (TEN-T).</h2>
      <address>
        <time datetime="2019-11-22T16:35:00+00:00">22 Nov 2019, 16:35</time>
      </address>
      <p>Відповідна інформація оприлюднена <a href="https://www.eib.org/en/press/all/2019-320-eu-bank-supports-ukraine-s-road-infrastructure-upgrade-with-eur-450m-loan">на сайті Європейського Інвестиційного Банку</a>.</p>
      <p>Як повідомляє банк, проєкт складається з двох частин.</p>
      <p>Перша передбачає будівництво 23 кілометрів нової об'їзної дороги у Львові, що є найбільшим містом на заході України з населенням більше мільйона людей. Цей автошлях, яким щодня зможуть скористатися 20 000 автомобілів, буде частиною шосейного сполучення між Львовом та Києвом, через шосе міжнародного значення Київ-Чоп та національну дорогу Львів-Луцьк. Проєкт поєднає траси Львів-Рава-Руська, Львів-Краковець та Львів-Шегині на шляху з України на Польщу і далі в напрямку Західної Європи.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2814841-mininfrastrukturi-planue-pobuduvati-4-tisaci-kilometriv-dorig-nastupnogo-roku.html">Мінінфраструктури планує побудувати 4 тисячі кілометрів доріг наступного року</a>
      </blockquote>
      <p>Друга частина проєкту – реконструкція існуючого відрізка шосе M05 протяжністю 314 кілометрів вздовж лінії транспортного сполучення Київ-Одеса, яка проходить по Черкаській, Кіровоградській, Миколаївській та Одеській областях. Цей шлях є головною дорогою з півночі на південь, яка поєднує Київ з чорноморськими портами. Цим шляхом зможуть скористатися від 10 000 до 25 000 автомобілів щоденно, залежно від ділянки траси.</p>
      <p>Позичальником кредиту ЄІБ та керівником проєкту є Державне агентство <a href="https://www.ukrinform.ua/tag-ukravtodor">"Укравтодор"</a>. Проєкт буде забезпечений завдяки спільному фінансуванню з боку ЄІБ та Європейського банку з реконструкції та розвитку (ЄБРР). Будівельні роботи розпочнуться у 2020 році, а завершитися проєкт має у 2025 році.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2821242-goncaruk-anonsuvav-masstabnij-remont-dorig-v-ukraini-nastupnogo-roku.html">Гончарук анонсував масштабний ремонт доріг в Україні наступного року</a>
      </blockquote>
      <p>За інформацією ЄІБ, кредитні зобов’язання цієї європейської фінансової установи, спрямовані на підтримку транспортної інфраструктури України, включаючи згаданий кредит, склали близько 2 мільярдів євро з початку кредитної політики банку щодо України, яка була започаткована у 2007 році. Ці кредити є третиною загальної кредитної підтримки України ЄІБ, що становить приблизно 6 мільярдів євро.</p>
      <p>Фінансову угоду з Європейським інвестиційним банком та меморандум з Європейський банком реконструкції та розвитку підписав у Лондоні Прем'єр-міністр України Олексій Гончарук.</p>
    </article>
  </body>
</html>