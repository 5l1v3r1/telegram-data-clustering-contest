<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549217.html/%D9%82%D9%88%D9%87-%D9%82%D8%B6%D8%A7%D8%A6%DB%8C%D9%87-%D8%A7%D8%B4%D8%AF-%D9%85%D8%AC%D8%A7%D8%B2%D8%A7%D8%AA-%D8%B1%D8%A7-%D8%A8%D8%B1%D8%A7%DB%8C-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AF%D8%B1-%D9%86%D8%B8%D8%B1-%D8%A8%DA%AF%DB%8C%D8%B1%D8%AF--%D9%86%DA%AF%D8%A7%D9%87-%D9%85%D8%B3%D8%A6%D9%88%D9%84%D8%A7%D9%86-%D8%A8%D9%87-%D8%AF%D8%A7%D8%AE%D9%84-%D8%B6%D8%A7%D9%85%D9%86-%D9%BE%DB%8C%D8%B1%D9%88%D8%B2%DB%8C-%D8%AF%D8%B1-%D8%AC%D9%86%DA%AF-%D8%A7%D9%82%D8%AA%D8%B5%D8%A7%D8%AF%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:55:00+00:00"/>
    <meta property="og:title" content="قوه قضائیه اشد مجازات را برای اغتشاشگران در نظر بگیرد/ نگاه مسئولان به داخل ضامن پیروزی در جنگ اقتصادی"/>
    <meta property="og:description" content="ائمه جمعه استان گلستان تاکید کردند: قوه قضائیه برای کسانی که باعث ناامنی کشور، خسارت به مردم و اموال عمومی شدند و قرآن ها را به آتش کشیدند؛ اشد مجازات را در نظر بگیرد."/>
  </head>
  <body>
    <article>
      <h1>قوه قضائیه اشد مجازات را برای اغتشاشگران در نظر بگیرد/ نگاه مسئولان به داخل ضامن پیروزی در جنگ اقتصادی</h1>
      <h2>ائمه جمعه استان گلستان:</h2>
      <address>
        <time datetime="2019-11-22T16:55:00+00:00">22 Nov 2019, 16:55</time>
      </address>
      <p>ائمه جمعه استان گلستان تاکید کردند: قوه قضائیه برای کسانی که باعث ناامنی کشور، خسارت به مردم و اموال عمومی شدند و قرآن ها را به آتش کشیدند؛ اشد مجازات را در نظر بگیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://www.golestanema.com/">گلستان</a> <a href="http://www.golestanema.com/">ما</a>، حجت الاسلام رضا کشیری در خطبه های این هفته نماز جمعه کلاله با اشاره به اغتشاشات اخیر ایران گفت: قطعی اینترنت در ایران باعث ناامیدی و نگرانی دشمنان نظام شد.</p>
      <p>وی افزود: دشمنان این نظام و انقلاب به بهانه دلسوزی و حمایت از ملت ایران، از اغتشاشاتی حمایت می کنند که باعث از بین رفتن امنیت و اموال مردم می شود؛ باید متذکر شویم که اگر دلتان برای مردم ایران می سوزد؛ چرا ملت ایران را تحریم کردید و مانع فروش نفت ایران به کشورهای جهان می شوید.</p>
      <p>امام جمعه کلاله تاکید کرد: به فرموده مقام معظم رهبری گران شدن بنزین باعث نگرانی و فشار به بعضی از اقشار جامعه می شود؛ اما متاسفانه اعتراضات به حق مردم با حمایت و آموزش های دشمنان انقلاب و نظام و نقش آفرینی دشمنان داخلی به اغتشاش تبدیل شد.</p>
      <p>حجت الاسلام کشیری ادامه داد: کسانی که به نام جریان اصلاحات غربی گرا عرض اندام می کنند؛ قابل اعتماد نیستند و کشور را به مخالفان نظام می فروشند.</p>
      <p>وی برای اثبات ادعای خود به کارمند بازنشسته سفارت ایران در دانمارک اشاره کرد و گفت: کسی که به واسطه این نظام به مقام و منزلت رسیده و از خدمات این نظام بهره برده است؛ کسی است که اتوبان را در حمایت از اغتشاش بست!.</p>
      <p>خطیب نماز جمعه کلاله یادآور شد: تصمیم گرانی بنزین تصمیم سران سه قوه بود و باید به دید خوش بینی به آن نگاه کرد؛ چرا که علاوه بر اینکه کشور ما بیشترین سوخت جهان را مصرف می کند؛ ارزانی سوخت باعث قاچاق آن به کشورهای دیگر و فروش جندبرابری و سود دلالان می شود.</p>
      <p>وی با بیان اینکه یک پای کار اغتشاشات اخیر با هدایت و رهبری منافقین و خاندان پهلوی بود؛ تاکید کرد: منافقین و خاندان پهلوی حسرت بازگشت و حکومت بر ملت ایران را به گور خواهند برد.</p>
      <p>کشیری گفت: براساس اطلاعات بدست آمده و بیانات مسئولین امنیتی، تمام اغتشاشگران شناسایی شدند؛ لذا می طلبد قوه قضائیه برای کسانی که باعث ناامنی کشور، خسارت به مردم و اموال عمومی شدند و قرآن ها را به آتش کشیدند؛ اشد مجازات را در نظر بگیرد.</p>
      <p>وی در بخشی از سخنرانی خود به هفته بسیج پرداخت و تصریح کرد: در هرجا بسیج قدم گذاشت، شاهد پیشرفت بودیم.</p>
      <p>امام جمعه کلاله ادامه داد: بسیج، در سیل اخیر استان گلستان امتحان خود را پس داد و این تشکل ثابت کرده است که در تمام صحنه های مهم انقلاب و نظام حضور داشته و خواهد داشت.</p>
      <p>وی تاکید کرد: باید بسیج را تقویت کنیم؛ چرا که بسیج دغدغه کشور، ناموس و پیشرفت و آبادانی کشور را دارد و با کنار گذاشتن جناح های سیاسی از ظرفیت بسیج برای نجات کشور استفاده شود.</p>
      <p>
        <b>هرجابه همت انقلابی و جهادی نیاز باشد، بسیجیان در صف مقدم حضور دارند</b>
      </p>
      <p>حجت اسلام قربانعلی برقرار ظهر امروز در خطبه‌های نماز عبادی سیاسی جمعه این شهر با اشاره به حوادث اخیر که به بهانه گرانی بنزین در برخی شهرهای کشور از جمله گرگان رخ داد، اظهارداشت: منافقان، جاسوسان و مزدورانی دارند که هر وقت فرصت را مناسب ببینند اقدام به آشوب و توطئه می‌کنند. کسانی که در روزهای اخیر در شهرهای مختلف کشور آشوب به پا کردند، دغدغه گرانی بنزین و مسائل معیشتی نداشتند بلکه تنها هدف آنان ضربه زدن به انقلاب اسلامی بود.</p>
      <p>وی افزود: در گذشته هم شاهد این گونه حوادث بودیم و در آینده هم هر وقت دشمن شرایط را مناسب ببیند دست به چنین اقدامات خباثت‌آلودی خواهد زد.</p>
      <p>امام جمعه موقت گرگان با تأکید بر هوشیاری و بصیرت مردم در مواجهه با فتنه‌ها و اغتشاشات گفت: مردم باید دشمن و نقشه‌های آنان را بشناسند تا فریب توطئه‌ها را نخورند. هرچند این مسئله به معنای انکار مشکلات اقتصادی و معیشتی مردم نیست.</p>
      <p>وی با بیان اینکه مسئولان باید برای رفع گرفتاری‌ها و مشکلات مردم تلاش کنند، خاطرنشان کرد: سطح زندگی مسئولان باید با سطح زندگی مردم مستضعف جامعه همخوانی داشته باشد تا بتوانند مشکلات مردم از جمله این گرانی‌ها را درک و برای حل آنها چاره‌اندیشی کنند.</p>
      <p>حجت‌الاسلام برقرار بیان داشت: در جمهوری اسلامی برازنده نیست که یک مسئول در رفاه کامل بوده و خبری از مشکلات مردم نداشته باشد. در شرایطی که مردم به نام شب خود محتاج هستند مسئولان نباید به گونه دیگری زندگی کنند.</p>
      <p>وی با گرامیداشت هفته بسیج نیز گفت: بسیج نیرویی بابصیرت و لشکر مخلص خداست. هرجا به همت انقلابی و جهادی نیاز باشد، بسیجیان در صف مقدم حضور دارند.</p>
      <p>امام جمعه موقت گرگان افزود: نیروهای بسیجی در کارها اخلاص دارند و نمونه آن اردوهای جهادی و کارهایی است که در زمینه محرومیت‌زدایی انجام می‌دهند.</p>
      <p>
        <b>اقتصادینگاه مسئولان به داخل ضامن پیروزی در جنگ</b>
      </p>
      <p>حجت الاسلام والمسلمین حسن بهرامی امام جمعه نگین شهر در خطبه‌های این هفته نماز جمعه، ضمن دعوت خویش و مومنان به تقوای الهی اظهار کرد: امام صادق می فرمایند؛ مردم (مسلمان) در برخورد با امامت و ولایت ۳ دسته‌اند. دسته اول کسانی هستند که به زبان با اهل بیت و ولایت دوست هستند اما در دل اهل بیت را دوست ندارند.</p>
      <p>وی افزود: این عده مانند برخی از مسئولین هستند که در محضر حضرت آقا که می رسند ابراز ولایتمداری، علاقه و محبت کرده، اما در عمل مخالف ایشان عمل می کنند.</p>
      <p>حجت الاسلام بهرامی بیان کرد: امام می فرمایند، دسته دوم کسانی هستند که در دل ما را دوست دارند، اما در هیچ عرصه‌ای برای اطاعت و دفاع از ولایت آنها را در میدان عمل نمی بینیم. مصداق این دسته، خواص بی بصیرت و برخی از مردم هستند.</p>
      <p>امام جمعه نگین شهر تصریح کرد: دسته سوم کسانی هستند که هم در دل و هم در عمل دوستدار و مطیع ولایت هستند. این افراد در هر عرصه‌ای که نیاز باشد، در میدان عمل حاضر هستند.امام صادق (ع) این دسته را دعا کرده‌اند، انشاا... ما هم جزء این دسته قرار بگیریم.</p>
      <figure>
        <img src="http://titreazad.ir/images/98/09/01/2.JPG"/>
      </figure>
      <p>خطیب نماز جمعه نگین شهر گفت: مصداق دسته سوم مردم با بصیرت ایران و بسیجیان سرفراز می باشند که در تمامی عرصه‌ها همواره در میدان می باشند. از اردوهای جهادی گرفته تا کمک به سیل زدگان و زلزله زدگان و میدانهای دفاع از امنیت و ... . برکات بسیج و ولایتمداری و خدمات بسیجیان آن سخن امام خمینی (ره) که فرمودند، اگر ۱۰۰ نفر از شما بسیجیان در اطراف امام علی (ع) بودید، آن اتفاقات نمی افتاد، را تفسیر کرد.</p>
      <p>وی سپس به دیدار اخیر امام خامنه‌ای با فعالان اقتصادی اشاره کرد و اعلام کرد: حضرت آقا در دیدار با فعالان اقتصادی فرمودند، ما در عرصه‌های گوناگون دشمن را شکست داده‌ایم و انشاا... در عرصه اقتصادی نیز پیروز می شویم.</p>
      <p>حجت الاسلام بهرامی ادامه داد: اگر می خواهیم در عرصه اقتصادی پیروز شویم باید اقتصاد ما اقتصاد مقاومتی باشد و برای موفقیت در این عرصه باید از تولیدات داخلی حمایت کنیم. مردم باید نسبت به تولیدات داخلی تعصب داشته باشند و تولید کنندگان نیز باید در تولید دقت لازم داشته باشند تا محصول با کیفیت به مردم عزیز ایران ارائه دهند.</p>
      <p>امام جمعه نگین شهر اظهار کرد: اگر مسئولین چشم از بیگانگان برداشته و به استعدادها و تولیدات داخلی توجه کنند، بطور حتم در جنگ اقتصادی نیز بر دشمنان پیروز خواهیم شد.</p>
      <p>خطیب نماز جمعه نگین شهر سپس به اغتشاشات چند روز گذشته اشاره کرد و گفت: با اعلام گرانی بنزین تعدادی از مردم نگران شدند و دست به اعتراض زدند و اشرار از این فرصت استفاده کردند و دست به اغتشاش زدند. بطور حتم کسانیکه جهیزیه مردم، بازار، بانکها، قرآنها و ... را به آتش می کشند، مامر نیروی انتظامی را به شهادت می رسانند و به مردم تیر انداز ی می نمایند، از مردم نیستند.</p>
      <p>وی افزود: خوشبختانه مردم با بصیرت ایران همان روز اول صف خود را از اشرار جدا کردند، مرحبا به این مردم.</p>
      <p>حجت الاسلام بهرامی بیان کرد: بهتر بود دولت، به درک و فهم مردم احترام می گذاشت و مردم را محرم خود می دانست و با آنها در خصوص گرانی بنزین صحبت می کرد.این مردم در ۸ سال دفاع مقدس از جان و مال خود برای این انقلاب و کشور گذشتند، اگر با آنها صحبت می شد، حتما با دولت همراهی می کردند.</p>
      <p>امام جمعه نگین شهر تصریح کرد: خیلی ها می خواستند از آب گل آلود اغشاشات ماهی بگیرند اما با بصیرت این مردم ناکام ماندند. از همه خنده‌دارتر این بود که دولت فرانسه که اعتراض مسالمت آمیز مردم فرانسه را با درآوردن چشم معترضان با گلوله پاسخ داد، از ایران خواسته بود که حقوق اغتشاشگران را رعایت کند.</p>
      <p>خطیب نماز جمعه نگین شهر گفت: مردم ما بطور حتم از دسته سوم سخنان امام صادق هستند و این بصیرت آنها انشاا... نشانه ظهور حضرت مهدی (عج) می باشد. زیرا امام زمان (ع) برای ظهور منظر مردمی است که پشت ولایت را خالی نکنند.</p>
      <p>وی در پایاین سخنانش اعلام کرد: شما مردم نشان دادید که ولایتمدار و با بصیرت هستید، به خدا قسم من نمیدانم، آن عده قلیلی که به شما مردم ظلم می کنند، فردای قیامت چگونه جواب شما و خون شهدا را خواهند داد.</p>
      <p>انتهای پیام/</p>
      <p> </p>
    </article>
  </body>
</html>