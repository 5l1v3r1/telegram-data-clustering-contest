<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-i/fradi/grof-bizom-abban-hogy-ujra-bizalmat-kapok-a-fradi-kapus-nehez-meccsre-szamit-a-zte-ellen"/>
    <meta property="og:site_name" content="csakfoci.hu"/>
    <meta property="article:published_time" content="2019-11-22T16:36:11+00:00"/>
    <meta property="og:title" content="Gróf: “Bízom abban, hogy újra bizalmat kapok” – a Fradi-kapus nehéz meccsre számít a ZTE ellen"/>
    <meta property="og:description" content="A Ferencváros kapusa, Gróf Dávid a pénteki sajtótájékoztatón azt mondta, a saját szurkolóik előtt csakis a győzelem lehet a cél."/>
  </head>
  <body>
    <article>
      <h1>Gróf: “Bízom abban, hogy újra bizalmat kapok” – a Fradi-kapus nehéz meccsre számít a ZTE ellen</h1>
      <address><time datetime="2019-11-22T16:36:11+00:00">22 Nov 2019, 16:36</time> by <a rel="author">csakfoci.hu</a></address>
      <p>
        <b>
          <b>A Ferencváros kapusa, Gróf Dávid a pénteki sajtótájékoztatón azt mondta, a saját szurkolóik előtt csakis a győzelem lehet a cél.</b>
        </b>
      </p>
      <p>Az NB I 13. fordulójában a Ferencváros vasárnap 18.00-tól a ZTE FC-t fogadja. A fővárosi klub pénteken, a bajnoki helyszínén, a Groupama Arénában tartott sajtótájékoztatót, amin a kapus, <b>Gróf Dávid</b> is részt vett. A válogatott szünet előtti legutóbbi fordulóban magabiztos játékkal idegenben verte meg a Fradi 6-1-re a DVSC-t, akkor a Budapest Honvédtól nyáron szerződtetett hálóőr védte a zöld-fehérek kapuját.</p>
      <hr/>
      <p><i>– Azt nem tőlem kell megkérdezni, hogy ki véd majd a ZTE ellen, még én sem tudom </i>– idézi a <a href="https://www.fradi.hu/labdarugas/elso-csapat/hirek/hazai-palyan-csak-a-siker-elfogadhato?fbclid=IwAR3moQ0gLfSddLixEk1ARGDPin8nHJDTBUUgzvZbYVuWhgXvKtEyldf5VSs">klubhonlap</a> Grófot, aki hozzátette: bízik abban, hogy újra bizalmat kap. –<i> Mivel nem olyan régen volt a legutóbbi, ZTE elleni meccsünk, jól emlékszünk rá, megszenvedtünk ellene, nem gondolom, hogy ezúttal könnyebb dolgunk lesz. A Zalaegerszeg minőségi játékosokat igazolt a nyáron, a csapat talán mostanra kezd el összeállni. Ezzel együtt mi leszünk itthon, a saját szurkolóink előtt pedig csakis a győzelem lehet a célunk.</i></p>
      <hr/>
      <p>Az élvonal első körében a Ferencváros a hajrában tudott fordítani a Zalaegerszeg otthonában Leandro és Tokmac góljával, így csak nagy nehézségek árán tudott 2-1-re győzni.</p>
    </article>
  </body>
</html>