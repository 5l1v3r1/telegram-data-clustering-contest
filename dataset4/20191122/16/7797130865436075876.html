<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546146/Mali-Djilas-je-lazov-Vlada-izdvojila-804-miliona-dinara-za-BU-u-2020.-godini.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T16:05:00+00:00"/>
    <meta property="og:title" content="Mali: Đilas lažov, Vlada izdvojila 804 miliona dinara više za BU u 2020. godini"/>
    <meta property="og:description" content="Ministar finansija Siniša Mali izjavio je danas da je Vlada Srbije u budžetu za 2020. godinu izdvojila 804 miliona..."/>
  </head>
  <body>
    <article>
      <h1>Mali: Đilas lažov, Vlada izdvojila 804 miliona dinara više za BU u 2020. godini</h1>
      <address>
        <time datetime="2019-11-22T16:05:00+00:00">22 Nov 2019, 16:05</time>
      </address>
      <p>Ministar finansija Siniša Mali izjavio je danas da je Vlada Srbije u budžetu za 2020. godinu izdvojila 804 miliona dinara više za Univerzitet u Beogradu, nego u 2019. godini.</p>
      <p>Prihodi Univerziteta u Beogradu se sastoje iz dva dela, podrška iz budžeta i sopstveni prihodi Univerziteta, objasnio je Mali za skupštinskom govornicom. Podrška iz budžeta za 2019. godinu iznosi 10,4 milijarde, a za 2020. godinu 11,3 milijarde dinara.</p>
      <p>To je 804 miliona dinara više za sledeću godinu u odnosu na ovu godinu, predočio je Mali.</p>
      <p>Mali je rekao da je dobio "još jedno pismo" od predsednika Stranka slobode i pravde Dragana Đilasa u kome se navodi da je umanjio budžetsku podršku Univerzitetu u Beogradu za 2020. godinu za 525 miliona dinara.</p>
      <p>"Gospodine Đilas, to je bezočna laž, samo jedna u nizu. Treba da vas je sramota, ne samo zbog neznanja već zbog toga što lažete", rekao je Mali u Skupštini Srbije.</p>
      <p>On je poručio Đilasu da se neću spustiti u njegovo blato i na njegove grane i da verovatno predsednik S SP polazi od sebe kada govori o kukavičkim reakcijama i osveti.</p>
      <p>"Ja to ne radim. Vi ste kukavica i veliki lažov i treba da vas je stid da se bavite ovakvim neistinama i lažima, ali to neka vama služi na čast. Tako ste opljačkali i građane Srbije za 619 miliona evra, tako vaši prvi saradnici stavljaju svojim kumovima kese na glavu, malo ih i guše zbog nelegalnih para. Vi se time ponosite i neka vam je, ali ja ću nastaviti da se borim protiv takvih kao što ste vi i takve politike", rekao je Mali.</p>
    </article>
  </body>
</html>