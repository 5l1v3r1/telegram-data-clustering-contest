<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/sport/drugi/fenove-na-tsska-naletyakha-na-igrachi-s-metalni-prti_443703.html"/>
    <meta property="og:site_name" content="Blitz.bg/sport"/>
    <meta property="article:published_time" content="2019-11-22T16:08:00+00:00"/>
    <meta property="og:title" content="Фенове на ЦСКА налетяха на играчи с метални пръти"/>
    <meta property="og:description" content="Ултрасите опитаха да откраднат стик, полицията ги прогони"/>
  </head>
  <body>
    <article>
      <h1>Фенове на ЦСКА налетяха на играчи с метални пръти</h1>
      <h2>Ултрасите опитаха да откраднат стик, полицията ги прогони</h2>
      <address>
        <time datetime="2019-11-22T16:08:00+00:00">22 Nov 2019, 16:08</time>
      </address>
      <figure>
        <img src="https://static.blitz.bg/documents/thumbnails/sport/780/201911/15744314681.jpg"/>
      </figure>
      <p>Фенове на ЦСКА налетяха на бой на хокеистите на Славия по време на мача между двата отбора от националния шампионат, проведен в Зимния дворец на спорта. „Белите вълци“ се наложиха с 10:4 и взеха реванш за домакинската си загуба от „червените“ с 3:4 в първия мач от сезона.</p>
      <p>На двубоя присъстваха около 15 ултраси на ЦСКА, които се поддадоха на провокациите, разменяни от играчите на леда. През втората третина феновете на „червените“ опитаха саморазправа с играчите на Славия и преминаха разстоянието от Сектор „Б“ до резервната скамейка на „белите вълци“. По пътя те успяха да се въоръжат с резервните метални пръти за мантинелата на хокейната площадка.</p>
      <p>До сбиване между хокеисти и фенове не се стигна, тъй като те бяха разделени от предпазните дюшеци, използвани за шорттрек. Размина се само със словесни реплики и размяна на обидни жестове. Схватка имаше и на леда, но тя беше от традиционните за хокея сбивания. След края на втората третина на изхода към съблекалните се стигна до сблъсък между хокеистите на Славия и ЦСКА, които бяха разделени от пристигналите полицаи.</p>
      <p>
        <a href="http://record.winbetaffiliates.bg/_9H5exeV5uGLKto_EPcZApGNd7ZgqdRLk/1/">
          <b>Winbet - на един клик разстояние! (18+)</b>
        </a>
      </p>
      <p>Броени минути по-късно ултрасите на „червените“ направиха пореден набег към скамейката на Славия, която в този момент беше опразнена. Там бяха само ръкавиците, каската и двата стика на резервния вратар на „белите вълци“ Теодор Асенов. Феновете успяха да вземат единия стик, но го зарязаха, тъй като бяха подгонени от полицията. Хулиганите напуснаха Зимния дворец и не се върнаха до края на мача.</p>
      <p>Красимир Монов, Мартин Миланов, Ивайло Георгиев и Максим Копилов блеснаха с по два гола за победата на Славия, а по веднъж се разписаха Виктор Чебишев и Явор Славчев, който за пореден път след отбелязване на гол имитира гребане с кану. Антонио Райнов, Александър Панев, Любомир Чомполов и Александър Методиев бяха точни за ЦСКА. Силни прояви имаше вратарят на „червените“ Петър Николов, който спаси тима си от по-тежка загуба.</p>
    </article>
  </body>
</html>