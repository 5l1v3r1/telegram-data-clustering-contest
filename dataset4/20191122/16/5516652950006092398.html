<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426301/exwdiko-gia-to-sxoliko-lewforeio-exoyn-steilei-oi-goneis-twn-mathhtwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T16:45:01+00:00"/>
    <meta property="og:title" content="Εξώδικο για το σχολικό λεωφορείο έχουν στείλει οι γονείς των μαθητών"/>
    <meta property="og:description" content="Έκκληση προς κάθε αρμόδιο φορέα προκειμένου να επιλυθεί το πρόβλημα που υπάρχει με το σχολικό λεωφορείο στα Λάερμα ώστε να μπορούν να μεταβαίνουν τα παιδιά στο σχολείο στη Λάρδο, κάνει ο πρόεδρος της Κοινότητας κ. Αναστάσιος Πατούνας."/>
  </head>
  <body>
    <article>
      <h1>Εξώδικο για το σχολικό λεωφορείο έχουν στείλει οι γονείς των μαθητών</h1>
      <h2>Το πρόβλημα δεν έχει λυθεί, όπως καταγγέλλει ο πρόεδρος των Λαέρμων</h2>
      <address>
        <time datetime="2019-11-22T16:45:01+00:00">22 Nov 2019, 16:45</time>
      </address>
      <p>
        <b>Έκκληση προς κάθε αρμόδιο φορέα προκειμένου να επιλυθεί το πρόβλημα που υπάρχει με το σχολικό λεωφορείο στα Λάερμα ώστε να μπορούν να μεταβαίνουν τα παιδιά στο σχολείο στη Λάρδο, κάνει ο πρόεδρος της Κοινότητας κ. Αναστάσιος Πατούνας.</b>
      </p>
      <p>Την ίδια ώρα οι γονείς των μικρών μαθητών και μαθητριών έχουν στείλει εξώδικο προς Δήμο και Περιφέρεια για την επίλυση του ζητήματος.<br/>Όπως είπε μιλώντας στο Ρ/Σ «Παλμός» ο κ. Πατούνας, όλα ξεκίνησαν το 2000 όταν ξεκίνησε η συζήτηση για να κλείσει το δημοτικό σχολείο Λαέρμων.</p>
      <p>Η τότε συμφωνία που είχε γίνει, ανέφερε ότι τα παιδιά θα μεταφέρονταν στη Λάρδο όπου εκεί θα παρακολουθούσαν τα μαθήματά τους. Πράγματι για το σκοπό αυτό αγοράστηκε τότε και ένα λεωφορείο και η μετακίνηση των παιδιών γίνονταν κανονικά, μέχρι πέρυσι. Σύμφωνα με τον πρόεδρο της Κοινότητας Λαέρμων, από πέρυσι υπάρχει το πρόβλημα καθώς διαπιστώθηκε ότι το λεωφορείο έχει άδεια μεταφοράς προσωπικού και όχι σχολικού!<br/>Αυτό είχε ως αποτέλεσμα ουδείς να αναλαμβάνει την ευθύνη και να κινηθεί το λεωφορείο και έτσι τα παιδιά να χάνουν πολλά από τα μαθήματά τους.</p>
      <p>Πέρυσι είπε ο κ. Πατούνας χρησιμοποιήθηκε ένα μικρό λεωφορείο της ΔΕΡΜΑΕ και έλυσε το πρόβλημα με παρέμβαση του κ. Αγαπητού Πάλλα, όμως φέτος δεν έχει υπάρξει η παραμικρή αντίδραση.</p>
      <p>«Έχουν περάσει τρεις μήνες από την αρχή της σχολικής χρονιάς που επισημάναμε και το πρόβλημα, τα παιδιά χάνουν τα μαθήματά τους, γιατί οι γονείς δεν μπορούν κάθε μέρα να τα παίρνουν στη Λάρδο. Είναι αρκετή η απόσταση που ξεπερνά τα 13 χιλιόμετρα» είπε ο πρόεδρος Λαέρμων.<br/>Ο ίδιος έκανε γνωστό πως και οι γονείς των οχτώ παιδιών που διαμένουν στο χωριό έχουν στείλει εξώδικη δήλωση στο Δήμο και στην Περιφέρεια ζητώντας να επιλυθεί το θέμα της μεταφοράς των παιδιών τους από και προς το δημοτικό σχολείο Λάρδου.</p>
      <p>«Με τον τρόπο αυτό οι γονείς θα υποχρεωθούν να φύγουν από το χωριό, έτσι ερημώνουν τα χωριά μας» κατέληξε ο κ. Πατούνας.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/421746/xwris-lewforeio-exoyn-meinei-oi-mathhtes-twn-laermwn"/>
      </related>
    </article>
  </body>
</html>