<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/srpski-brend-ukusi-moga-kraja-na-trzistu-eu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T16:50:00+00:00"/>
    <meta property="og:title" content="Srpski brend „Ukusi moga kraja“ na tržištu EU"/>
    <meta property="og:description" content="BEOGRAD - Trgovinski lanac Merkator S (Mercator) pokrenuo je u Sloveniji prodaju proizvoda malih srpskih proizvođača okupljenih pod brendom “Ukusi moga"/>
  </head>
  <body>
    <article>
      <h1>Srpski brend „Ukusi moga kraja“ na tržištu EU</h1>
      <address><time datetime="2019-11-22T16:50:00+00:00">22 Nov 2019, 16:50</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521058-750x430.jpg"/>
        <figcaption>Foto: Tanjug/Fejsbuk, ilustracija</figcaption>
      </figure>
      <p>BEOGRAD – Trgovinski lanac Merkator S (Mercator) pokrenuo je u Sloveniji prodaju proizvoda malih srpskih proizvođača okupljenih pod brendom “Ukusi moga kraja”.</p>
      <p>To dalje otvara vrata novim tržišnim pozicijama za domaće proizvode u regionu i Evropskoj uniji, saopšteno je iz Privredne komore Srbije.</p>
      <p>„Nakon pet godina pažjivog razvoja, srpski brend ‘Ukusi moga kraja’ izvezen je na tržište Evropske unije, a na rafovima 90 Merkatorovih prodavnica u Sloveniji, našli su se pekmez, slatko, džem, pinđur, kompot, salata, ljutenica i drugi autentični domaći prehrambeni proizvodi, pripremljeni po tradicionalnoj recepturi“, rekao je predsednik PKS Marko Čadež.</p>
      <p>Pozicioniranje i plasman srpskih proizvoda preko trgovinskih lanaca kao što je Merkator S, sa asortimanom od preko 70 odsto robe domaćih proizvođača i dobavljača, primer je uspešne priče o rađanju srpske robne marke od „private label“ do prepoznatljivog brenda – linije proizvoda vrhunskog kvaliteta, prema originalnim receptima našeg podneblja koji odgovaraju ukusu izbirljivog evropskog potrošača, ukazao je Čadež.</p>
      <p>Prema njegovim rečima, sinergija proizvođača, kvalitetan proizvod i podrška trgovinskih platformi, jeste put do veće vidljivosti, bolje tržišne pozicije i novih partnera, ali i unapređenja čitavog sektora privrede.</p>
      <p>Jedan od prioriteta PKS jeste da podrži i podstakne izvoz i internacionalizaciju poslovanja članica kako bi bile što uspešnije na stranim tržištima, a uspeh brenda „Ukusi našeg kraja“ važan je korak u tom pravcu, poručuju iz PKS.</p>
      <p>Od 2015. godine, kada je stvoren, brend „Ukusi moga kraja“ okupljao je svega nekoliko proizvođača, koji su za plasman svojih 60 proizvoda tražili pouzdanog partnera, a do danas je porastao na 26 proizvođača i 200 proizvoda, koji ostvaruju jedan odsto ukupnog prometa Merkatora S, zaključcuje se u saopštenju PKS.</p>
      <p>(Tanjug)</p>
    </article>
  </body>
</html>