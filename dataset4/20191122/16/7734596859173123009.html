<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/crete/drash-gia-thn-eksaleipsh-ths-bias-kata-ton-gynaikon-1115136"/>
    <meta property="og:site_name" content="Cretalive"/>
    <meta property="article:published_time" content="2019-11-22T16:19:00+00:00"/>
    <meta property="og:title" content="Δράση για την εξάλειψη της βίας κατά των γυναικών"/>
    <meta property="og:description" content="Αστυνομικοί θα διανείμουν σχετικό έντυπο ενημερωτικό υλικό- Στα πορτοκαλί θα &quot;ντυθεί&quot; η Περιφέρεια Κρήτης"/>
  </head>
  <body>
    <article>
      <h1>Δράση για την εξάλειψη της βίας κατά των γυναικών</h1>
      <h2>Αστυνομικοί θα διανείμουν σχετικό έντυπο ενημερωτικό υλικό- Στα πορτοκαλί θα "ντυθεί" η Περιφέρεια Κρήτης</h2>
      <address>
        <time datetime="2019-11-22T16:19:00+00:00">22 Nov 2019, 16:19</time>
      </address>
      <p>Με πρωτοβουλία του Υπουργείου Προστασίας του Πολίτη και του Αρχηγείου της Ελληνικής Αστυνομίας και με αφορμή την Παγκόσμια Ημέρα Εξάλειψης της Βίας κατά των Γυναικών (25η Νοεμβρίου), διοργανώνεται κοινή δράση, σε συνεργασία με τη Γενική Γραμματεία Οικογενειακής Πολιτικής &amp; Ισότητας των Φύλων και το Κέντρο Ερευνών για Θέματα Ισότητας των Φύλων (ΚΕΘΙ).</p>
      <p>Στο πλαίσιο της δράσης αυτής, προσωπικό της Ελληνικής Αστυνομίας θα διανείμει σχετικό έντυπο ενημερωτικό υλικό σε κεντρικά σημεία το Σάββατο 23 Νοεμβρίου 2019 κατά τις ώρες 11.00 – 13.00.</p>
      <p><b>Στο Ηράκλειο, το υλικό θα διανεμηθεί στην Πλατεία Ελευθερίας</b>.</p>
      <p>Σκοπός της κοινής δράσης είναι η διαμόρφωση ενός πλαισίου ολοκληρωμένης ενημέρωσης των πολιτών, που αποσκοπεί στην πρόληψη αλλά και την αντιμετώπιση της βίας κατά των γυναικών. Οι πολίτες θα έχουν, επίσης, την ευκαιρία να ενημερωθούν σχετικά με το ρόλο των νέων Υπηρεσιών Αντιμετώπισης της Ενδοοικογενειακής Βίας της Ελληνικής Αστυνομίας.</p>
      <p>Υπενθυμίζεται ότι πρόσφατα στην Ελληνική Αστυνομία ξεκίνησε η λειτουργία των Υπηρεσιών Αντιμετώπισης Ενδοοικογενειακής Βίας για την αρτιότερη και εξειδικευμένη διαχείριση του φαινομένου.</p>
      <figure>
        <img src="https://cdn.cretalive.gr/_750xAUTO_fit_center-center_86/via-gynaikes.jpg?mtime=20191122161731"/>
      </figure>
      <figure>
        <img src="https://cdn.cretalive.gr/_750xAUTO_fit_center-center_86/via-gynaikes2.jpg?mtime=20191122161736"/>
      </figure>
      <h3>Εκδηλώσεις με φωταγώγηση της Περιφέρειας</h3>
      <p>Η Περιφέρεια Κρήτης-ΠΕ Ηρακλείου συμμετέχει στις εκδηλώσεις φορέων και γυναικείων σωματείων θα πραγματοποιηθούν την Δευτέρα 25 Νοεμβρίου ημέρα εορτασμού της Παγκόσμιας ημέρας εξάλειψης της βίας κατά των γυναικών. Στο πλαίσιο των εκδηλώσεων εντάσσεται και η φωταγώγηση του κεντρικού κτιρίου της Περιφέρειας στο πορτοκαλί χρώμα την Δευτέρα το βράδυ στις 19:30, σε συνδιοργάνωση της Περιφέρειας Κρήτης-ΠΕ Ηρακλείου, του Σοροπτιμιστικού ομίλου Ηρακλείου και του Συνδέσμου Μελών Γυναικείων Σωματείων Ηρακλείου, που λειτουργεί τον ξενώνα κακοποιημένης γυναίκας και παιδιού. Παράλληλα στην είσοδο της Περιφέρειας στην πλ. Ελευθερίας οι συνδιοργανωτές θα διανέμουν πληροφοριακό υλικό και θα ενημερώνουν τους πολίτες.</p>
    </article>
  </body>
</html>