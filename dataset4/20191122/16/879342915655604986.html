<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/pogljad/pravo/ksu-vpershe-vidxylyv-pravky-konstytucziyi-shhe-stadiyi-zakonoproektu"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T16:34:33+00:00"/>
    <meta property="og:title" content="КСУ вперше відхилив правки до Конституції ще на стадії законопроекту"/>
    <meta property="og:description" content="Президентський законопроект про впровадження інституту уповноважених Верховної ради КСУ визнав неконституційним, тому що в документі чітко не прописаний статус нових спеціальних органів."/>
  </head>
  <body>
    <article>
      <h1>КСУ вперше відхилив правки до Конституції ще на стадії законопроекту</h1>
      <address><time datetime="2019-11-22T16:34:33+00:00">22 Nov 2019, 16:34</time> by <a rel="author">Олександр Москалюк</a></address>
      <p>
        <b>Те, що <a href="https://www.slovoidilo.ua/2019/11/21/novyna/polityka/ks-vyznav-nekonstytuczijnym-odyn-zakonoproektiv-zelenskoho">Конституційний суд визнав неконституційним законопроект Володимира Зеленського про уповноважених Верховної ради,</a> означає, що ця ініціатива вже не може бути ухвалена парламентом та є прецедентом. Раніше такої практики не було. Про це «Слово і Діло» сказав експерт з конституційного права Олександр Москалюк.</b>
      </p>
      <p><i>«Я не пам’ятаю, щоб законопроект про внесення змін до Конституції був визнаний неконституційним. Були ситуації, коли багато суддів висловлювали думки щодо судової реформи, коли йшлося про те, що в країні де-факто воєнний стан, тому правки до Конституції вносити не можна. Але зрештою КСУ все одно схвалював рішення, які дозволяли вносити зміни до Конституції»,</i> – сказав юрист.</p>
      <p>Нагадаємо, президентським законопроектом пропонувалося запровадити уповноважених Верховної ради в різних сферах.</p>
      <related>
        <a href="https://www.slovoidilo.ua/2019/09/03/stattja/polityka/try-konstytuczijni-borhy-verxovnoyi-rady-pered-ukrayincyamy"/>
      </related>
      <p><i>«Зазвичай до висновків КСУ ставилися досить формально, тому що насамперед Конституційний суд не говорить про якість законопроекту, а дивиться, наскільки дотримано процедуру внесення змін до Конституції та чи не обмежуються й не скасовуються права і свободи людини внаслідок цих дій»,</i> – зазначив Москалюк.</p>
      <p>Як пояснив експерт, КСУ дійшов висновку, що уповноважені ВР або омбудсмени, яких пропонувалось впровадити при парламенті, могли б взяти на себе повноваження Конституційного суду, обмежуючи в такий спосіб права людини.</p>
      <p><i>«У законопроекті не визначається, яким чином уповноважені мали б здійснювати свої функції. Передбачалося, що ці функції повинні були б визначатися спеціальними законами. Якби в законопроекті було визначено статус уповноважених, скільки їх має бути та якими саме мають бути їхні повноваження, тоді б це була одна справа. А оскільки це все не зазначено, а просто йдеться про те, що вони можуть бути створені, але не вказано, з якою компетенцією, тому КСУ визнав це неконституційним»,</i> – пояснив Олександр Москалюк.</p>
      <p>Юрист підкреслив, що КСУ не скасував сам інститут омбудсмена, а дійшов висновку, що не повинно бути спеціально уповноважених органів із незрозумілим статусом.</p>
      <p><i>«Рішення неоднозначне, але обгрунтування цікаве. Дійсно, ніхто не заважає вже чинному омбудсмену в структурі свого апарату створювати органи, які профільно будуть займатися тими чи іншими питаннями. Якщо у нього маленький штат, то можна його збільшити»,</i> – зазначив Москалюк.</p>
      <p>У свою чергу, експерт з конституційного права Богдан Бондаренко зазначив, що зараз є уповноважені президента з прав дитини, з прав людей з інвалідністю, консультативно-дорадчий орган при Кабміні, який називається Радою бізнес-омбудсмена, уповноважений президента з прав людини, який може звертатися до Конституційного суду щодо неконституційності закону. Всі ці структури є складовою можливості громадянина звернутися щодо захисту своїх прав, передбачених Конституцією.</p>
      <p><i>«Якщо б в законопроекті було передбачено, що контроль за дотриманням прав людини має здійснювати парламент (тобто ці органи мають бути повністю при парламенті, а не розкидані), — це дуже гарна ідея. Але ж в проєкті закону це не пояснювалось»,</i> — зазначив юрист.</p>
      <p>Нагадаємо, раніше ми розбирались у <a href="https://www.slovoidilo.ua/2019/09/11/stattja/polityka/zminy-kpk-zelenskoho-plyusy-minusy-pidvodni-kameni">плюсах та мінусах запропонованих Зеленським змін до КПК.</a></p>
      <p>Також «Слово і Діло» писало, <a href="https://www.slovoidilo.ua/2019/09/04/stattja/polityka/zminy-konstytucziyi-proponuye-zelenskyj-ta-koly-rada-mozhe-uxvalyty">які зміни до Конституції пропонує президент, та коли Рада може їх ухвалити.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/novyna/polityka/ks-vyznav-nekonstytuczijnym-odyn-zakonoproektiv-zelenskoho"/>
        <a href="https://www.slovoidilo.ua/2019/09/03/stattja/polityka/try-konstytuczijni-borhy-verxovnoyi-rady-pered-ukrayincyamy"/>
        <a href="https://www.slovoidilo.ua/2019/11/01/novyna/polityka/ksu-vyznav-konstytuczijnym-zakonoproekt-pro-skasuvannya-advokatskoyi-monopoliyi"/>
      </related>
    </article>
  </body>
</html>