<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ramdas-athawale-says-bjp-should-have-accepted-shiv-sena-demand-for-two-and-a-half-year-chief-minister-2863367.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T16:47:15+00:00"/>
    <meta property="og:title" content="रामदास आठवले ने कहा- बीजेपी को शिवसेना की 50-50 के मुख्यमंत्री की मांग मान लेनी चाहिए थी"/>
    <meta property="og:description" content="महाराष्ट्र (Maharashtra) में बीजेपी की सहयोगी आरपीआई (ए) के नेता और केंद्रीय मंत्री रामदास आठवले ने शुक्रवार को कहा कि भाजपा नेतृत्व को ढाई साल के लिए मुख्यमंत्री पद की शिवसेना की मांग मान लेनी..."/>
  </head>
  <body>
    <article>
      <h1>रामदास आठवले ने कहा- बीजेपी को शिवसेना की 50-50 के मुख्यमंत्री की मांग मान लेनी चाहिए थी</h1>
      <address><time datetime="2019-11-22T16:47:15+00:00">22 Nov 2019, 16:47</time> by <a rel="author">एजेंसी ,नयी दिल्ली।</a></address>
      <p>महाराष्ट्र (Maharashtra) में बीजेपी की सहयोगी आरपीआई (ए) के नेता और केंद्रीय मंत्री रामदास आठवले ने शुक्रवार को कहा कि भाजपा नेतृत्व को ढाई साल के लिए मुख्यमंत्री पद की शिवसेना की मांग मान लेनी चाहिए थी जिससे सत्ता हाथ से नहीं जाती।  उन्होंने यह टिप्पणी उस वक्त की है जब महाराष्ट्र में शिवसेना, राकांपा और कांग्रेस सरकार बनाने की तैयारी कर रही हैं। </p>
      <p>सामाजिक न्याय एवं अधिकारिता राज्य मंत्री ने यह दावा भी किया कि उद्धव ठाकरे ने अपने पिता बालासाहेब ठाकरे की विचारधारा के खिलाफ कदम उठाया है और राज्य में बनने वाली इस सरकार के पांच साल का कार्यकाल पूरा करने की संभावना नहीं है।</p>
      <p>आठवले ने समाचार एजेंसी पीटीआई से कहा, ''शिवसेना ने बार बार ढाई साल के मुख्यमंत्री की बात की थी, लेकिन भाजपा का कहना था कि इस बारे में पहले कोई निर्णय नहीं हुआ था और उसके पास 120 विधायक हैं। ऐसे में शिवसेना ने कांग्रेस और राकांपा से हाथ मिलाया। तीन पार्टियों के मिलने से सत्ता का दरवाजा खुल गया।''</p>
      <p>उन्होंने कहा, ''बीजेपी ने थोड़ी देर कर दी। अगर वह शिवसेना का प्रस्ताव स्वीकार लेती और देवेंद्र फडणवीस ढाई साल के लिए मुख्यमंत्री बन जाते तो दोनों मित्रता के साथ आगे चलते। लेकिन भाजपा को लगा कि कांग्रेस शिवसेना को समर्थन नहीं करेगी और शिवसेना हमारे पास खुद आ जाएगी। इसलिए वह शांत रही।''</p>
      <p>यह पूछे जाने पर कि क्या भाजपा को शिवसेना की ढाई साल के मुख्यमंत्री वाली मांग मान लेनी चाहिए थी, तो उन्होंने कहा, ''अपने हाथ से सरकार जाने के बजाय तैयार हो जाती तो शिवसेना उधर नहीं जाती। अगर यह नहीं सुन रहे थे तो मान लेना चाहिए था।</p>
      <p>उन्होंने यह भी कहा, ''उद्धव जी ने जो कदम उठाया है वह बाला साहेब ठाकरे की विचारधारा के खिलाफ है। इसका नुकसान कांग्रेस को भी होगा। राज्य में नयी बनने जा रही सरकार के भविष्य पर प्रश्नचिन्ह लगाते हुए केंद्रीय मंत्री पे कहा, ''मुझे लगता है कि वैचारिक स्तर पर इनकी आपस में नहीं बनेगी.... कुछ मुद्दों पर विवाद होगा तब चीजें सामने आएंगी। लेकिन पांच साल चलेगी, इस पर मुझे संदेह है। मुझे नहीं लगता है कि यह सरकार पांच साल चलेगी।</p>
      <p>उन्होंने यह भी कहा, ''मेरा कहना है कि कांग्रेस को भी डेढ़ साल के लिए मुख्यमंत्री पद की मांग करनी चाहिए। इसके अलावा डेढ़ साल राकांपा और दो साल शिवसेना का मुख्यमंत्री रहे। इस फार्मूले पर विचार करना चाहिए। हालांकि यह मेरा निजी विचार है।</p>
    </article>
  </body>
</html>