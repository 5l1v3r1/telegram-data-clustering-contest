<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/sports/kostenoglou-epitaktiki-i-niki-na-ksexastei-to-mats-me-ton-panathinaiko/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T16:05:10+00:00"/>
    <meta property="og:title" content="Κωστένογλου: Επιτακτική η νίκη - Να ξεχαστεί το ματς με τον Παναθηναϊκό"/>
    <meta property="og:description" content="Ο Νίκος Κωστένογλου μίλησε για το ματς με τον Άρη, τα πολλά αγωνιστικά προβλήματα που έχει να αντιμετωπίσει ενώ τόνισε πως θέλει να ξεχαστεί το παιχνίδι με τον Παναθηναϊκό."/>
  </head>
  <body>
    <article>
      <h6 class="kicker">Αγωνιστικά προβλήματα</h6>
      <h1>Κωστένογλου: Επιτακτική η νίκη - Να ξεχαστεί το ματς με τον Παναθηναϊκό</h1>
      <h2>Ο Νίκος Κωστένογλου μίλησε για το ματς με τον Άρη, τα πολλά αγωνιστικά προβλήματα που έχει να αντιμετωπίσει ενώ τόνισε πως θέλει να ξεχαστεί το παιχνίδι με τον Παναθηναϊκό.</h2>
      <address><time datetime="2019-11-22T16:05:10+00:00">22 Nov 2019, 16:05</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η ΑΕΚ υποδέχεται τον Άρη την Κυριακή (24/11 19:30) στο ΟΑΚΑ και ο Νίκος Κωστένογλου μίλησε για το παιχνίδι τονίζοντας πως η νίκη είναι επιτακτική.</p>
      <p>Ο προπονητής των «κιτρινόμαυρων» δεν θέλησε να αναφερθεί στο ματς με τον Παναθηναϊκό και τον τρόπο που αυτό χάθηκε ενώ στάθηκε και στα πολλά αγωνιστικά προβλήματα που αντιμετωπίζει η ομάδα τώρα αλλά και από την αρχή της σεζόν.</p>
      <p>
        <a href="https://www.in.gr/2019/11/22/politics/kommata/pasok-oi-allages-sto-katastatiko-gia-tin-eklogi-proedrou/">Οι αλλαγές στο καταστατικό του ΠΑΣΟΚ για την εκλογή προέδρου</a>
      </p>
      <p>
        <b>Αναλυτικά:</b>
      </p>
      <p><b>Για το αν το διάστημα της διακοπής βοήθησε την ΑΕΚ να συνέλθει από το «σοκ» της ήττας από τον Παναθηναϊκό:</b> «Θα πρέπει να εξαλείψουμε κάθε αρνητική σκέψη και κάθε αρνητική λέξη σε σχέση με το τελευταίο παιχνίδι. Αναμφισβήτητα ήταν ένα αναπάντεχο αποτέλεσμα σε συνάρτηση με την εικόνα της ομάδας μέχρι το 67ο λεπτό που δέχεται το πρώτο γκολ. Πιστεύω και έχω την πεποίθηση ότι αυτό το αποτέλεσμα, το διδακτικό του περιεχόμενο θα μας συνετίσει. Από την άλλη πλευρά εμείς επιβάλετε να συνεχίσουμε με πίστη, αισιοδοξία και ελπίδα για τα ερχόμενα παιχνίδια. Είναι κάτι που είναι επιτακτική ανάγκη, τόσο ως επαγγελματίες, όσο και ως αθλητές οι οποίοι στοχεύουν πάντα σε νικηφόρα αποτελέσματα».</p>
      <p><b>Για το τι έφταιξε και ήρθε η «κατηφόρα» από το 65 και μετά στον αγώνα με τον Παναθηναϊκό:</b> «Δεν θα ήθελα να μπούμε σε λεπτομέρειες… Είναι πράγματα που συζητήσαμε σε όλη τη διάρκεια της διακοπής και όπως προανέφερα έχουμε εξηγήσει κάποια πράγματα, έχουμε συζητήσει. Ας αφήσουμε αυτό το αποτέλεσμα και τον αγώνα. Ας περάσει στην περιοχή της λήθης θα έλεγα. Αυτό που επιτάσσει η συγκεκριμένη στιγμή είναι το ερχόμενο παιχνίδι με τον Άρη».</p>
      <p><b>Για το αν οι συζητήσεις και οι ομιλίες εντός των αποδυτηρίων θα ενισχύσουν την ενότητα και το οικογενειακό κλίμα στην ομάδα:</b> «Η ΑΕΚ γενικότερα σε όλες τις δεκαετίες του παρελθόντος φημιζόταν και φημίζεται για το οικογενειακό κλίμα που επικρατεί. Είθισται όμως στο ποδόσφαιρο όταν έρχονται αρνητικά αποτελέσματα να υπάρχουν υποθετικές αιτιολογήσεις γιατί φτάσαμε σε αυτό το σημείο. Εμείς με σοβαρότητα, με ανθρωπιά και συγχρόνως με επαγγελματισμό συνεχίζουμε τη δουλειά μας που απώτερο σκοπό έχει να ξαναφέρει την ΑΕΚ σε νικηφόρα αποτελέσματα».</p>
      <p><b>Για το πως περιμένει να αντιδράσει η ΑΕΚ στον αγώνα με τον Άρη:</b> «Υποχρέωσή μας και επιθυμία όλων μας είναι η ομάδα να παρουσιαστεί ικανή και ανταγωνιστική απέναντι σε έναν αντίπαλο, ο οποίος έχει ποιοτικούς ποδοσφαιριστές. Ο Άρης είναι μία μεγάλη και ιστορική ομάδα. Είναι μία ομάδα η οποία θα πρωταγωνιστήσει στο πρωτάθλημα. Θέλει ιδιαίτερη προσοχή το παιχνίδι Τα τελευταία τέσσερα αποτελέσματα με την παρουσία του καινούργιου προπονητή έχει πολύ καλή συγκομιδή βαθμών. Θα είναι ένα πάρα πολύ δύσκολο παιχνίδι που γενικότερα πλέον στο επαγγελματικό ποδόσφαιρο δεν υπάρχουν εύκολα ματς. Ούτε τα παιχνίδια κερδίζονται στη θεωρεία, αλλά μόνο στον αγωνιστικό χώρο».</p>
      <p><b>Για το αν βλέπει διαφορές στα παιχνίδια του Άρη εντός και εκτός έδρας:</b> «Θα κρίνω τα τελευταία τέσσερα παιχνίδια. Πήρε τρεις βαθμούς σε μια δύσκολη έδρα κόντρα στην Ξάνθη και βέβαια απώλεσε δύο βαθμούς στον αγώνα με τον Πανιώνιο. Αν δείτε τον συγκεκριμένο αγώνα έχασε πάρα πολλές ευκαιρίες, άρα είναι μια ομάδα που και αμύνεται και επιτίθεται με πολύ καλό τρόπο γι’ αυτό λοιπόν θέλει ιδιαίτερη προσοχή το παιχνίδι. Είναι επιτακτική ανάγκη να είμαστε προσηλωμένοι και να στοχεύσουμε σε μια καλή παρουσία έτσι όπως αρμόζει στην ομάδα μας».</p>
      <p><b>Για τα προβλήματα τραυματισμών:</b> «Εάν θα ανατρέξετε στο παρελθόν, από την ημέρα που ήρθα πραγματικά έχουμε ταλαιπωρηθεί από τραυματισμούς και από διάφορες άλλες περιπτώσεις όπως αρρώστιες, γαστρεντερίτιδες που μας έχουν ταλαιπωρήσει. Χάσαμε για έναν μήνα τον Ολιβέιρα, ο Πέτρος Μάνταλος που είχε ταλαιπωρηθεί, ο Μπάρκας με το δάκτυλό του, ήταν ποδοσφαιριστές που προσβλήθηκαν από ιώσεις όπως του Χουλτ, του Γαλανόπουλου, τώρα του Κρστιτσιτς. Συμβαίνουν σε μια επαγγελματική ομάδα. Σε εμάς βέβαια έχουν συσσωρευτεί τους τελευταίους δύο μήνες πολλά τέτοια περιστατικά. Εμείς όμως έχουμε και την ικανότητα και το θάρρος να συνεχίσουμε με τα υπόλοιπα άτομα τα οποία είναι καλά και αποβλέπουμε παρά μόνο να παρουσιάσουμε μια ομάδα η οποία θα είναι ικανή να φτάσει στη νίκη έτσι όπως την επιθυμούμε εμείς και έτσι όπως αρμόζει στην ομάδα μας».</p>
      <p><b>Για τον Κρίστιτσιτς:</b> «Είναι δύσκολο να είναι την Κυριακή. Ήδη και την Παρασκευή απέχει από την προπόνηση και είναι μια αρρώστια που πάντα κάνει τον κύκλο της μεταξύ τριών, τεσσάρων ημερών, εξαντλεί το ασθενή και αυτό όπως καταλαβαίνετε είναι πολύ δύσκολο στο να μπορέσει να προσφέρει τις υπηρεσίες του».</p>
      <p><b>Για την επιστροφή του Βράνιες και αν θα βρίσκεται στο αρχικό σχήμα:</b> «Το θέμα είναι ότι βρίσκεται αυτή τη στιγμή στην ομάδα. Για το αν θα αγωνιστεί στην ενδεκάδα, στο αρχικό σχήμα είναι κάτι που θα δούμε μέχρι την ημέρα της έναρξης του αγώνα. Ήταν μια διοικητική απόφαση. Με τον Άρη ήδη κλείνει τον ένα μήνα όπως είχαμε ανακοινώσει εξ αρχής. Συνεχίζουμε όλοι μαζί έχοντας απώτερο σκοπό να οδηγήσουμε την ΑΕΚ ακόμα πιο ψηλά».</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>