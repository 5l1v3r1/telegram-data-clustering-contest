<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/news/nea/koinonia/sok-se-dimotiko-tis-lemesoy-goneis-parakoloythoyn-ta-paidia-toys-meso-smart-watch"/>
    <meta property="og:site_name" content="24NEWS"/>
    <meta property="article:published_time" content="2019-11-22T16:06:00+00:00"/>
    <meta property="og:title" content="Σοκ σε δημοτικό της Λεμεσού: Γονείς-κατάσκοποι μέσω smart watch"/>
    <meta property="og:description" content="«Κόκκινος» συναγερμός στο Υπουργείο Παιδείας"/>
  </head>
  <body>
    <article>
      <h1>Σοκ σε δημοτικό της Λεμεσού: Γονείς-κατάσκοποι μέσω smart watch</h1>
      <h2>«Κόκκινος» συναγερμός στο Υπουργείο Παιδείας</h2>
      <address>
        <time datetime="2019-11-22T16:06:00+00:00">22 Nov 2019, 16:06</time>
      </address>
      <p>Σοκ -και δεν είναι δημοσιογραφική φανφάρα, ούτε βαρύγδουπος τίτλος- σε δημοτικό σχολείο της Λεμεσού, όπου γονείς παρακολουθούσαν τα παιδιά τους!</p>
      <p>Σύμφωνα με αποκλειστικές πληροφορίες του <b>24news</b>, σε δημόσιο δημοτικό σχολείο της Λεμεσού μαθητές πήγαιναν φορώντας smart-watch. Ως εδώ καλά, τίποτα το μεμπτό.</p>
      <p>Τα εν λόγω παιδιά, ωστόσο, είχαν, υπό τις οδηγίες των γονιών τους ενεργοποιημένα τα έξυπνα ρολόγια τους καθ΄όλη την χρονική περίοδο που ήταν εντός του σχολείου.</p>
      <p>Αποτέλεσμα αυτού ήταν οι γονείς των προαναφερθέντων ανήλικων να παρακολουθούν τα πάντα. Όταν λέμε τα πάντα κυριολεκτούμε, ακόμα και την παράδοση του μαθήματος εντός της αίθουσας διδασκαλίας. Εύκολα μπορεί κάποιος να αντιληφθεί την σοβαρότητα της υπόθεσης. Να αναφέρουμε μόνον τον<b> <a href="http://www.dataprotection.gov.cy/dataprotection/dataprotection.nsf/page3a_gr/page3a_gr?opendocument&amp;fbclid=IwAR004SmGTTxyNNncHRoDGlO9vzMWPqBMuD9dELdvYOVq_vxz9Whi5ZoPROk">Νόμο Περί Προσωπικών Δεδομένων</a>,</b> σημειώνοντας ότι τα παιδιά κάτω των 13 ετών έχουν το ακαταλόγιστο, άρα ποινικά είναι υπόλογοι οι γονείς.</p>
      <p>Η ‘’κατασκοπεία’’ των παιδιών συνεχιζόταν και στο διάλειμμα, με τους γονείς-πράκτορες όταν εντόπιζαν παρέκκλιση να προχωρούν σε τηλεφωνική κλήση και επίπληξη.</p>
      <p>Το περιστατικό έπεσε στην αντίληψη, με βάση πληροφορίες μας, δασκάλας εν ώρα μαθήματος. Με το που έγινε αντιληπτό η διεύθυνση του σχολείου κάλεσε τους γονείς, γνωστοποιώντας τους ότι επιβάλλεται να σταματήσουν, πέραν όλων των άλλων και γιατί το Υπουργείο Παιδείας με εγκύκλιο του απαγορεύει τις έξυπνες συσκευές στα δημοτικά σχολεία.</p>
      <p>Η εν λόγω εγκύκλιος απαγορεύει, όπως προαναφέραμε, την μεταφορά οποιασδήποτε έξυπνης συσκευής με εξαίρεση σημαντικούς λόγους όπως υγείας. Να τονιστεί ότι και σε αυτήν την περίπτωση η διεύθυνση του σχολείου είναι ενήμερη ενώ η συσκευή παραμένει στο γραφείο του διευθυντή μέχρι το σχόλασμα.</p>
      <p>Το δε, ανήκουστο… οι συγκεκριμένοι γονείς όχι μόνο δεν κατανόησαν το σφάλμα τους αλλά αντιθέτως επικαλούμενοι ‘’λόγους ασφαλείας’’ δήλωσαν ευθαρσώς την πρόθεσή τους να συνεχίσουν, απειλώντας, άκουσον-άκουσον, ότι σε αντίθετη περίπτωση θα πάρουν τα παιδιά τους σε άλλο σχολείο.</p>
      <p>Η υπόθεση έφτασε μέχρι το Υπουργείο Παιδείας, χτυπώντας «κόκκινο» συναγερμό υπό τον φόβο εξάπλωσης του φαινομένου. Δικαίως είναι σε αναμμένα κάρβουνα εκεί στο Υπουργείο, αφού οι πληροφορίες μας λένε ότι παρόμοια περιστατικά παρατηρήθηκαν και σε σχολεία της Λευκωσίας.</p>
      <p>Η αναστάτωση που προκλήθηκε δεν είναι διόλου τυχαία, προκύπτουν σοβαρότατα ζητήματα με πολλές παραμέτρους.</p>
      <p>Εν κατακλείδι και προς αποφυγήν παρεξηγήσεων τονίζουμε ότι η ασφάλεια των παιδιών είναι ύψιστης και πρώτιστης σημασίας, η υπερβολή όμως είναι κάτι άλλο και μόνο αρνητικές συνέπειες θα φέρει, κυρίως για αυτούς που πάμε να προστατεύσουμε.</p>
      <p> </p>
      <p> </p>
      <related>
        <a href="https://www.24sports.com.cy/gr/news/nea/koinonia/psem-gia-kakopetria-me-toys-astynomikoys-kapoioi-foboyntai-mi-mplexoyn"/>
        <a href="https://www.24sports.com.cy/gr/news/nea/koinonia/xathike-o-47xronos-mixalis-apo-larnaka"/>
      </related>
    </article>
  </body>
</html>