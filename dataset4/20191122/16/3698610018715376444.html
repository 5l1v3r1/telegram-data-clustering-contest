<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-politv-yaznya-limeshka-pogirshivsya-stan-zdorov-ya-denisova-330570_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T16:18:00+00:00"/>
    <meta property="og:title" content="У політв'язня Лимешка погіршився стан здоров'я — Денісова"/>
    <meta property="og:description" content="Українцю в російській колонії не надають належної меддопомоги."/>
  </head>
  <body>
    <article>
      <h1>У політв'язня Лимешка погіршився стан здоров'я — Денісова</h1>
      <h2>Українцю в російській колонії не надають належної меддопомоги.</h2>
      <address>
        <time datetime="2019-11-22T16:18:00+00:00">22 Nov 2019, 16:18</time>
      </address>
      <p>В українського політв'язня та <b><a href="https://dt.ua/UKRAINE/shopleniy-u-krimu-ukrayinskiy-diversant-limeshko-peretnuv-adminkordon-9-serpnya-dpsu-251271_.html">фігуранта "справи українських диверсантів" Геннадія Лимешка</a></b> погіршився стан здоров'я, повідомила у Facebook уповноважена Верховної Ради з прав людини Людмила Денісова. Омбудсвумен звернулася до російської колеги Тетяни Москалькової.</p>
      <p>"У незаконно засудженого громадянина України Геннадія Лимешка, який тримається у ФКУ ИК-6 УФСИН России по Ставропольскому краю, погіршився стан здоров'я. Згідно з наданою інформацією, у Геннадія Лимешка почалися проблеми зі шкірою, з'явилися рани на руках, ліктях і ногах. Крім того, на ногах з'явилися хворобливі висипання. Але незважаючи на наявні проблеми зі здоров'ям, адміністрація виправної установи не забезпечує надання необхідної медичної допомоги громадянину України", - написала Денісова.</p>
      <p>Вона вказала, що це суперечить гарантованим міжнародним стандартам поводження із засудженими особами, яких утримують у місцях позбавлення волі.</p>
      <p>"Через це у невідкладному порядку звертаюся до Уповноваженого з прав людини в РФ Тетяни Москалькової вжити відповідних заходів з метою відновлення прав нашого громадянина, а саме сприяти в проведенні повного медичного обстеження, за результатами якого надати кваліфіковану медичну допомогу", - додала Денісова.</p>
      <p>15 серпня 2017 року у ФСБ Росії заявили про <b><a href="https://dt.ua/UKRAINE/rosiyski-siloviki-shopili-v-krimu-sche-odnogo-ukrayincya-251222_.html">затримання в Криму "агента Служби безпеки України"</a> </b>Геннадія Лимешка, який нібито планував диверсії на об'єктах інфраструктури півострова.</p>
      <p>За версією російських силовиків, 9 серпня він прибув у Крим, де, згідно із завданням СБУ, мав здійснити "низку диверсій": пошкодити ЛЕП Судак – Новий Світ; підпалити лісові масиви в районі Судак - Рибаче – Алушта; створити умови для обвалу гірських порід на автотрасі Судак - Новий Світ; підпалити один з об'єктів комунального господарства в районі селища Рибаче.</p>
      <p>10 травня 2018 року підконтрольний Кремлю <a href="https://dt.ua/UKRAINE/v-aneksovanomu-krimu-ukrayinskomu-diversantu-limeshku-dali-visim-rokiv-277388_.html"><b>Судакський міськсуд визнав Геннадія Лимешка винним</b></a> і призначив покарання у вигляді восьми років позбавлення волі за звинуваченням у "незаконному придбанні, зберіганні й носінні вибухових речовин". Українець визнав провину. Серед пом'якшувальних обставин, які враховав суд, – малолітня дочка Лимешка. Серед обтяжуючих – політичний мотив злочину: "ненависть і ворожнеча у зв'язку з приєднанням Криму до Росії".</p>
      <p>Зазначимо, що загалом у "справі українських диверсантів" утримуються у неволі 10 осіб: Андрій Захтей, Редван Сулейманов, Володимир Дудка, Дмитро Штибліков, Олексій Бессарабов, Гліб Шаблій, Олексій Стогній, Геннадій Лімешко, Ганна Сухоносова, Дмитро Долгополов.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>