<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641407/%D8%A8%D8%B2%D8%B1%DA%AF%E2%80%8C%D8%AA%D8%B1%DB%8C%D9%86-%D8%A7%D9%82%D8%AA%D8%B5%D8%A7%D8%AF-%D8%A7%D8%B1%D9%88%D9%BE%D8%A7-%DA%86%D9%87-%D9%88%D8%B6%D8%B9%DB%8C%D8%AA%DB%8C-%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T16:18:00+00:00"/>
    <meta property="og:title" content="بزرگ‌ترین اقتصاد اروپا چه وضعیتی دارد؟"/>
    <meta property="og:description" content="هرچند احتمال وقوع رکود در بزرگ‌ترین اقتصاد اروپایی محتمل نیست اما رشد آن احتمالا بالا هم نخواهد بود."/>
  </head>
  <body>
    <article>
      <h1>
        <a href="https://www.bultannews.com/fa/news/641407/%D8%A8%D8%B2%D8%B1%DA%AF%E2%80%8C%D8%AA%D8%B1%DB%8C%D9%86-%D8%A7%D9%82%D8%AA%D8%B5%D8%A7%D8%AF-%D8%A7%D8%B1%D9%88%D9%BE%D8%A7-%DA%86%D9%87-%D9%88%D8%B6%D8%B9%DB%8C%D8%AA%DB%8C-%D8%AF%D8%A7%D8%B1%D8%AF">بزرگ‌ترین اقتصاد اروپا چه وضعیتی دارد؟</a>
      </h1>
      <h2>هرچند احتمال وقوع رکود در بزرگ‌ترین اقتصاد اروپایی محتمل نیست اما رشد آن احتمالا بالا هم نخواهد بود.</h2>
      <address><time datetime="2019-11-22T16:18:00+00:00">22 Nov 2019, 16:18</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بانک مرکزی <b>آلمان</b> در گزارش جدید خود از<b> وضعیت اقتصادی</b> این کشور پیش‌بینی کرد که عملکرد ضعیف ماه‌های اخیر تا پایان سال نیز ادامه یابد، به‌گونه ای که <b>رشد اقتصادی</b> این کشور در سه ماهه پایانی امسال تنها ۰.۱ درصد پیش‌بینی شده است. بانک مرکزی آلمان در گزارش خود آورده است: رشد در سطح بسیار ضعیفی قرار دارد اما احتمال وخیم‌تر شدن وضعیت بسیار کم است و احتمالا شاهد ثبات نسبی در وضعیت کنونی تا پایان سال خواهیم بود.</p>
      <p>بانک مرکزی آلمان در گزارش خود از جنگ تجاری بین آمریکا و چین، مساله برگزیت و کاهش رشد اقتصادی در سطح منطقه یورو به عنوان مهم‌ترین عوامل خارجی کاهش رشد اقتصادی بزرگ ترین اقتصاد اروپایی نام برده است.</p>
      <p>بانک مرکزی آلمان با تاکید بر نقش بازار داخلی در جلوگیری از وقوع رکود اقتصادی در این کشور گفته است سیاست گذاری‌ها بیش‌تر باید مبتنی بر تقاضای مصرفی داخلی برای تقویت رشد باشد چراکه با توجه به پایین باقی ماندن نرخ بیکاری و تداوم روند افزایش حداقل سطح دستمزدها انتظار می‌رود درآمد خانوارها به میزان مطلوبی افزایش یابد.</p>
      <p>طبق اعلام مرکز آمار اتحادیه اروپا، اقتصاد آلمان که پس از ۹ سال رشد مثبت اقتصادی متوالی در نیمه نخست امسال با رشد منفی مواجه شد، در سه ماهه سوم سال تنها ۰.۱ درصد رشد کرد که پایین‌ترین سطح رشد به ثبت رسیده در سطح منطقه یورو بوده است. در سه ماه منتهی به ژوئن رشد اقتصادی این کشور، منفی ۰.۱ درصد بوده است. آلمان یک سوم کل حجم تولیدات ناخالص داخلی منطقه یورو را در اختیار دارد اما سال گذشته رشد اقتصادی بسیار ضعیفی را به ثبت رساند، به گونه‌ای که تنها ایتالیا رشد کمتری از آلمان را تجربه کرد.</p>
      <p>برای نخستین بار از زمان بحران مالی سال ۲۰۰۸، دولت آلمان تصمیم گرفته است تا سیاست تراز بودجه‌ای خود را افزایش دهد. اولاف شولتس- وزیر دارایی آلمان - پیش‌تر گفته بود که دولت برای تقویت رشد اقتصادی یک بسته محرک ۵۰ میلیارد یورویی را در نظر گرفته است و احتمال افزایش این مخارج در صورت لزوم وجود دارد.</p>
      <p>انتهای پیام/</p>
    </article>
  </body>
</html>