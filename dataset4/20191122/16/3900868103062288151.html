<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/entertainment/1562796/megaloprepis-i-premiera-toy-the-thread-sto-megaro-moysikis-athinwn-pics-"/>
    <meta property="og:site_name" content="NOOZ."/>
    <meta property="article:published_time" content="2019-11-22T16:00:00+00:00"/>
    <meta property="og:title" content="Μεγαλοπρεπής η πρεμιέρα του «The Thread» στο Μέγαρο Μουσικής Αθηνών [pics]"/>
    <meta property="og:description" content="Με τεράστια επιτυχία πραγματοποιήθηκε η πρεμιέρα της χορευτικής παράστασης «The Thread», σε μουσική Βαγγέλη Παπαθανασίου, χορογραφίες Russell Maliphant, Κοστούμια Μαίρης Κατράντζου, Φωτισμοί Michael Hulls και σύλληψη ιδέας Γεωργίας Ηλιοπούλου στο Μέγαρο Μουσικής Αθηνών."/>
  </head>
  <body>
    <article>
      <h1>Μεγαλοπρεπής η πρεμιέρα του «The Thread» στο Μέγαρο Μουσικής Αθηνών [pics]</h1>
      <address>
        <time datetime="2019-11-22T16:00:00+00:00">22 Nov 2019, 16:00</time>
      </address>
      <p>
        <b>Με τεράστια επιτυχία πραγματοποιήθηκε η πρεμιέρα της χορευτικής παράστασης «The Thread», σε μουσική Βαγγέλη Παπαθανασίου, χορογραφίες Russell Maliphant, Κοστούμια Μαίρης Κατράντζου, Φωτισμοί Michael Hulls και σύλληψη ιδέας Γεωργίας Ηλιοπούλου στο Μέγαρο Μουσικής Αθηνών.</b>
      </p>
      <p>Η θερμή ανταπόκριση του κόσμου στο τέλος της παράστασης και οι απανωτές αυλαίες που επιφύλαξε το κοινό  στους εξαιρετικούς χορευτές, αποθεώνοντας το <b>«Τ</b><b>he </b><b>Thread»</b> και στην Ελλάδα μετά την Αγγλία, την Ιταλία και την Γερμανία , έδωσε την ώθηση να συνεχίσει  την διεθνή του καριέρα στις μεγαλύτερες σκηνές του κόσμου.</p>
      <p>Η παράσταση βασίζεται στον διάλογο του παρελθόντος με το παρόν. Από τη μία οι παραδοσιακοί ελληνικοί χοροί και από την άλλη ο σύγχρονος χορός. Δύο κόσμοι φαινομενικά αντίθετοι και ξένοι. Ο κόσμος της παράδοσης που εκπροσωπεί τη σταθερότητα και την εξωστρέφεια και ο κόσμος της σύγχρονης κίνησης που αντιπροσωπεύει την αναζήτηση και τον εσώτερο κόσμο των ανθρώπων. Οι δύο «αταίριαστοι» δρόμοι εμφανίζονται επί σκηνής και πότε αντιδικούν, πότε συμπλέουν, πότε εκθέτουν τη διαφορετικότητα τους και πότε επιδιώκουν τη συνεννόηση.</p>
      <p>Η πρωτότυπη και εμπνευσμένη για τη συγκεκριμένη παράσταση μουσική του <b>Βαγγέλη Παπαθανασίου</b> έχει έντονο τη γνωστό συνθετικό στίγμα του Βαγγέλη, ενώ πλαισιώνεται από διακεκριμένους σολίστ παραδοσιακών μουσικών οργάνων (γκάιντες, λύρες, νταούλια κ.λπ.). Η σύνθεση αυτή πότε διαχωρίζει και πότε ενώνει τους δύο αυτούς κόσμους δημιουργώντας μια ξεχωριστή μουσική ενότητα που καθηλώνει το κοινό.</p>
      <p>Ο <b>Ράσσελ Μάλιφαντ</b> με την προσωπική του χορευτική γλώσσα τολμά, αποδομεί και ανασυνθέτει την κινησιολογία του παρελθόντος κάνοντας τομή στη δημιουργική του πορεία. Μελέτησε βαθιά, με τη βοήθεια δυο Ελλήνων δασκάλων, της <b>Ελένης Σπαθιά</b> και του <b>Τάκη Καραχάλιου</b>, τους ελληνικούς παραδοσιακούς χορούς και κατάφερε να δημιουργήσει ένα μαγευτικό έργο, άλλοτε συνομιλώντας, άλλοτε αντιπαρατιθέμενος και άλλοτε αποδεχόμενος να εντάξει αυτούσια στην παράσταση την αρχική «χορογραφία».</p>
      <p>Ο «χορογράφος του φωτός» <b>Μάικλ Χαλς</b>, που το ελληνικό κοινό γνωρίζει από τις συνεργασίες του τόσο με τον ίδιο τον Ράσσελ Μάλιφαντ όσο και τον Άκραμ Καν ή τον Ρομπέρ Λεπάζ, δημιούργησε ένα μοναδικό φωτιστικό «σκηνικό» υψηλής αισθητικής, ενώ η ανερχόμενη δύναμη του σύγχρονου ντιζάιν <b>Μαίρη Κατράντζου </b>σχεδίασε τα κοστούμια της παράστασης εμπνεόμενη από αρχαία μινωικά αγγεία.</p>
      <p>Η ιδέα της παράστασης <b>«</b><b>The </b><b>Thread»</b> γεννήθηκε πριν από τρία χρόνια, τον Γενάρη του 2016, από τη <b>Γεωργία Ηλιοπούλου,</b> ιδρύτρια και διευθύνουσα σύμβουλο της πολιτιστικής εταιρίας ΛΑΒΡΥΣ από το 1991, η οποία αποφάσισε να υλοποιήσει ένα τολμηρό όραμα. Να δημιουργήσει μια πρωτογενή παραγωγή χορού με σπουδαίους συντελεστές διεθνούς φήμης και μια ομάδα 18 επιλεγμένων ελλήνων χορευτών (12 χορευτών σύγχρονου και 6 χορευτών παραδοσιακού χορού). Μια παράσταση που υπογραμμίζει στο διεθνές κοινό τη δημιουργικότητα του σύγχρονου ελληνικού πολιτισμού.</p>
      <figure>
        <img src="https://www.nooz.gr/Multimedia/2019/11/b45b0e2e-e1ca-44e9-ae52-7ddeb1bd826f.jpg"/>
      </figure>
      <p>Η παράσταση ονομάστηκε «<b>The </b><b>Thread»</b> από τον μίτο της Αριάδνης. Είναι το νήμα που ενώνει, το νήμα που οδηγεί, το νήμα που μπορεί να κατανοήσει ό,τι με πρώτη ματιά φαίνεται ασύνδετο, το νήμα που μπορεί να μας ταξιδέψει σε κόσμους ασύμβατους φαινομενικά, φωτίζοντας υπόγειες συγγένειες που οι άνθρωποι διστάζουν να αποδεχτούν. Το νήμα που, με εργαλείο τη χορευτική τέχνη, μας υπενθυμίζει τη βάση της αρχαιοελληνικής φιλοσοφίας: <i>Από τα πολλά το ένα και από το ένα τα πολλά.</i></p>
      <figure>
        <img src="https://www.nooz.gr/Multimedia/2019/11/cf6f42f1-a9ce-426d-abed-874c0631df8c.jpg"/>
      </figure>
      <p>Συμπαραγωγή</p>
      <p>
        <b>Μέγαρο Μουσικής Αθηνών – ΛΑΒΡΥΣ</b>
      </p>
      <p>
        <b>20</b>
        <b>-21-22-23-24 Νοεμβρίου</b>
      </p>
      <p>
        <b>3-4-6-7-8 Δεκεμβρίου</b>
      </p>
      <p>
        <b>Αίθουσα Αλεξάνδρα Τριάντη</b>
      </p>
      <p><b>Προπώληση εισιτηρίων: </b><a href="http://www.megaron.gr/">www.megaron.gr</a> και το 210 72 82 333</p>
      <p><b>Διάρκεια παράστασης</b>: 1 ώρα και 20 λεπτά (χωρίς διάλειμμα)</p>
      <p>
        <b>Τιμές εισιτηρίων</b>
      </p>
      <p>Φοιτητές, νέοι, άνεργοι, ΑμεΑ, 65+, πολύτεκνοι: 20 €</p>
      <p>Ζώνη Ε: 25 €</p>
      <p>Ζώνη Δ: 35 €</p>
      <p>Ζώνη Γ: 45 €</p>
      <p>Ζώνη Β: 55 €</p>
      <p>Ζώνη Α: 65 €</p>
      <p>Διακεκριμένη Ζώνη: 75 €</p>
      <p><b>Πληροφορίες</b> <b>210 72 58 510</b></p>
    </article>
  </body>
</html>