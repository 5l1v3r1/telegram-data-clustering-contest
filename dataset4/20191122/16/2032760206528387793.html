<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90305"/>
    <meta property="og:site_name" content="Denník politika"/>
    <meta property="article:published_time" content="2019-11-22T16:35:10+00:00"/>
    <meta property="og:title" content="Petra Sagana zrejme čakajú zmeny, do tímu Bora-Hansgrohe prichádza tréner najvyššej úrovne"/>
    <meta property="og:description" content="22.11.2019 (Webnoviny.sk) – Nemecký cyklistický tím Bora-Hansgrohe výrazne posilnil svoj tím pred začiatkom budúcej sezóny. Na post športového riaditeľa prichádza bývalý belgický cyklista Jean-Pierre Heynderickx a trénersky tím doplní Hendrik Werner, ktorý v predošlých rokoch viedol jedného z najlepších cyklistov súčasnosti Toma Dumoulina."/>
  </head>
  <body>
    <article>
      <h1>Petra Sagana zrejme čakajú zmeny, do tímu Bora-Hansgrohe prichádza tréner najvyššej úrovne</h1>
      <address><time datetime="2019-11-22T16:35:10+00:00">22 Nov 2019, 16:35</time> by <a rel="author">Webnoviny</a></address>
      <p>22.11.2019 (Webnoviny.sk) – Nemecký cyklistický tím Bora-Hansgrohe výrazne posilnil svoj tím pred začiatkom budúcej sezóny. Na post športového riaditeľa prichádza bývalý belgický cyklista Jean-Pierre Heynderickx a trénersky tím doplní Hendrik Werner, ktorý v predošlých rokoch viedol jedného z najlepších cyklistov súčasnosti Toma Dumoulina.</p>
      <h3>Ambície počas jarných klasík</h3>
      <p>Podľa oficiálneho vyhlásenia .na webe tímu by tieto zmeny mohli mať pozitívny dopad aj na Petra Sagana, najmä z hľadiska jeho ambícii počas belgických jarných klasík.</p>
      <p><i>„Po odchode Patxia Vilu, ktorý mal v našom tíme veľkú zodpovednosť, sme sa museli posilniť v niekoľkých oblastiach. Teší nás, že v krátkom čase sme našli dvoch nových a kvalitných členov tímu. V osobe Jeana-Pierra Heynderickxa budeme mať veľmi skúseného športového riaditeľa, ktorý prinesie svoje know-how najmä pri pretekoch v Belgicku,“</i> uviedol šéf tímu Bora-Hansgrohe Ralph Denk.</p>
      <p>Paťdesiatštyriročný Heynderickx sa tak stane kolegom Slováka Jána Valacha, ktorý rovnako zastáva funkciu športového riaditeľa.</p>
      <h3>Tréner najvyššej úrovne</h3>
      <p>Známym menom v tíme Bora-Hansgrohe je aj Hendrik Werner. Vo svojom predošlom pôsobisku, tíme Sunweb, viedol víťaza pretekov Giro d’Italia 2017 Toma Dumoulina, ktorému pomohol stať sa jedným z najlepších cyklistov v profesionálnom pelotóne.</p>
      <p><i>„Hendrik Werner je trénerom najvyššej úrovne, ktorý si urobil dobré meno na medzinárodnej cyklistickej scéne. Myslíme si, že sa veľmi dobre hodí nášmu tímu, najmä z pohľadu trénerskej filozofie. Momentálne sme v optimálnej pozícii pred začiatkom nasledujúcej sezóny,“</i> dodal Denk.</p>
      <p>Viac k témam: <a href="https://www.webnoviny.sk/tag/bora-hansgrohe/"><u>Bora-Hansgrohe</u></a><br/>Zdroj: Webnoviny.sk – <a href="https://www.webnoviny.sk/petra-sagana-zrejme-cakaju-zmeny-do-timu-bora-hansgrohe-prichadza-trener-najvyssej-urovne/"><u>Petra Sagana zrejme čakajú zmeny, do tímu Bora-Hansgrohe prichádza tréner najvyššej úrovne</u></a> © SITA Všetky práva vyhradené.</p>
    </article>
  </body>
</html>