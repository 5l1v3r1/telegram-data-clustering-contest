<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/komunikacja-spoleczna/wojewodztwo-podlaskie-z-nowa-strategia-rozwoju,135441.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T16:12:00+00:00"/>
    <meta property="og:title" content="Województwo podlaskie z nową strategią rozwoju"/>
    <meta property="og:description" content="Promocja oraz rozwój produktów regionalnych i lokalnych to elementy nowej strategii rozwoju woj. podlaskiego. Władze regionu stawiają na rozwój turystyki kulinarnej z wykorzystaniem żywności tradycyjnej; wytwórcy będą mogli liczyć na wsparcie, także finansowe."/>
  </head>
  <body>
    <article>
      <h1>Województwo podlaskie z nową strategią rozwoju</h1>
      <address><time datetime="2019-11-22T16:12:00+00:00">22 Nov 2019, 16:12</time> by <a rel="author">PAP/JS  </a></address>
      <h4>Promocja oraz rozwój produktów regionalnych i lokalnych to elementy nowej strategii rozwoju woj. podlaskiego. Władze regionu stawiają na rozwój turystyki kulinarnej z wykorzystaniem żywności tradycyjnej; wytwórcy będą mogli liczyć na wsparcie, także finansowe.</h4>
      <hr/>
      <ul>
        <li>
          <b>Urząd marszałkowski tworzy bazę produktów regionalnych - m.in. sprawdza, ile jest wytwarzanych i ile mogłoby powstać.</b>
        </li>
        <li>
          <b>"Żeby była promocja, to musimy mieć co promować" - wskazał Jakub Jasiński, prezes fundacji Original zajmującej się produktami regionalnymi.</b>
        </li>
        <li>
          <b>Jako przykład podał ser koryciński. Tłumaczył, że aby rozwinąć ten produkt i dalej go promować, potrzebna jest większa skala produkcji.</b>
        </li>
      </ul>
      <p>O wykorzystaniu regionalnej, tradycyjnej żywności w rozwoju regionu dyskutowali w urzędzie marszałkowskim w Białymstoku samorządowcy, przedstawiciele wytwórców, Lokalne Grupy Działania oraz urzędnicy.</p>
      <p>Wicemarszałek województwa podlaskiego Stanisław Derehajło powiedział, że samorząd chce działać na rzecz rozwoju turystyki kulinarnej w regionie w oparciu o żywność tradycyjną. "Temu ma służyć cała gama produktów regionalnych, lokalnych, które będziemy promowali. Będziemy tworzyli szlaki kulinarne tak, żeby można było przejechać się po Podlasiu: popatrzeć, pooddychać i zjeść" - powiedział Derehajło. Dodał, że chodzi m.in. o to, by turyści wiedzieli, gdzie mogą kupić regionalne specjały.</p>
      <p>Dodał, że elementy te znajdują się w konsultowanej obecnie nowej strategii rozwoju województwa podlaskiego. Samorząd chce, by w nowym Regionalnym Programie Operacyjnym od 2021 r. znajdowały się unijne środki na wsparcie działań związanych z żywnością tradycyjną. Chodzi o wsparcie produkcji, promocji i sprzedaży produktów.</p>
      <p>Derehajło wyjaśnił, że urząd marszałkowski tworzy bazę produktów regionalnych - m.in. sprawdza, ile jest wytwarzanych i ile mogłoby powstać. Zwrócił uwagę na pewną barierę "mentalnościową", która powoduje, że nie wszyscy wytwórcy chcą zgłaszać swoje wyroby.</p>
      <p>"Żeby była promocja, to musimy mieć co promować" - wskazał Jakub Jasiński, prezes fundacji Original zajmującej się produktami regionalnymi. Ocenił, że potencjał jest duży. "Natomiast to, czego nam rzeczywiście potrzeba, to to, że promocja powinna się przekładać na pieniądze. Jeżeli promujemy, to powinniśmy wiedzieć, jakie to przyniesie korzyści" - podkreślił. Jako przykład podał ser koryciński. Tłumaczył, że aby rozwinąć ten produkt i dalej go promować, potrzebna jest większa skala produkcji.</p>
      <p>"Promujmy to, gdzie widzimy, że jest potencjał rozwojowy, a nie promujmy tylko i wyłącznie samą ideę" - powiedział Jasiński. Dodał, że do zwiększenia skali produkcji konieczna jest współpraca wytwórców.</p>
      <p>Dyrektor departamentu promocji i jakości żywności w resorcie rolnictwa Michał Rzytki poinformował, że trwają prace nad określeniem, jak będą realizowane w poszczególnych programach cele postawione przez UE na nową perspektywę finansową, w tym dotyczące żywności tradycyjnej.</p>
      <p>Chodzi m.in. o działania na rzecz budowy rynku produktów regionalnych, tradycyjnych oraz ekologicznych - mówił Dariusz Goszczyński z fundacji Original, która przygotowała analizę dla ministerstwa na ten temat. "Działania, które sugerowaliśmy, były nakierowane na to, żeby te produkty mogły trafiać do konsumentów" - powiedział na konferencji Goszczyński. Dodał, że wiele krajów UE realizuje takie promocje i kampanie, a Polska powinna podążać w tym kierunku.</p>
      <p>Zarząd województwa przyjął "Strategię rozwoju województwa podlaskiego 2030"; obecnie trwają konsultacje dokumentu. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>