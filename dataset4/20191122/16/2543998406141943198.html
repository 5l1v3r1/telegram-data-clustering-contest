<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/170577/situacija-vozovima-prati-video-nadzor-putnih-prelaza"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T16:41:00+00:00"/>
    <meta property="og:title" content="SITUACIJA S VOZOVIMA SE PRATI: Video nadzor na 27 putnih prelaza"/>
    <meta property="og:description" content="Deonica barske pruge Resnik - Valjevo izuzetno je frekventna a putevima saobraća veliki broj drumskih vozila"/>
  </head>
  <body>
    <article>
      <h1>SITUACIJA S VOZOVIMA SE PRATI: Video nadzor na 27 putnih prelaza</h1>
      <h2>Deonica barske pruge Resnik - Valjevo izuzetno je frekventna a putevima saobraća veliki broj drumskih vozila</h2>
      <address><time datetime="2019-11-22T16:41:00+00:00">22 Nov 2019, 16:41</time> by <a rel="author">telegraf.rs</a></address>
      <p>Infrastruktura železnice Srbije pustila je u rad video nadzor na svih 27 putnih prelaza između Resnika i Valjeva, na barskoj pruzi. Pored video nadzora, na ovim putnim prelazima postavljeno je i reflektorsko osvetljenje.</p>
      <p>Sva oprema za video nadzor povezana je u Centru za daljinsko upravljanje Infrastrukture železnice Srbije u Topčideru, odakle se sa jednog mesta u realnom vremenu prati situacija na svim putnim prelazima između Resnika i Valjeva.</p>
      <p>Postavljanje video nadzora na ovoj pruzi omogućeno je zahvaljujući ugradnji optičkog kabla u dužini od ukupno 102 kilometra, od čega 78 kilometara duž pruge Resnik - Valjevo i 24 kilometra u beogradskom železničkom čvoru.</p>
      <p>Infrastruktura železnice Srbije za ugradnju optičkog kabla izdvojila je 600 hiljada evra, a za postavljanje video nadzora još 250 hiljada evra. Sredstva su obezbeđena iz kredita Evropske banke za obnovu i razvoj, kojim se finansira obnova železničke infrastrukture na prugama u Srbiji, a čija je ukupna vrednost 3,48 miliona evra.</p>
      <figure>
        <img src="https://www.republika.rs/data/images/2018-07-03/57285_prokop-foto-nebojsa-mandic-35_iff.jpg?1574437183"/>
        <figcaption>
          <cite>ST/N. MANDIĆ</cite>
        </figcaption>
      </figure>
      <p>Infrastruktura železnice Srbije je tokom ove i prošle godine automatizovala ukupno 22 putna prelaza, dok je u periodu od 2010. do 2017. godine ukupno automatizovano 14.</p>
      <p>Postavljanje video nadzora izuzetno je značajno, jer će se situacija na ovim putnim prelazima redovno pratiti, što omogućava da se u slučaju potrebe brzo i efikasno reaguje.</p>
      <p>U slučaju bilo kakvih problema u funkcionisanju železničkog saobraćaja ili eventualnog kvara uređaja na putnim prelazima stručne službe Infrastrukture železnice Srbije imaće trenutnu informaciju i moći odmah da reaguju.</p>
      <figure>
        <img src="https://www.republika.rs/data/images/2018-07-03/57295_prokop-foto-nebojsa-mandic-64_iff.jpg?1574437195"/>
        <figcaption>
          <cite>ST/N. MANDIĆ</cite>
        </figcaption>
      </figure>
      <p>Takođe, u slučajevima nepropisnog ponašanja vozača drumskih vozila na ovim putnim prelazima, Infrastruktura železnice Srbije moći će, na osnovu snimaka sa video nadzora, da preduzima sve potrebne aktivnosti.</p>
      <p>Deonica barske pruge Resnik - Valjevo izuzetno je frekventna, brzina vozova je nakon njene rekonstrukcije do 100 kilometar na sat, a putevima saobraća veliki broj drumskih vozila, pa će postavljeni video nadzor svakako u velikoj meri doprineti značajnom povećanju bezbednosti na putnim prelazima.</p>
      <related>
        <h4>Pročitajte još:</h4>
        <a href="http://republika.rs/hronika/hronika/166383/SUDAR-PRUZI-Drezina-udarila-automobil-vozac-povredjen"/>
        <a href="http://republika.rs/hronika/hronika/126596/Strasna-tragedija-Pozarevcu-Radnika-Zeleznice-ubila-lokomotiva"/>
        <a href="http://republika.rs/hronika/hronika/121176/Voz-usmrtio-zenu-Valjevu"/>
        <a href="http://republika.rs/vesti/drustvo/118937/Dosla-red-Sutra-pocinje-obnova-najrizicnije-pruge-Srbiji"/>
      </related>
    </article>
  </body>
</html>