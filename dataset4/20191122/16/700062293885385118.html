<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714763-chalkidikh-plhmmyres-kai-apegklovismoi-katoikon-apo-thn-kakokairia.html"/>
    <meta property="og:site_name" content="madata.gr"/>
    <meta property="article:published_time" content="2019-11-22T16:46:00+00:00"/>
    <meta property="og:title" content="Χαλκιδική: Πλημμύρες και απεγκλωβισμοί κατοίκων από την κακοκαιρία"/>
    <meta property="og:description" content="Προβλήματα και ζημιές σε αρκετές περιοχές και επαρχιακούς δρόμους της Χαλκιδικής προκάλεσαν οι έντονες βροχοπτώσεις των τριών τελευταίων ημερών στο νομό. Πλημμυρικά φαινόμενα αντιμετωπίζει η περιοχή"/>
  </head>
  <body>
    <article>
      <h1>Χαλκιδική: Πλημμύρες και απεγκλωβισμοί κατοίκων από την κακοκαιρία</h1>
      <address>
        <time datetime="2019-11-22T16:46:00+00:00">22 Nov 2019, 16:46</time>
      </address>
      <p>Προβλήματα και ζημιές σε αρκετές περιοχές και επαρχιακούς δρόμους της Χαλκιδικής προκάλεσαν οι έντονες βροχοπτώσεις των τριών τελευταίων ημερών στο νομό.</p>
      <p>Πλημμυρικά φαινόμενα αντιμετωπίζει η περιοχή της Ολυμπιάδας. Σύμφωνα με τον δήμαρχο Αριστοτέλη, Στέλιο Βαλιάνο, ορμητικά νερά από χειμάρους είχαν κατακλείσει νωρίτερα την είσοδο στην Ολυμπιάδα στο τμήμα του δρόμου από τον Σταυρό. Ο δρόμος άνοιξε, ωστόσο όπως είπε ο κ. Βαλιάνος, η κατάσταση στην Ολυμπιάδα είναι πολύ δύσκολη. Όπως είπε «οι χείμαροι έχουν κατεβάσει πέτρες, πρανή, φερτά υλικά σε δρόμους, αυλές, πολύ φοβάμαι και σε σπίτια... Τα νερά παρέσυραν τουλάχιστον ένα αυτοκίνητο ακόμη και ένα κοντέινερ όπως μου ανέφερε ο ιδιοκτήτης του».</p>
      <p>Επί ποδός είναι όλες οι εμπλεκόμενες υπηρεσίες, μηχανήματα του Αυτοτελούς Τμήματος Πολιτικής Προστασίας της Περιφέρειας Κεντρικής Μακεδονίας, της Πυροσβεστικής Υπηρεσίας, δυνάμεις της αστυνομίας και υπάλληλοι δήμων. Επιχειρούν όπου κρίνεται απαραίτητο.</p>
      <p>Ο διοικητής της Περιφερειακής Διοίκησης Κεντρικής Μακεδονίας της Πυροσβεστικής, Κώστας Παχίδης που βρίσκεται στην περιοχή ανέφερε στο ΑΠΕ, ότι «έχει πλημμυρίσει η Ολυμπιάδα... είναι ένα ποτάμι». Σύμφωνα με τον κ. Παχίδη «έχουν γίνει ήδη δύο απεγκλωβισμοί (ηλικιωμένο ζευγάρι απομακρύνθηκε και μεταφέρθηκε σε ασφαλές σημείο). Πριν από την άφιξη της Π.Υ. κάποιοι ανέβηκαν σε ορόφους, φοβούμενοι την ορμή των νερών ενώ πολλές εξοχικές κατοικίες δεν έχουν ελεγχθεί».</p>
      <p>Σύμφωνα με τον περιφερειακό διοικητή της Πυροσβεστικής στην περιοχή έχει ήδη μεταβεί κλιμάκιο οκτώ ατόμων της Β΄ ΕΜΑΚ με λέμβο και ερπυστριοφόρο της υπηρεσίας, ωστόσο δεν χρειάστηκε να επιχειρήσει». Η Πυροσβεστική δέχθηκε τις τελευταίες ώρες 17 κλήσεις για άντληση υδάτων στην περιοχή της Αρναίας κι επιχείρησε σε 9 από αυτές. Αντλήσεις υδάτων έγιναν στον Σταυρό και στην Ιερισσό όπου χρειάστηκε να γίνει απομάκρυνση και δέντρων που είχαν πέσει.</p>
      <p>Στο μεταξύ, με νεότερη ενημέρωσή της η Γενική Περιφερειακή Αστυνομική Διεύθυνση Κεντρικής Μακεδονίας γνωστοποίησε, ότι αποκαταστάθηκαν τα δύο από τα τρία σημεία στους επαρχιακούς δρόμους της Χαλκιδικής, στα οποία το πρωί είχε διακοπεί η κυκλοφορία. Η διακοπή της κυκλοφορίας λόγω συσσώρευσης υδάτων και φερτών υλικών, συνεχίζεται όμως στην επαρχιακή οδό Πολυγύρου - Ιερισσού, στο ύψος των Πλανών (31ο χιλιόμετρο).</p>
      <p>Σε αρκετά τμήματα του επαρχιακού δικτύου, κυρίως της Βόρειας Χαλκιδικής κατά διαστήματα χρειάστηκε να διακοπεί η κυκλοφορία των οχημάτων για την ασφάλεια των διερχόμενων οδηγών καθώς είχαν υπερχειλίσει χείμαροι και ο ποταμός Χαβρίας.</p>
      <figure>
        <iframe src="https://www.youtube.com/embed/RFCVwS_HV1g" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/CugJFVpJ-dU" width="560" height="315" data-service="Youtube" scrolling="no"/>
      </figure>
    </article>
  </body>
</html>