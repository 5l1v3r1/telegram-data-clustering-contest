<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/ploiesti/ninge-valea-prahovei-munte-stratul-zapada-depaseste-jumatate-metru-dn1-intervin-sararitele-1_5dd8101c5163ec42714b9180/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T16:49:32+00:00"/>
    <meta property="og:title" content="Ninge pe Valea Prahovei. Pe munte, stratul de zăpadă depăşeşte jumătate de metru. Pe DN1 intervin sărăriţele"/>
    <meta property="og:description" content="Iarna s-a instalat în Munţii Bucegi, în zonă, la altitudini mai mari de 1500 de metri, stratul de zăpada măsoară deja peste jumătate de metru. A început să ningă şi pe Valea Prahovei, astfel că utilajele de deszăpezire intervin vineri seară cu material antiderapant."/>
  </head>
  <body>
    <article>
      <h1>Ninge pe Valea Prahovei. Pe munte, stratul de zăpadă depăşeşte jumătate de metru. Pe DN1 intervin sărăriţele</h1>
      <address><time datetime="2019-11-22T16:49:32+00:00">22 Nov 2019, 16:49</time> by <a rel="author">Diana Frîncu</a></address>
      <h4>Iarna s-a instalat în Munţii Bucegi, în zonă, la altitudini mai mari de 1500 de metri, stratul de zăpada măsoară deja peste jumătate de metru. A început să ningă şi pe Valea Prahovei, astfel că utilajele de deszăpezire intervin vineri seară cu material antiderapant.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/ploiesti/o-calugarita-ratacita-bucegi-salvata-ultima-clipade-salvamontisti-1_5dd65be85163ec4271402751/index.html"/>
        <a href="https://adevarul.ro/locale/calarasi/alerta-vreme-rea-fost-actualizata-lapovita-frig-accentuat-sudul-tarii-1_5dd7c6c55163ec4271493654/index.html"/>
      </related>
      <p>Salvamontiştii din Buşteni anunţă ca în Bucegi ninge continuu încă de joi noapte, iar stratul de zăpada la altitudini mari măsoară între 10 şi 60 de centimetri. Este viscol şi ceaţă, astfel că turiştii care ajung în acest weekend la munte sunt sfătuiţi să aibă echipament adecvat, pentru condiţii de vreme rea.</p>
      <p>Vântul puternic nu permite însă ca instalaţiile de transport pe cablu să funcţioneze, iar traseele de abrupt din Bucegi sunt închise încă de la începutul lunii noiembrie.</p>
      <p>De mai bine de două ore ninge uşor inclusiv în localităţile de pe Valea Prahovei. Între Comarnic şi Câmpina, pe DN1, se acţionează cu material antiderapant, la fel şi pe DN1 A, în zona Cheia Măneciu. Pe drum nu s-a aşternut deocamdată zăpada, dar este pericol de polei.</p>
      <p>Meteorologii anunţă că, în Prahova, ninsorile vor continua până sâmbătă şi abia de duminică vremea se va îmbunătăţi.</p>
      <figure>
        <img src="https://adevarul.ro/assets/adevarul.ro/MRImage/2019/11/22/5dd811575163ec42714b9ac9/646x404.jpg"/>
      </figure>
      <p>
        <i>FOTO Salvamont Buşteni</i>
      </p>
      <p>În Ploieşti, autorităţile locale au convocat comandamentul de iarnă pentru a stabili măsurile care vor fi dispuse pentru combaterea poleiului.</p>
      <p>“Au fost luate măsuri pentru asigurarea utilajelor pentru deszăpezire şi au fost verificate stocurile de material antiderapant, în vederea intervenţiei pentru menţinerea viabilităţii reţelei de drumuri din municipiul Ploieşti. S-a stabilit să se acţioneze preventiv pentru combaterea poleiului. Totodată, au fost stabilite căile de acces care trebuie curăţate cu prioritate: poduri, zonele către unităţi spitaliceşti, unităţi de învăţământ, instituţii publice, staţii mijloace de transport în comun.</p>
      <p>Totodată, au fost stabilite măsuri pentru menţinerea în funcţiune a reţelelor de alimentare cu energie electrică, apă, gaze şi termoficare şi pentru remedierea în regim de urgenţă a eventualelor avarii apărute.</p>
      <p>În acest context, reamintim că, cetăţenii pot apela dispeceratul permanent al Municipiului Ploieşti, la numărul de telefon 0244/984, pentru semnalarea unor eventuale probleme în asigurarea utilităţilor publice sau alte probleme care ţin de administrarea municipiului nostru.”, se arată într-un comunicat emis de primăria Ploieşti.</p>
      <hr/>
    </article>
  </body>
</html>