<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/kasabov-se-sreshchna-s-aleksandr-cheferin-407374.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T16:26:46+00:00"/>
    <meta property="og:title" content="Касабов се срещна с Александър Чеферин"/>
    <meta property="og:description" content="Двамата се видяха и поговориха на жребия за баражите в Нион"/>
  </head>
  <body>
    <article>
      <h1>Касабов се срещна с Александър Чеферин</h1>
      <address><time datetime="2019-11-22T16:26:46+00:00">22 Nov 2019, 16:26</time> by <a rel="author">Димитър Душков</a></address>
      <p>Временно изпълняващият президетските функции на Българския футболен съюз Михаил Касабов се срещна с президента на УЕФА Александър Чеферин и с генералния секретар Теодор Теодоридис по време на тегленето на жребия за плейофите за класиране на Евро 2020 в Нион.</p>
      <p>Ръководителят на европейския футбол използва възможността да изкаже задоволството си от нормализирането на обстановката в българския футбол след драматичните събития около европейската квалификация с Англия на 14 октомври т.г. и да пожелае успех на екипа, който се нагърби с отговорността да управлява Българския футболен съюз след оставката на президента Борислав Михайлов. Чеферин не пропусна шанса да изпрати сърдечните си поздрави на Михайлов, да му благодари за дългогодишната успешна работа и да пожелае успех на българския национален отбор във важното изпитание в края на март догодина. От своя страна Михаил Касабов подари на Чеферин реплика на ритон от Панагюрското златно съкровище.</p>
      <p>Както е известно, Александър Чеферин лично присъства на официалното откриване на Националната футболна база „Бояна“ през ноември 2016 г.</p>
    </article>
  </body>
</html>