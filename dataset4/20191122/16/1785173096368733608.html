<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/ankara-sustine-ca-detine-comanditarul-unor-atacuri-si-in-germania-si-rusia-1922402622282019111619177706"/>
    <meta property="og:site_name" content="News.ro"/>
    <meta property="article:published_time" content="2019-11-22T16:26:28+00:00"/>
    <meta property="og:title" content="Ankara susţine că deţine comanditarul unor atacuri SI în Germania şi Rusia"/>
    <meta property="og:description" content="Ankara deţine un ”membru important” din gruparea Statul Islamic care a planificat atacuri în Germania şi în Rusia, a declarat ministrul turc de Interne Süleyman Soylu într-un interviu publicat vineri de ziarul Hürriyet, relatează AFP."/>
  </head>
  <body>
    <article>
      <h1>Ankara susţine că deţine comanditarul unor atacuri SI în Germania şi Rusia</h1>
      <address><time datetime="2019-11-22T16:26:28+00:00">22 Nov 2019, 16:26</time> by <a rel="author">Valentin Vidu</a></address>
      <p>
        <b>Ankara deţine un ”membru important” din gruparea Statul Islamic care a planificat atacuri în Germania şi în Rusia, a declarat ministrul turc de Interne Süleyman Soylu într-un interviu publicat vineri de ziarul Hürriyet, relatează AFP.</b>
      </p>
      <p>”Este un personaj important în SI (...). El este cel care a planificat şi dat ordinul unui atentat cu bombă comis în 2018 în Rusia şi al atacului într-un magazin la Hamburg, în Germania”, declară Soylu înacest interviu.</p>
      <p>Ministrul turc de Interne îl prezintă pe acest bărbat drept un specialist în explozivi şi un ”formator în atentate sinucigaşe”.</p>
      <p>Potrivit ministrului, bărbatul - identificat drept Yusuf Heba - a fost arestat de forţele turce la Azaz, în nordul Siriei.</p>
      <p>Ministrul turc nu a făcut alte precizări cu privire la atacurile din Rusia şi Germania, pe care i le impută lui Heba, cunoscut de asemenea sub nunele de ”Abu Jihad Al-Din Al-Nassr Oubeyda”.</p>
      <p>În ceea ce priveşte atacul de la Hamburg, Soylu pare să se refere la cel comis în iulie 2017 de un solicitant de azil pe cale să fie expulzat, care a ucis o persoană cu lovituri de cuţit şi a rănit alte şase persoane într-un supermarket, un act motivat potrivit justiţiei de ”islamismul radical”.</p>
      <p>Era neclar imediat la ce ”atentat cu bombă” în Rusia se referă Soylu.</p>
      <p>O ţară majoră de tranzit a jihadiştilor care au intrat în Siria după izbucnirea în 2011 a războiului ce devastează această ţară, Turcia susţine că deţine în prezent câteva sute de membri SI în închisoarile sale şi în zone asupra cărora deţine controlul în Siria.</p>
      <p>Ankara a fost acuzată de slăbirea luptei împotriva elementelor reziduale SI prin lansarea, luna trecută, a unei incursiuni militare în nordul Siriei împotriva miliţiei kurde siriene Unităţile Protecţiei Populaţiei (YPG) susţinută de ţări occidentale împotriva jihadiţtilor.</p>
      <p>Preşedintele turc Recep Tayyip Erdogan a declarat că ţara sa a prins 287 de persoane care au evadat din închisori pentru membri SI, în Siria, după declanşarea ofensivei de către Ankara.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/ankara-anunta-ca-va-expulza-majoritatea-jihadistilor-straini-pana-la-sfarsitul-anului-1922405920002019111019175494"/>
      </related>
    </article>
  </body>
</html>