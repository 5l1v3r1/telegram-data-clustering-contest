<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/desh-videsh-news/eating-beef-was-responsible-for-global-warming-says-baba-ramdev-scsg-91-2020402/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-22T16:20:19+00:00"/>
    <meta property="og:title" content="ग्लोबल वॉर्मिंगसाठी गोमांस खाणारे जबाबदार: रामदेव बाबा"/>
    <meta property="og:description" content="&quot;कुत्री, मांजरी, कोंबड्या, बकऱ्या काय पाहिजे ते खा पण...&quot;"/>
  </head>
  <body>
    <article>
      <h1>ग्लोबल वॉर्मिंगसाठी गोमांस खाणारे जबाबदार: रामदेव बाबा</h1>
      <h2>"कुत्री, मांजरी, कोंबड्या, बकऱ्या काय पाहिजे ते खा पण..."</h2>
      <address><time datetime="2019-11-22T16:20:19+00:00">22 Nov 2019, 16:20</time> by <a rel="author">लोकसत्ता ऑनलाइन</a></address>
      <p>जगतिक तापमानवाढीसाठी गोमांस खाणारे लोक जबाबदार असल्याचे वक्तव्य योगगुरु रामदेव बाबा यांनी केलं आहे. उडपी येथे पार पडलेल्या संत संगम कार्यक्रमामध्ये बोलताना त्यांनी गोहत्याबंदीचा कायदा आणावा अशीही मागणी केली.</p>
      <p>जगतिक तापमानवाढीसाठी गोमांस खाणारे लोक जबाबदार असल्याचं रामदेव बाबा म्हणाले आहेत. गोहत्येविरोधात देशामध्ये कायदा करायला हवा असंही रामदेव यांनी आपल्या भाषणात म्हणालं आहे. “देशातील जवळजवळ ९९ टक्के मुस्लीम हे धर्मांतर केलेले आहेत. बाबर, अकबर आणि औरंगजेब यांच्या काळातही गोहत्येवर बंदी होती. गोहत्या थांबवा. तुम्हाला इतर कोणते प्राणी खायचेत ते खा. कुत्री, मांजरी, कोंबड्या, बकऱ्या काय पाहिजे ते खा पण गोमांस खाऊ नका,” असं बाबा रामदेव आपल्या भाषणामध्ये म्हटले आहे. ‘द हिंदू’ने यासंदर्भातील वृत्त दिले आहे.</p>
      <p>पेजावर मठाचे विश्वेशा तीर्थ स्वामींच्या अध्यक्षतेखाली पार पडलेल्या संत संगम कार्यक्रमामध्ये सहभागी झालेल्या सर्व सभासदांनी देशामध्ये गोहत्या बंदी आणावी, समान नागरी कायदा लागू करावा आणि देशातील लोकसंख्या नियंत्रणात आणण्यासाठी उपाययोजना कराव्यात असा मागण्या केल्या आहेत. रामदेव बाबांनीही आपल्या भाषणामधून समान नागरी कायदा लागू करण्याची मागणी केली. देशात हा कायदा लागू करण्यासाठी मोहिम राबवली पाहिजे असं रामदेव यांनी म्हटलं आहे.</p>
      <p>याच कार्यक्रमात बोलताना अध्यक्ष विश्वेशा तीर्थ स्वामींनी वाघाऐवजी गायीला राष्ट्रीय पशू म्हणून मान्यता देण्यात यावी अशी मागणी केली. “वाघ हा देशाचा राष्ट्रीय प्राणी असल्याने देशामध्ये दहशतवाद वाढला आहे. आपण जर गायीला राष्ट्रीय प्राणी जाहीर केल्यास देशात शांतता प्रस्थापित होईल. गाय ही सर्व भारतीयासाठी मातेसमान आहे,” असं मत स्वामींनी व्यक्त केलं आहे.</p>
    </article>
  </body>
</html>