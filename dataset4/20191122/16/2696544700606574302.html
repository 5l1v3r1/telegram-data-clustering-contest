<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191122_milka_csokolade_lopas_ausztria_magyar_fuvarozo"/>
    <meta property="og:site_name" content="HVG.hu"/>
    <meta property="article:published_time" content="2019-11-22T16:15:00+00:00"/>
    <meta property="og:title" content="Magyar szála is van a húsz tonna Milka-csoki elrablásának"/>
    <meta property="og:description" content="Az édességet vakmerő és egyben trükkös tolvajok lovasították meg Ausztriában, a gyártó tiroli üzeméből."/>
  </head>
  <body>
    <article>
      <h1>Magyar szála is van a húsz tonna Milka-csoki elrablásának</h1>
      <address><time datetime="2019-11-22T16:15:00+00:00">22 Nov 2019, 16:15</time> by <a rel="author">MTI</a></address>
      <p>
        <b>Az édességet vakmerő és egyben trükkös tolvajok lovasították meg Ausztriában, a gyártó tiroli üzeméből.</b>
      </p>
      <p>Egy ismeretlennek hamis okmányokkal sikerült elérnie, hogy a Milka bludenzi csokoládégyárban neki adjanak át egy 50 ezer eurót érő szállítmányt, amelyet Belgiumba kellett volna eljuttatni.</p>
      <p>A csokigyár termékeit általában egy tiroli székhelyű fuvarozó juttatja el a megrendelőkhöz, a belgiumi címre küldött csokoládé szállítását azonban egy magyar fuvarozóra bízta, amely a maga részéről egy cseh alvállalkozót kért fel a szállításra. A magyar fuvarozónál megjelent egy kamionos, aki a cseh cég sofőrjének adta ki magát, majd elment a csokigyárba átvenni a szállítmányt, amely sosem érkezett meg rendeltetési helyére.</p>
      <p>Mint a tiroli rendőrség kiderítette, a trükkös csokilopást lopott rendszámtáblák és hamis okmányok segítségével hajtották végre.</p>
      <p>A tiroli rendőrség szerint ritka, de egyáltalán nem példátlan a hasonló volumenű csokilopás a térségben, a mostani azonban némileg kitűnik vakmerőségével.</p>
      <p>Az 1901-ben levédett Milka a legnépszerűbb csokoládémárka Ausztriában, a gyártó azonban már az amerikai központú Mondelez International agráripari konglomerátum része.</p>
    </article>
  </body>
</html>