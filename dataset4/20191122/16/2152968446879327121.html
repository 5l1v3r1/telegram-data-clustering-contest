<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/22/papata-ot-tailand-mladite-sa-pogylnati-ot-tehnologiite.430482"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T16:56:00+00:00"/>
    <meta property="og:title" content="Папата от Тайланд: Младите са погълнати от технологиите"/>
    <meta property="og:description" content="Засилва се консуматорското поведение, вярата трябва да се бори с това | Dnes.bg"/>
  </head>
  <body>
    <article>
      <h1>Папата от Тайланд: Младите са погълнати от технологиите</h1>
      <h2>Засилва се консуматорското поведение, вярата трябва да се бори с това</h2>
      <address><time datetime="2019-11-22T16:56:00+00:00">22 Nov 2019, 16:56</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Папа Франциск насърчи днес Католическата църква в преобладаващо будистки Тайланд да не се бои да променя езика си, така че да съответства на местната култура, за да привлича нови вярващи, и особено младежите, обсебени от консуматорско отношение и нови технологии, предаде Франс прес.</p>
      <p>Една от мисиите на аржентинския папа е да посещава отдалечени части на света, за да поощри изолираните, но склонни да се разрастват католически общности, отбелязва АФП.</p>
      <p>По света има над 1,3 милиарда католици, но в Азия те са едва 145 милиона, което прави 3,28 процента от населението. В будистки Тайланд католиците са към 400 000 - под 0,6 процента от жителите на страната.</p>
      <p>В този контекст Светият отец призова тайландските свещеници да не се отказват, макар да са малобройни. Той ги насърчи да последват примера на мисионерите, започнали да покръстват страната през 16-ти век, и да не се страхуват да си служат с нови символи и образи, за да направят по-разбираемо посланието на Църквата за хората, съобщава БТА.</p>
      <p>"За мнозина християнската вяра е чужда вяра, религия на чужденците", отбеляза папата и обясни, че затова свещениците трябва да се осмелят да говорят за вярата "на местния диалект" и да стигат по-далеч от превеждането на текстове.</p>
      <p>Папа Франциск не проповядва агресивното разпространяване на вярата, характерно за Католическата църква в миналото, което би било пагубно за християнските малцинства в някои не особено толерантни държави като Тайланд. Той обаче непрестанно повтаря, че нови вярващи трябва да се привличат, адаптирайки Божието слово към местните общности.</p>
      <p>Свещениците и епископите в Тайланд трябва да се заемат "с бича на наркотиците и малтретирането на хора, както и с икономическото и социалното неравенство", каза папата.</p>
      <p>Пред епископите от Федерацията на азиатските епископски конференции Светият отец призна, че задачата им е трудна, имайки предвид засилващият се консуматорски и материалистичен начин на мислене, най-вече сред младите хора, обсебени от новите технологии.</p>
      <p>Според различни проучвания тайландците прекарват над девет часа дневно в интернет, използвайки смартфоните си.</p>
      <p>По-късно днес млади мюсюлмани от Южен Тайланд, където през 2004 г. сепаратистки конфликт взе около 7000 жертви, ще пеят за Франциск в университет в Банкок. Папата ще завърши деня с литургия за младите хора в катедралата в Банкок, ден след като отслужи меса на внушителен стадион в столицата пред 60 000 вярващи.</p>
      <p>Утре Франциск заминава за Япония на визита, която ще има много по-политически характер, тъй като ще посети Нагасаки и Хирошима, където преди 74 години две американски атомни бомби отнеха живота, съответно, на 74 000 и 140 000 души.</p>
      <related>
        <h4>Още по темата</h4>
        <a href="https://www.dnes.bg/world/2019/11/21/papata-v-tailand-s-priziv-za-zashtita-na-jenite-i-decata.430313"/>
        <a href="https://www.dnes.bg/obshtestvo/2019/03/12/mladite-u-nas-ne-sportuvat-ne-chetat-no-pyk-vseki-den-pazaruvat.404391"/>
      </related>
    </article>
  </body>
</html>