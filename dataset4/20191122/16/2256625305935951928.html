<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159121_1044.html"/>
    <meta property="og:site_name" content="Novsport"/>
    <meta property="article:published_time" content="2019-11-22T16:37:00+00:00"/>
    <meta property="og:title" content="ММС ще представлява България в Междуправителствения комитет за физическо възпитание и спорт на ЮНЕСКО (CIGEPS)"/>
    <meta property="og:description" content="Организацията се състои от 18 държави-членки"/>
  </head>
  <body>
    <article>
      <h1>ММС ще представлява България в Междуправителствения комитет за физическо възпитание и спорт на ЮНЕСКО (CIGEPS)</h1>
      <address><time datetime="2019-11-22T16:37:00+00:00">22 Nov 2019, 16:37</time> by <a rel="author">Пламен Димитров</a></address>
      <p>България е избрана за член на Междуправителствения комитет за физическо възпитание и спорт на ЮНЕСКО (CIGEPS), като ще бъде представлявана от Министерството на младежта и спорта в лицето на министър Красен Кралев.<br/> <br/>Включването на България ще засили ролята и влиянието на ЕС в тази структура на ЮНЕСКО.<br/> <br/>Комитетът се състои от 18 държави-членки. Сред тях са Аржентина, Азербайджан, Бахрейн, Колумбия, Финландия, Гамбия, Германия, Япония, Мадагаскар, Малайзия, Мексико, Русия, ЮАР, Тунис, Турция, Туркменистан и България, като до момента само 2 страни бяха членки на ЕС.<br/> <br/>Междуправителственият комитет е основан през 1978 г. като част от структурата на ЮНЕСКО. Неговата основна задача е промотирането на международното сътрудничество в сферата на физическото възпитание и спорт с цел засилване на мира, приятелството, разбирателството и взаимния респект между хората, като се помага на страните-членки да координират техните програми и дейности в сферата.<br/> <br/>Комитетът получава техническа помощ и насоки от Постоянния консултативен съвет, състоящ се от водещи спортни федерации, както и Агенциите към ООН и неправителствени организации.<br/> <br/>Българският спортен министър ще представлява България в CIGEPS в следващите 4 години.</p>
      <p> </p>
    </article>
  </body>
</html>