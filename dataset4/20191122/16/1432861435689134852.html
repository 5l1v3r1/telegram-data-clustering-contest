<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/bgfootballother/krasimir-conov-sobstvenik-na-sport-depot-bfs-ne-sa-tyrsili-ekipirovka-ot-nas-1408838.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-22T16:56:00+00:00"/>
    <meta property="og:title" content="Красимир Цонов, собственик на Sport Depot: БФС не са търсили екипировка от нас"/>
    <meta property="og:description" content="Държавата е отпуснала на Българския футболен съюз 5,5 млн лв"/>
  </head>
  <body>
    <article>
      <h1>Красимир Цонов, собственик на Sport Depot: БФС не са търсили екипировка от нас</h1>
      <address><time datetime="2019-11-22T16:56:00+00:00">22 Nov 2019, 16:56</time> by <a rel="author">Sportlive.bg</a></address>
      <p>Държавата е отпуснала на Българския футболен съюз 5,5 млн. лв. за развитие на детско-юношеския футбол между 2015 г. и 2018 г. <b>За три години министерството на спорта отпуска на БФС малко над 1 милион лева за футболни екипи.</b></p>
      <p>Разследване на bTV показа, че Красен Кралев и доскорошният президент Борислав Михайлов подписват три договора, всеки за по 336 000 лева. Седмица след първия договор<b> Борислав Михайлов подписва споразумение за доставка на 11 200 футболни екипа плюс близо 1800 топки с афганистанското дружество "Белал Сохайб"</b>. Фирмата е създадена от двама афганистански граждани, с постоянен адрес град Мазар-и-Шариф – Афганистан.</p>
      <p>На въпрос на медията, защо БФС се е спряло на този доставчик, <b>заместник-изпълнителният директор на съюза Антон Попов посочва, че към големите български фирми са изпратени покани за оферти за изработка на екипировка, но те не са проявили интерес, защото началните цени от БФС били ниски</b>.</p>
      <p>На първоначалния въпрос на bTV <b>дали наименованието "Белал Сохайб" му говори нещо, Попов отговаря отрицателно. Любопитно е, че въпросното дружество дори няма сайт.</b></p>
      <p>Следващите два договора на Футболния съюз са идентични по текст с първия, фактурите и адреса на изпълнителя също. <b>Една от жените, чийто подпис стои под договора за втория транш от 336 000 лева – Мария Хакимзада, заяви пред bTV, че никога не е подписвала подобен документ.</b></p>
      <p>Поради сериозната важност на темата дали има злоупотреби с парите на българския данъкоплатец, когато БФС ги е харчело и казват ли истината отговорните лица от БФС, от Sportlive.bg и Actualno.com се свързахме с Красимир Цонов, изпълнителен директор и собственик на Sport Depot, за да разберем дали неговата фирма е получила писмо от БФС за подаване на оферта за екипировка.</p>
      <p>
        <b>Господин Цонов, според заместник-изпълнителния директор на БФС Антон Попов към големите български фирми са изпратени покани да дадат оферти за изработване на екипировка, но те не са проявили интерес, защото началните цени, предоставени от БФС, са били ниски. Вярно ли е това и вие конкретно получавали ли сте подобна оферта?</b>
      </p>
      <p>Категорично не! При нас такова запитване не е пристигало. Ние предлагаме екипировка от изключително много марки и сме готови да удовлетворим всички желания на нашите клиенти. Обличаме един от най-големите български отбори с Nike, а другият голям български отбор - с Lotto. Sport Depot има в асортимента си екипи от най-големите световни брандове.</p>
      <figure>
        <img src="https://i.actualno.com/actualno_2013/upload/2019/11/22/0375378001574431558_big.jpg"/>
      </figure>
      <p>
        <b>Досега работили ли сте с Българския футболен съюз?</b>
      </p>
      <p>Не, конкретно с БФС не сме. Работили сме с всички останали спортни федерации. От петте най-добри отбора по волейбол, ние обличаме четири, плюс националните. От футболните отбори от елита - обличаме пет-шест към момента. Осигуряваме екипировка и на отбор по фехтовка, гимнастика, аматьорски футбол и много др.</p>
      <p>
        <b>Каква е ориентировъчната цена на един футболен екип, когато става въпрос за поръчка от над 10 000 броя, каквато е тази на БФС и каква е за цената на една добра топка, когато поръчката е за над 1500 броя?</b>
      </p>
      <p>Зависи от конкретните топки. Ако става въпрос за най-скъпите - цената е от 120 до 150 лв. на топка, но там цената към краен клиент е към 300 лв. Що се отнася до екипите, например, на италианските марки започват от около 22-23 лв. На Левски екипировката, която е от Nike, e 23 евро, тоест 45 лв. Но се движат в този порядък. Разбира се, могат да се намерят и по-ниски цени, но там вече качеството е различно. Но хубавата екипировка щади кожата, оставя тялото да диша, което е важно. Не сме правили компромиси да предлагаме много евтини стоки, но ако има запитване за огромно количество, можем да удовлетворим подобно искане.</p>
      <figure>
        <img src="https://i.actualno.com/actualno_2013/upload/2019/11/22/0438319001574431559_big.jpg"/>
      </figure>
      <p>
        <b>Знаете ли нещо за афганистанското дружество БЕЛАЛ СОХАЙБ, което доставя екипировка за нуждите на БФС?</b>
      </p>
      <p>Не. За първи път го чух. И аз гледах репортажа на bTV, много са странни тези неща. На пазара със сигурност не е бранд.</p>
      <p>
        <b>Разкажете ни малко повече за на Sport Depot, за историята на компанията и предмета ѝ на дейност.</b>
      </p>
      <p>Започнахме да работим през 1998 година, като първоначално се занимавахме само с хардуер, фитнес уреди, сауни, солариуми и т.н. От 2004 години започнахме да се занимаваме с брандове, свързани с дрехи и обувки, защото преценихме, че има капацитет за развитие. В момента представляваме около 150 марки, от които сме директен вносител на 140. Имаме 28 магазина в България. Започнахме експанзия в Южната ни съседка, като открихме в Солун най-големия спортен магазин в Северна Гърция- 2600 квадрата. Имаме офиси в Сърбия и Румъния.</p>
      <p>
        <i>
          <b>Интервю на Тодор Беленски</b>
        </i>
      </p>
    </article>
  </body>
</html>