<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/na-harkivschini-oblili-kislotoyu-avto-zastupnika-kerivnika-prikordonsluzhbi-330581_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T16:51:00+00:00"/>
    <meta property="og:title" content="На Харківщині облили кислотою авто заступника керівника прикордонслужби"/>
    <meta property="og:description" content="Цього року 11 прикордонникам пошкодили майно."/>
  </head>
  <body>
    <article>
      <h1>На Харківщині облили кислотою авто заступника керівника прикордонслужби</h1>
      <h2>Цього року 11 прикордонникам пошкодили майно.</h2>
      <address>
        <time datetime="2019-11-22T16:51:00+00:00">22 Nov 2019, 16:51</time>
      </address>
      <p>У селі міського типу Золочів на Харківщині невідомі облили кислотою автомобіль заступника начальника відділу Державної прикордонної служби, повідомила пресслужба ДПСУ. Прикордонники припускають, що таким чином керівника відділу хотіли залякати.</p>
      <p>"Вранці офіцер збирався на службу та виявив біля місця проживання власний автомобіль з пошкодженими колесами та покриттям кузова (внаслідок дії хімічної речовини, попередньо –  кислоти)", - йдеться у повідомленні.</p>
      <p>Співробітники Нацполіції та Держприкордонслужби з'ясовують подробиці події. Вказано, що можливо, зловмисники зіпсували авто для того, залякати прикордонника через його службову діяльність.</p>
      <p>"Загалом факти протиправного впливу на охоронців рубежу трапляються доволі часто. Цього року зафіксовано понад сто подібних випадків серед яких: 25 випадків застосування насилля, 11 – пошкодження майна, 21 – погроза фізичного насилля, 52 – створення перешкод службовій діяльності", - підсумували в прикордонній службі.</p>
      <figure>
        <iframe src="https://www.youtube.com/embed/TCfxe-sKiI4" width="640" height="360" data-service="Youtube" scrolling="no"/>
      </figure>
      <p>Раніше повідомлялося, що у Києві невідомі <b><a href="https://dt.ua/UKRAINE/u-kiyevi-spalili-avto-golovnogo-redaktora-telekanalu-tvi-311051_.html">спалили автомобіль головного редактора телеканалу TVi Володимира Єгорова</a></b>. Єгоров оприлюднив відео пожежі, за його словами, постраждалих немає. Він пов'язав підпал машини зі своєю професійною діяльністю. Згодом Володимир Єгоров оприлюднив скріншот листування з погрозами на свою адресу.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>