<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/vodici-pozor-s-dopravnymi-obmedzenia/431751-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T16:43:00+00:00"/>
    <meta property="og:title" content="VODIČI, POZOR: S dopravnými obmedzeniami rátajte na týchto cestách"/>
    <meta property="og:description" content="Polícia upozorňuje na dopravné obmedzenie na ceste I/11 v katastri mesta Čadca v sobotu (23. 11.) od 07.30 h do 15.00 h pred tunelom Horelica v smere Žilina – Čadca."/>
  </head>
  <body>
    <article>
      <h1>VODIČI, POZOR: S dopravnými obmedzeniami rátajte na týchto cestách</h1>
      <h2>Polícia upozorňuje na dopravné obmedzenie na ceste I/11 v katastri mesta Čadca v sobotu (23. 11.) od 07.30 h do 15.00 h pred tunelom Horelica v smere Žilina – Čadca.</h2>
      <address><time datetime="2019-11-22T16:43:00+00:00">22 Nov 2019, 16:43</time> by <a rel="author">TASR</a></address>
      <p>Bratislava 22. novembra (TASR) – Národná diaľničná spoločnosť (NDS) upozorňuje motoristov pred čiastočnou uzáverou diaľnice D1 na ceste medzi Bratislavou a Trnavou v súvislosti s výstavbou križovatky Triblavina. TASR o tom informovala hovorkyňa NDS Michaela Michalová.</p>
      <p>V piatok budú pre motoristov do 22.00 h prejazdné dva jazdné pruhy v smere Trnava – Bratislava, opačný smer bude bez obmedzení. Od piatku od 22.00 h do soboty (23. 11.) 6.00 h bude prejazdný v smere Trnava - Bratislava jeden jazdný pruh, opačný smer bude bez obmedzení.</p>
      <p>Od soboty (23. 11.) 6.00 h do nedele (24. 11.) 16.00 h budú prejazdné dva jazdné pruhy v smere Trnava - Bratislava, v opačnom smere budú prejazdné pruhy tri.</p>
      <p>V utorok (26. 11.) od 10.00 h do 13.00 h budú prejazdné dva pruhy v oboch smeroch a od 13.00 do 16.00 h budú prejazdné dva pruhy v smere Bratislava – Trnava a tri v opačnom smere. Od 26. novembra 19.00 h do stredy (27. 11.) do 16.00 h budú prejazdné tri pruhy v smere z Trnavy do Bratislavy. V opačnom smere budú prejazdné pruhy dva.</p>
      <p>Od stredy (27. 11.) 19.00 h do štvrtku (28. 11.) 16.00 h budú prejazdné tri pruhy v smere Trnava - Bratislava a dva v opačnom smere.</p>
      <p>Od 28. novembra 19.00 h do 29. novembra 10.00 h budú prejazdné tri pruhy v smere Trnava - Bratislava a dva v opačnom smere.</p>
      <p>Od piatku (29. 11.) 10.00 h do 13.00 h budú prejazdné dva jazdné pruhy v oboch smeroch. Od 22.00 h do 30. novembra 6.00 h bude z dôvodu realizácie vodorovného značenia prejazdný jeden pruh v smere Bratislava - Trnava. Opačný smer bude bez obmedzení.</p>
      <p>Od 30. novembra 6.00 h do 12.00 h budú prejazdné oba smery v troch jazdných pruhoch.</p>
      <h3>Polícia upozorňuje na dopravné obmedzenie na ceste I/18 v Strečne</h3>
      <p>Polícia upozorňuje na dopravné obmedzenie na ceste I/18 v katastri obce Strečno v okrese Žilina v sobotu (23. 11.) od 7.00 do 14.00 h z dôvodu opravy asfaltového povrchu rekonštruovaného mosta. TASR o tom informoval hovorca Krajského riaditeľstva Policajného zboru v Žiline Radko Moravčík.</p>
      <p>Doplnil, že premávka bude presmerovaná striedavo do voľného jazdného pruhu dočasným dopravným značením a v prípade potreby regulovaná náležite poučenými a vystrojenými osobami. <i>"Polícia žiada účastníkov cestnej premávky o zvýšenú pozornosť v tomto úseku, trpezlivosť, ohľaduplnosť a dôsledné rešpektovanie prenosného dopravného značenia, zariadení a osôb riadiacich dopravu,"</i> dodal krajský policajný hovorca.</p>
      <h3>Polícia upozorňuje na dopravné obmedzenie na ceste I/11 pred tunelom Horelica</h3>
      <p>Polícia upozorňuje na dopravné obmedzenie na ceste I/11 v katastri mesta Čadca v sobotu (23. 11.) od 07.30 h do 15.00 h pred tunelom Horelica v smere Žilina – Čadca, kde sa bude opravovať dilatačný záver na moste. TASR o tom informoval hovorca Krajského riaditeľstva Policajného zboru (KR PZ) v Žiline Radko Moravčík.</p>
      <p>Doplnil, že počas prác bude uzavretý jeden jazdný pruh a cestná premávka bude usmernená dočasným dopravným značením do voľného jazdného pruhu. "Polícia žiada účastníkov cestnej premávky o zvýšenú pozornosť v tomto úseku, trpezlivosť, ohľaduplnosť a dôsledné rešpektovanie prenosného dopravného značenia, zariadení a osôb riadiacich dopravu," dodal krajský policajný hovorca.</p>
    </article>
  </body>
</html>