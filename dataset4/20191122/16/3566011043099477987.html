<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549202.html/%D8%AF%D9%88%D9%84%D8%AA-%D9%BE%D8%A7%D8%B3%D8%AE%DA%AF%D9%88%DB%8C-%D8%B9%D8%AF%D9%85-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D8%A7%DB%8C%D9%86%D8%AA%D8%B1%D9%86%D8%AA-%D9%85%D9%84%DB%8C-%D8%A8%D9%87-%D9%85%D8%B1%D8%AF%D9%85-%D8%A8%D8%A7%D8%B4%D8%AF--%D8%A8%D8%B3%DB%8C%D8%AC--%D8%AE%D8%B1%D8%AF%DA%A9%D9%86%D9%86%D8%AF%D9%87-%D8%B3%D8%AA%D9%88%D9%86-%D9%81%D9%82%D8%B1%D8%A7%D8%AA-%D8%AF%D8%B4%D9%85%D9%86%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:53:00+00:00"/>
    <meta property="og:title" content="دولت پاسخگوی عدم راه اندازی اینترنت ملی به مردم باشد/ بسیج، خردکننده ستون فقرات دشمنان است"/>
    <meta property="og:description" content="امام جمعه اردبیل با بیان اینکه راه اندازی اینترنت ملی از ضروریات کشور است، خواستار پاسخگویی دولت در این زمینه به مردم شد و گفت: دولت با حمایت از مخترعین می تواند با تولید خودروهای هیبریدی عاوه بر کاهش مصرف سوخت، از آلودگی هوا نیز بکاهد."/>
  </head>
  <body>
    <article>
      <h1>دولت پاسخگوی عدم راه اندازی اینترنت ملی به مردم باشد/ بسیج، خردکننده ستون فقرات دشمنان است</h1>
      <h2>امام جمعه اردبیل؛</h2>
      <address>
        <time datetime="2019-11-22T16:53:00+00:00">22 Nov 2019, 16:53</time>
      </address>
      <p>امام جمعه اردبیل با بیان اینکه راه اندازی اینترنت ملی از ضروریات کشور است، خواستار پاسخگویی دولت در این زمینه به مردم شد و گفت: دولت با حمایت از مخترعین می تواند با تولید خودروهای هیبریدی عاوه بر کاهش مصرف سوخت، از آلودگی هوا نیز بکاهد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://sabalanema.ir/">سبلان‌ما</a>، آیت الله سید حسن عاملی  نماینده ولی فقیه در استان و امام جمعه اردبیل در خطبه‌های نماز جمعه این هفته ضمن دعوت مردم به کسب تقوای الهی به تشریح اسامی روز قیامت پرداخت و گفت: یکی از نام های خداوند عبوس و قمطریر است به این خاطر که خداوند متعال در روز قیامت از شدت ناراحتی و عصابیت عبوس خواهد شد.</p>
      <p>وی با بیان اینکه بهشت و جهنم شعور دارند، به آیات قرآن کریم و روایات برجای مانده از ائمه معصومین در این خصوص اشاره کرد و گفت: ابهت روز قیامت به حدی است که تمام انبیاء، امامان معصوم و اولیاء از آن در هراس هستند و خداوند متعال نیز در قران کریم فرموده است: همه مردم از روز قیامت بترسند و همواره سختی این روز را به یاد اورند تا با کمترین گناه  و با دست پر در این روز حاضر شوند</p>
      <p>امام جمعه اردبیل در ادامه خطبه های این هفته نماز جمعه به اتفاقات اخیر کشور اشاره کرد و گفت: قانون اساسی جمهوری اسلامی ایران تمام اعتراضات و انواع اعتراضات قانونی را به رسمیت شناخته و آزادی بیان و اعتراض، از افتخارات جمهوری اسلامی ایران است.</p>
      <p>آیت الله عاملی بزرگترین هنر انقلاب اسلامی را آزادی بیان عنوان کرد و گفت:در جمهوری اسلامی ایران همه آزاد هستند حرف دل خود را بزنند و از دولت و دولت‌مردان انتقاد کنند.</p>
      <p>وی آزادی بیان در ایران اسلامی اشاره کرد و گفت: آنچه در ایران از آزادی بیان و نقد مسؤولان وجود دارد، در هیچ جای دنیا نیست بطوریکه یک اروپایی در خصوص آزادی در ایران تحقیق کرده و می‌گوید؛ من تعجب می‌کنم از اینکه مردم ایران می‌توانند از دولت، نظام و کشور خودشان انتقاد کنند.</p>
      <p>نماینده ولی فقیه در استان اردبیل به دخالت دشمنان در امور داخلی ایران اشاره کرد و گفت: پمپئو گفته که «صدای مردم ایران را شنیدم. آمریکا صدای شما را شنیده و از شما حمایت می‌کند». این مرد ناپاک توضیح دهد که چگونه ناله یک پدری که فرزندش سرطان گرفته و در اثر نبود دارو مظلومانه گریه می‌کند را نمی شنود اما صدای کسی را که آمبولانس بیماران را به آتش می‌کشد را می‌شنود! ماهیت شما بر ملت ایران برملاء شده و اختفاء فایده‌ای ندارد.</p>
      <p>وی افزود: پمپئو می‌گوید؛ صدای شما را شنیدم. به نظرم گوش این مرد سنگینی دارد یا کاملا کر است! چون در بیخ گوش او هزاران بی‌خانمان آمریکایی در تونل‌ها و تاریک‌خانه‌ها ناله می‌کنند اما آن‌ها را نمی‌شنود.</p>
      <p>امام جمعه اردبیل علم و دانش و تبحر پزشکان ایرانی در زمینه گوش، حلق و بینی را ستود و گفت: پزشکان حاذق ما در ایران می‌توانند گوش این مرد را معالجه کنند تااین مرد بتواند صدای عدالت خواهی را حداقل در کشور خود بشنود.</p>
      <p>نماینده مردم استان در مجلس خبرگان رهبری در ادامه سخنان خود از مردم بصیر و قدرشناس اردبیل در جریان اخیر قدر دانی کرد و گفت: از موضع اهالی استان در غائله اخیر با تمام وجود، قلباً و صمیمانه تشکر می‌کنم. اهالی استان بصیرت کامل خود را به دنیا نشان دادند.</p>
      <p>وی گفت: اگر کسی ما را نمی‌شناسد، بشناسد ما همان هستیم که در اوج تشتّت و بیچارگی کشور که بصورت ملوک الطوایفی اداره می شد، شاه اسماعیل صفوی مردی از مردان این دیار ایران را یکپارچه کرد. و الان همه کشور در کنار همان سفره نشسته است.</p>
      <p>امام جمعه اردبیل تصریح کرد: اهالی مکرم استان مصالح کلان را به خوبی تشخیص می‌دهند و سخن خود را در قالب برهان و منطق بیان می‌کند و لذا هیچ رفتار نامناسبی در استان ما اتفاق نیافتاد.</p>
      <p>عاملی افزود: اهالی استان از اول فهمیدند که دشمن، پشت این ماجراست. وقتی ترامپ، پمپئو، اسرائیل، منافقین و مکرون جشن می‌گیرند، وقتی با پرچم بیگانه شعار می‌دهند چه کسی نمی‌فهمد که مسیر اشتباه است؟ از راهپیمائی روز چهارشنبه نیز که از حیث اجتماع در کشور بی‌نظیر بود، جدا و قلبا تشکر می‌کنم.</p>
      <p>
        <b>نیروی انتظامی ما، با اخلاق ترین نیروی انتظامی در جهان است </b>
      </p>
      <p>نماینده ولی فقیه در استان اردبیل از نیروهای امنیتی مخصوصا نیروی انتظامی قدردانی کرد و گفت: نیروی انتظامی ما با رفتاری بسیار مؤدبانه مانع از بروز مشکل شدند. این رفتار بسیار ارزشمند است که یک افسر نیروی انتظامی با بوسیدن صورت شهروند معترض، مشکل را حل می‌کند. در تمام کشورها کلمه «پلیس» ملازم با خشونت است. اما در ایران پلیس رابطه بسیار عاطفی با ملت دارد.</p>
      <p>امام جمعه اردبیل تاکید کرد: دشمنان ما مخصوصا آمریکا از این حادثه درس بگیرند. ملت ما در فشار اقتصادی است؛ در تحریم اقتصادی بی‌نظیر تاریخ واقع شده و گرانی بنزین طبعا در زندگی مردم تاثیر دارد اما باز مردم به سرنوشت و آینده کشور حساس هستند. با وجود گران شدن سوخت مردم بصیر ایران اسلامی به خیابان آمده و از کیان کشور خود دفاع می‌کنند. با این ملت هرچقدر درگیر شوید خودتان خراب خواهید شد. یقین بدانید مسیری که انتخاب کرده‌اید اشتباه است. بازگشت از نصف راه شکست، پیروزی است.</p>
      <p>رئیس شورای فرهنگ عمومی استان اردبیل با بیان اینکه امروز تجار و صنعتگرام ما حتی در اردبیل راه دور زدن تحریم های دشمنان را می دانند، خاطرنشان کرد: فشار حداکثری باعث شده تمام صنعت‌گران و بازرگانان و تجار ما راه‌های دورزدن تحریم را به خوبی یاد بگیرند بطوریکه وضعیت انبارهای مواد اولیه مجموعه های صنعتی اردبیل در بهترین وجه ممکن قراردارد.</p>
      <p>وی با بیان اینکه دشمنان اسلام روی آب می نویسند ادامه داد: مطمئن باشید که این ملت هیچ وقت در برابر شما رکوع نخواهد کرد چراکه ملت ما از عاشورا یاد گرفته اند که فقط در برابر خداوند قهار و جبار رکوع و سجده کنند. </p>
      <p>
        <b>تامین رفاه و نیازهای حداقلی، مطالبه به حق مردم از دولت است</b>
      </p>
      <p>نماینده مردم اردبیل در مجلس خبرگان رهبری مطالبه به حق مردم از دولت را یادآور شد و گفت: دولت‌مردان متوجه شوند که با بصیرت، مقاومت و تحمل مردم وظیفه سنگینی بر دوش آنها آمده است. تأمین رفاه و نیازهای حداقلی یک زندگی بی‌دغدغه و آبرومندانه مطالبه معقول، به جا و به حق ملت ماست. ما در برابر عظمت این ملت سرافکنده هستیم. بنابراین تلاش مسؤولان باید مضاعف شود.</p>
      <p>وی افزود: بر مسؤولان لازم است در اخذ چنین تصمیمات کلان قبلا همه چیز را با مردم در میان بگذارند و گره‌های ذهنی را باز کنند. ملت ما اگر با واقعیت آشنا شود، قطعا آن را می‌پذیرد.</p>
      <p>امام جمعه اردبیل  در این بخش از سخنان خود ایرادات  اجرای طرح مدیریت مصرف بنزین را متذکر شد و گفت: چه ایرادای داشت که  طرح مصرف بنزین از دو ماه قبل به اطلاع ملت می‌رسید.</p>
      <p>وی با بیان اینکه در مصرف بنزین سالانه 7 درصد رشد داریم و فعلا به 120 میلیون لیتر در روز رسیده‌ایم که دو و نیم برابر مصرف سالانه کشور چین است گفت: اگر  کشور با این روند ادامه دند دو سال دیگر وارد کننده می‌شویم و با واردات بنزین وابسته می شویم بطوریکه ظرف چند سال دیگر کل نفت تولیدی باید به بنزین تبدیل شود و این به این معنی است که  تمام کارهای عمرانی و سرمایه‌گذاری‌های علمی و صنعتی باید تعطیل شود.</p>
      <p>وی با تاکید بر لزوم نظارت بر بازار عرضه کالا بیان کرد: از کسبه و تجار می‌خواهم با بهانه بنزین، قیمت‌ها را بالا نبرند. قیمت بسیاری از اجناس ربطی به بنزین ندارد. بترسید از روزی که گرفتار شوید، آن زمان خداوند می‌گوید به چه کسی رحم کردی تا رحم کنم؟</p>
      <p>
        <b>مسئولان در خصوص عدم تامین اینترنت ملی پاسخگو باشند</b>
      </p>
      <p>امام جمعه اردبیل اذعان داشت: از حوادث اخیر معلوم شد که درست کردن اینترنت ملی بسیار ضرورت دارد. بسیاری از شغل‌ها به اینترنت وابسته است و آنها الان زمین‌گیر هستند. لطفا دولت و مجلسیان محترم به ملت توضیح بدهند که چرا مثل چین و روسیه اینترنت ملی ایجاد نکرده‌اند؟ و چرا از این جهت کشور را به استقلال نرسانده‌اند؟</p>
      <p>وی با بیان اینکه شرکت گوکل می‌تواند کل موبایل‌های ما را از کار بیاندازد و ماکروسافت می‌تواند کل کشور را فلج کند، گفت: تلگرام با ارز مجازی و توسعه سیطره در عرصه تجارت بتدریج کاری می‌کند که ملت ما تعلقی به دولت نداشته باشند و این بسیار خطرناک است.</p>
      <p>خطیب نماز جمعه اردبیل بیان داشت: گاهی گفته می‌شود دولت جهت کسری بودجه دفعتا و با شیب تند اقدام به بالابردن قیمت بنزین کرده است و ما اگر بدانیم درآمد حاصل از ارتفاع قیمت بنزین برای طبقه پایین صرف می‌شود، حرفی نداریم.</p>
      <p>عاملی تصریح کرد: در این خصوص باید گفت که خوشبختانه قوه قضائیه وارد ماجرا شده و قرار است که بر صندوق خاصی که در خزانه برای این کار درست شده و بر مصرف آن نظارت نماید.</p>
      <p>
        <b>لزوم  تولید خودروهای گازسوز و هیبریدی برای صرفه‌جویی در مصرف بنزین</b>
      </p>
      <p>نماینده مردم اردبیل در مجلس خبرگان رهبری گفت: از دولت محترم تقاضا داریم حالا که سیر صعودی مصرف بنزین کشور را به بن بست می‌رساند لطفا با آینده‌نگری، از حالا در تقلیل مصرف بنزین تلاش کند. ماشین‌های گازسوز را اضافه کند. در تبدیل ماشین‌های بنزینی به گازی تسهیلات ویژه پرداخت کند. مخصوصا در ساخت ماشین‌های هیبریدی بسیار کار کند. دنیا به سرعت به سمت خودروهایی می‌رود که با برق کار می‌کنند.</p>
      <p>منطقه آزاد اردبیل از بحران حذف شدن، عبور کرد</p>
      <p>وی در ادامه با اشاره به اصلاح موارد مربوط به مناطق آزاد استان اردبیل در مجلس شورای اسلامی گفت: از اینکه مجلس محترم ایرادات شورای نگهبان به منطقه آزاد را اصلاح و دوباره به آن رأی داد، به تمام اهالی استان اردبیل تبریک می‌گویم. مجلس، بعد از اصلاح و دادن رای، آن را دوباره به شورای نگهبان فرستاد. با تصویب شورای نگهبان، ابلاغ این مصوبه قطعی خواهد بود.</p>
      <p> </p>
      <p>انتهای پیام/</p>
    </article>
  </body>
</html>