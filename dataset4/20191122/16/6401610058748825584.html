<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagelijksestandaard.nl/2019/11/gerechtshof-nederland-hoeft-isis-vrouwen-en-kinderen-niet-terug-te-halen-uit-syrie/"/>
    <meta property="og:site_name" content="De Dagelijkse Standaard"/>
    <meta property="article:published_time" content="2019-11-22T16:00:27+00:00"/>
    <meta property="og:title" content="Gerechtshof: Nederland hoeft ISIS-vrouwen én kinderen NIET terug te halen uit Syrië!"/>
    <meta property="og:description" content="Nederland hoeft toch niet de 23 ISIS-vrouwen en hun 56 kinderen op te halen uit detentiekampen in Noord-Syrië. Het Gerechtshof in Den Haag heeft een eerdere uitspraak van de rechtbank in Den Haag vernietigd. Mooi! Het kabinet heeft totáál geen zin om jihadisten en hun kroost terug te halen. Op iedere mogelijke manier werd tegengestribbeld. Hopen dat ze in Syrië zouden sterven bleek onvoldoende te zijn. Irak schiet ook maar niet op met die doodstraffen en de Koerden wachtten netjes af en boden zelfs aan de gevangenen over te dragen. Het zag er allemaal niet rooskleurig uit voor de Nederlandse regering, die zichzelf met internationale verdragen en mensenrechten weer aardig in de vingers heeft weten te snijden. Zo dacht de Haagse rechtbank er ook over, ‘want ja, het zijn toch Nederlanders hè’. Gelukkig kwam na die uitspraak het Gerechtshof in beeld, die de boel mooi spaak liet lopen. Rechters moeten zich namelijk niet bemoeien met politieke beslissingen en al helemaal niet met beslissingen zo delicaat als deze.…"/>
  </head>
  <body>
    <article>
      <h1>Gerechtshof: Nederland hoeft ISIS-vrouwen én kinderen NIET terug te halen uit Syrië!</h1>
      <address><time datetime="2019-11-22T16:00:27+00:00">22 Nov 2019, 16:00</time> by <a rel="author">Wout Willemsen</a></address>
      <p>
        <b>Nederland hoeft <a href="https://www.ad.nl/binnenland/live-gerechtshof-nederland-hoeft-vrouwen-en-kinderen-niet-terug-te-halen-uit-syrie~adde3dae/">toch niet</a> de 23 ISIS-vrouwen en hun 56 kinderen op te halen uit detentiekampen in Noord-Syrië. Het Gerechtshof in Den Haag heeft een eerdere uitspraak van de rechtbank in Den Haag vernietigd. Mooi!</b>
      </p>
      <p>Het kabinet heeft totáál geen zin om jihadisten en hun kroost terug te halen. Op iedere mogelijke manier werd tegengestribbeld. Hopen dat ze in Syrië zouden sterven bleek onvoldoende te zijn. Irak schiet ook maar niet op met die doodstraffen en de Koerden wachtten netjes af en boden zelfs aan de gevangenen over te dragen. Het zag er allemaal niet rooskleurig uit voor de Nederlandse regering, die zichzelf met internationale verdragen en mensenrechten weer aardig in de vingers heeft weten te snijden. Zo dacht de Haagse rechtbank er ook over, ‘want ja, het zijn toch Nederlanders hè’.</p>
      <p>Gelukkig kwam na die uitspraak het Gerechtshof in beeld, die de boel mooi spaak liet lopen. Rechters moeten zich namelijk niet bemoeien met politieke beslissingen en al helemaal niet met beslissingen zo delicaat als deze. Daarmee lijkt de hele kwestie nu van tafel. Nederland hoeft zich in ieder geval niet in te spannen om jihadi’s terug te halen. Dat betekent echter niet dat ISIS-vrouwen die met hun kinderen bijvoorbeeld het Turkse consulaat weten te bereiken, maar gewoon worden geweigerd. Die zullen waarschijnlijk nog steeds een kil onthaal krijgen van de marechaussee op Schiphol. Voor nu kunnen we in ieder geval spreken van een overwinning voor de Nederlandse maatschappij. Ook wel eens fijn.</p>
    </article>
  </body>
</html>