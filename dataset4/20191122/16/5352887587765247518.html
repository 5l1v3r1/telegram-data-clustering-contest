<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/zalgirio-komanda-sustiprins-eurolygos-cempionas-kc-riversas-1751917/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T16:42:00+00:00"/>
    <meta property="og:title" content="„Žalgirio“ komandą sustiprins Eurolygos čempionas K.C. Riversas"/>
    <meta property="og:description" content="Reklama"/>
  </head>
  <body>
    <article>
      <h1>„Žalgirio“ komandą sustiprins Eurolygos čempionas K.C. Riversas</h1>
      <address><time datetime="2019-11-22T16:42:00+00:00">22 Nov 2019, 16:42</time> by <a rel="author" href="https://www.ve.lt/autoriai/elta/" target="_blank">ELTA</a></address>
      <p>Reklama</p>
      <p>
        <b>Prie Kauno „Žalgirio“ komandos prisijungia milžinišką patirtį Eurolygoje sukaupęs krepšininkas. Lietuvos čempionų klubas iki sezono pabaigos sudarė sutartį su 32-ejų metų gynėju K. C. Riversu, skelbia zalgiris.lt.</b>
      </p>
      <p>Universalus 196 cm ūgio amerikietis reikalui esant gali rungtyniauti net per trejetą pozicijų ir patirtį kaupė žaisdamas pajėgiausiose Europos komandose.</p>
      <p>K. C. Riversas karjerą Europoje pradėjo Italijos ir Prancūzijos komandose. Tuomet po kelių sėkmingų sezonų jo kelias pakrypo į Rusiją – ten naujasis žalgirietis užsivilko Krasnodaro „Lokomotiv“ marškinėlius, o dar po metų pravėrė Eurolygos duris gavęs Rimo Kurtinaičio kvietimą prisijungti prie Maskvos srities „Chimki“.</p>
      <p>Nepaisant solidžių skaičių debiutiniame Eurolygos sezone – po 9,6 taško ir po 2,7 atkovoto kamuolio per rungtynes, kairiarankio žaidėjo karjera pasuko į Australiją.</p>
      <p>Šarūno Jasikevičiaus dėmesį užsitarnavęs amerikietis 2014–2015 m. sezone sugrįžo į Eurolygą užsivilkdamas karališkojo Madrido „Real“ aprangą ir iškart tapo stipriausios Senojo žemyno bei Ispanijos lygos čempionu.</p>
      <p>Kito sezono pradžioje K. C. Riversas trumpam persikėlė į Miuncheno „Bayern“, bet dar gruodį sugrįžo į Madrido „Real“ komandą.</p>
      <p>Reklama</p>
      <p>Dar geresnius statistinius rodiklius „Žalgirio“ naujokas rinko atstovaudamas Atėnų „Panathinaikos“, kur 2016–2017 m. Eurolygos sezone pelnydavo po 11,2 taško ir per 33 rungtynes įmetė net 71 tritaškį.</p>
      <p>Praėjusį sezoną K. C. Riversas su Belgrado „Crvena Zvezda“ triumfavo Adrijos pirmenybėse, o šiemet vėl sugrįžo į Ispaniją, tik šįkart į Sevilijos „Real Betis“ gretas.</p>
      <p>Ispanijos čempionate krepšininkas rinko po 10,1 taško, po 2,4 atkovoto kamuolio ir po 2,2 rezultatyvaus perdavimo per rungtynes.</p>
      <p>„Žalgirio“ komandoje K. C. Riversas vilkės pirmuoju numeriu pažymėtus marškinėlius.</p>
    </article>
  </body>
</html>