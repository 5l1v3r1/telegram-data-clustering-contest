<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598646/epanilthe-i-evraiki-koinotita-kyprou-polles-anakriveies-gia-avni-kai-raskin"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T16:12:00+00:00"/>
    <meta property="og:title" content="Επανήλθε η Εβραϊκή Κοινότητα Κύπρου: Πολλές ανακρίβειες για Avni και Raskin"/>
    <meta property="og:description" content="Με νέα ανακοίνωση επανήλθε η Εβραϊκή Κοινότητα Κύπρου, κάνοντας διευκρινίσεις σχετικά με τον Πρόεδρο του Σωματείου και τον θρησκευτικό εκπρόσωπο της..."/>
  </head>
  <body>
    <article>
      <h1>Επανήλθε η Εβραϊκή Κοινότητα Κύπρου: Πολλές ανακρίβειες για Avni και Raskin</h1>
      <address><time datetime="2019-11-22T16:12:00+00:00">22 Nov 2019, 16:12</time> by <a rel="author">SigmaLive</a></address>
      <p>Με νέα ανακοίνωση επανήλθε η Εβραϊκή Κοινότητα Κύπρου, κάνοντας διευκρινίσεις σχετικά με τον Πρόεδρο του Σωματείου και τον θρησκευτικό εκπρόσωπο της Κοινότητας. </p>
      <p>
        <b>Διαβάστε αυτούσια την ανακοίνωση: </b>
      </p>
      <p>Σε σχέση με το θόρυβο που δημιουργήθηκε και τις διαδόσεις των τελευταίων ημερών, στην Κύπρο, η Εβραϊκή Κοινότητα Κύπρου επιθυμεί να πληροφορήσει τους Κύπριους πολίτες για τα ακόλουθα:</p>
      <p>Η Εβραϊκή Κοινότητα στην Κύπρο αριθμεί πάνω από 4.500 μέλη, με σημαντική και πολυσχιδή συνεισφορά στην Κυπριακή κοινωνία. Δραστηριοποιείται ενεργά στα πολιτιστικά και κοινωνικά πράγματα του τόπου, στηρίζοντας τα μέλη της αλλά και τα μέλη της κυπριακής κοινωνίας γενικότερα. Τα τελευταία χρόνια εργάζεται με στόχο τη σύσφιξη των σχέσεων μεταξύ των δύο λαών με εξαιρετικά αποτελέσματα, συμβάλλοντας στην αύξηση του αριθμού επισκεπτών από το Ισραήλ, ενισχύοντας επιχειρηματικές συνεργασίες και βοηθώντας στην αποστολή Κυπρίων στο Ισραήλ για ιατρική φροντίδα. Η Εβραϊκή Κοινότητα της Κύπρου, συμμετέχει επίσης ενεργά σε φιλανθρωπικές εκδηλώσεις και πρωτοβουλίες, επιτελώντας αξιόλογο κοινωνικό έργο.</p>
      <p>Πρόεδρος του Σωματείου «Εβραϊκή Κοινότητα Κύπρου», από το 2014, είναι ο επιχειρηματίας κ. Shahak Avraham Avni και θρησκευτικός εκπρόσωπος της Εβραϊκής Κοινότητας είναι ο ραβίνος Arie Zeev Raskin, οι οποίοι τυγχάνουν του σεβασμού και της εκτίμησης όλων των μελών της κοινότητας.</p>
      <p>Σημειώνεται ότι η Εβραϊκή Κοινότητα σέβεται και τηρεί ευλαβικά τους νόμους της Κυπριακής Δημοκρατίας καθώς και τις αξίες και παραδόσεις της κοινωνίας στην Κύπρο και συνεργάζεται πάντοτε με τις Αρχές, για οποιοδήποτε θέμα προκύψει.</p>
      <p>Τις τελευταίες μέρες έχουν ακουστεί και γραφτεί πολλές ανακρίβειες και διαδόσεις γύρω από τα ονόματα που έχουν προαναφερθεί, γεγονός που προκαλεί σοβαρές ανησυχίες στα μέλη της Εβραϊκής Κοινότητας στην Κύπρο.</p>
      <p>Βρισκόμαστε σε ανοικτή γραμμή με τους νομικούς μας συμβούλους και θα πράξουμε ότι είναι δυνατόν για να προστατεύσουμε το όνομα και την τιμή των μελών της Εβραϊκής Κοινότητας στην Κύπρο, επιφυλάττοντας όλα τα νόμιμα δικαιώματά μας.</p>
    </article>
  </body>
</html>