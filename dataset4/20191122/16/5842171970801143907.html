<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/arzemes/359634-lielbritanija-ignore-ano-prasibu-nodot-cagosu-salas-mauricijai"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T16:33:00+00:00"/>
    <meta property="og:title" content="Lielbritānija ignorē ANO prasību nodot Čagosu salas Maurīcijai"/>
    <meta property="og:description" content="Lielbritānija piektdien noraidījusi Maurīcijas pretenzijas uz Čagosu salām, ignorējot ANO noteikto sešu mēnešu termiņu, kura laikā Londonai esot jāizbeidz savas &quot;koloniālās administrācijas&quot; darbība arhipelāgā."/>
  </head>
  <body>
    <article>
      <h1>Lielbritānija ignorē ANO prasību nodot Čagosu salas Maurīcijai</h1>
      <address><time datetime="2019-11-22T16:33:00+00:00">22 Nov 2019, 16:33</time> by <a rel="author">Jauns.lv / LETA</a></address>
      <p>
        <b>Lielbritānija piektdien noraidījusi Maurīcijas pretenzijas uz Čagosu salām, ignorējot ANO noteikto sešu mēnešu termiņu, kura laikā Londonai esot jāizbeidz savas "koloniālās administrācijas" darbība arhipelāgā.</b>
      </p>
      <p>ANO Ģenerālā Asambleja maijā nobalsoja par pieprasījumu Lielbritānijai sešu mēnešu laikā atļaut Maurīcijai pilnībā "dekolonizēt" savu teritoriju.</p>
      <p>Maurīcijas prezidents Pravinds Džagnots paziņojis, ka, paejot sešiem mēnešiem, Lielbritānija Čagosu arhipelāgā kļuvusi par "nelikumīgu koloniālu okupācijas varu".</p>
      <p>Tikmēr Lielbritānijas Ārlietu ministrija paziņojusi, ka "Apvienotajai Karalistei nav nekādu šaubu par savu suverenitāti pār Indijas Okeāna Britu Teritoriju, kas atradusies nepārtrauktā britu suverenitātē kopš 1814.gada".</p>
      <p>"Maurīcijai nekad nav bijusi suverenitāte pār šo [teritoriju], un Apvienotā Karaliste neatzīst tās pretenzijas," norādījusi ministrija.</p>
      <p>1965.gadā Lielbritānija atdalīja Čagosu arhipelāgu no Maurīcijas, kas tolaik atradās tās koloniālajā valdījumā un neatkarību ieguva 1968.gadā.</p>
      <p>Lielākajā no arhipelāga salām - Djego Garsijas atolā - ierīkota gaisa spēku bāze, kas izīrēta ASV. Līgums par bāzes izīrēšanu 2016.gadā tika pagarināts vēl uz 20 gadiem.</p>
      <p>Londona paudusi gatavību atteikties no suverenitātes pār arhipelāgu, ja tas vairs nebūs nepieciešams drošības nolūkos.</p>
    </article>
  </body>
</html>