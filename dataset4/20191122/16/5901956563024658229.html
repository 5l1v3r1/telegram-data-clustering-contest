<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bizarno/clanek/vera-dozivlja-pekel-zaradi-sosedov-imajo-jo-za-carovnico-251947"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T16:53:00+00:00"/>
    <meta property="og:title" content="Vera doživlja pekel zaradi sosedov, imajo jo za čarovnico"/>
    <meta property="og:description" content="Uničena hiša znotraj in zunaj, ubita psa in nasilje na tržnici sredi belega dne so 67-letno Vero Nikolić pregnali iz družinske hiše v Kragujevcu. Nočno moro doživlja vse od leta 2013, pomagati..."/>
  </head>
  <body>
    <article>
      <h1>Vera doživlja pekel zaradi sosedov, imajo jo za čarovnico</h1>
      <h2>Sosedi so jo tepli na tržnici, ubili so ji psa, grozijo pa, da bodo tudi njo.</h2>
      <address><time datetime="2019-11-22T16:53:00+00:00">22 Nov 2019, 16:53</time> by <a rel="author">N. Č.</a></address>
      <p>Uničena hiša znotraj in zunaj, ubita psa in nasilje na tržnici sredi belega dne so 67-letno <b>Vero Nikolić</b> pregnali iz družinske hiše v Kragujevcu. Nočno moro doživlja vse od leta 2013, pomagati pa ji ne želijo ali pa ne zmorejo niti pristojne službe, piše <a href="https://www.kurir.rs/vesti/drustvo/3360393/usred-kragujevca-prica-iz-srednjeg-veka-optuzili-me-da-sam-vestica-kamenovali-me-i-proterali"><i>Kurir</i></a>. Zaleglo ni niti 12 prijav, 20 napadov nanjo ... Kje je problem? Njeni sosedi so prepričani, da je čarovnica. Del svoje nesrečne zgodbe je Vera izpovedala Kurirju.</p>
      <h3>Tepli so jo, ubili psa, kamenjali hišo ...</h3>
      <p>Njena hiša je popolnoma uničena, saj so sosedi s sekiro prebili vhodna vrata in razdejali notranjost. Tudi dvorišče pred hišo nakazuje na vandalizem. Jelke, ki jih je imela posajene pred hišo, so neznanci s koreninami vred izkopali iz zemlje. Vera, nekoč delavka srbskega podjetja Zastava, nasilje doživlja vse od leta 2013, ko se je začela zgodba s sodnim sporom njenega očeta.</p>
      <hr/>
      <p>Preberite tudi: <a href="https://www.slovenskenovice.si/kronika/doma/zaradi-kumare-osem-let-vlacenja-po-sodiscu"><b>Zaradi kumare osem let vlačenja po sodišču</b></a></p>
      <hr/>
      <p>»Vse se je začelo, ko je bivši sosed zaradi lastniškega spora z mojim očetom prepričal druge sosede, s katerimi smo mejili, da sem čarovnica. Nato si je sosed še izmislili, da jim z magijo poskušam začarati zeta. Vse od takrat sem naštela okoli 20 napadov. Kamenjali so nam tudi hišo, medtem ko sem bila v njej, nato pa jo še uničili. Začelo se je s klici, ki jih imam vse posnete, nato so sledili napad za napadom. Tepli so me celo na tržnici in mi ubili psa. Nihče me ne more zaščititi.«</p>
      <h3>Prejela je številne grozljive klice</h3>
      <p>Novinarji so poslušali klice, ki jih je Vera posnela. Ti so polni grozljivih groženj,  da jo bodo napičili na nabodalo za žar, da bodo ubili njene vnuke, zrušili hišo in jo kamenjali. Ve se tudi, kdo iz vasi ji najbolj grozi. Prav neverjetno je, da se v 21. stoletju dogaja zgodba iz srednjega veka, žal pa je resnična ...</p>
    </article>
  </body>
</html>