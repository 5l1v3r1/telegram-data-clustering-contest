<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549211.html/%D9%85%D8%A7%D8%AC%D8%B1%D8%A7%DB%8C-%D9%86%D8%A7%D9%85%D9%87-%D8%B4%D9%88%D8%B1%D8%A7%DB%8C-%D8%B4%D9%87%D8%B1%DB%8C-%D9%87%D8%A7-%D8%A8%D9%87-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:19:00+00:00"/>
    <meta property="og:title" content="ماجرای نامه شورای شهری‌ها به رئیس جمهور"/>
    <meta property="og:description" content="رئیس کمیسیون عمران و حمل و نقل شورای شهر تهران از تهیه نامه‌ای خطاب به رئیس جمهور جهت اختصاص بخشی از درآمد حاصل از افزایش قیمت بنزین جهت توسعه حمل و نقل عمومی خبر داد."/>
  </head>
  <body>
    <article>
      <h1>ماجرای نامه شورای شهری‌ها به رئیس جمهور</h1>
      <address>
        <time datetime="2019-11-22T16:19:00+00:00">22 Nov 2019, 16:19</time>
      </address>
      <p>رئیس کمیسیون عمران و حمل و نقل شورای شهر تهران از تهیه نامه‌ای خطاب به رئیس جمهور جهت اختصاص بخشی از درآمد حاصل از افزایش قیمت بنزین جهت توسعه حمل و نقل عمومی خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد علیخانی رئیس کمیسیون عمران و حمل و نقل شورای شهر تهران درباره طرح جدید ترافیک و‌ آلودگی هوا در پایتخت اظهار داشت: انتقاداتی که ما به این طرح وارد کرده‌ایم در جهت رد ادعای غلو‌آمیز و گزافی بوده که معاونت حمل و نقل شهرداری تهران اعلام کرده است. طرح جدید مشکل آلودگی هوا را حل نکرده و تأثیر چندانی در ترافیک هم نداشته است. به نظرم بسته‌ای از سیاست‌ها می‌تواند چاره کار آلودگی هوا در پایتخت باشد.</p>
      <p>وی افزود: در حال حاضر علیرغم اینکه قوانین و مصوبات زیادی در جهت مقابله با آلودگی هوا و بهبود ترافیک در تهران داریم ولی به دلیل اجرایی نشدن آن مشکلات برطرف نشده است. بر اساس قانون دولت موظف است کمک‌هایی از محل صرفه‌جویی سوخت به حمل و نقل عمومی اختصاص دهد تا این ناوگان توسعه و اتوبوس‌های فرسوده نیز نوسازی شوند، ولی این موضوع تا کنون چندان مورد توجه قرار نگرفته است.   <b>قوانین و مصوباتی که اجرایی نشد</b> رئیس کمیسیون عمران و حمل و نقل شورای شهر تهران ادامه داد: قوانین نوسازی خودروهای فرسوده و قوانین و مصوبات جلوگیری از تردد موتورسیکلت‌های کاربراتوری به دلایل مختلفی اجرا نشده و اکنون لیست بلندی از مصوبات و قوانینی را داریم که در جهت آلودگی با هوا است ولی اجرایی نشده، این موضوع را از دستگاه‌های مختلف پیگیری کرده‌ایم تا شاید مشکلات کاهش یابد.   <b>ماجرای نامه به رئیس جمهور</b> علیخانی اعلام کرد: اخیراً محسن هاشمی رئیس شورای شهر نامه‌ای به جهانگیری معاون اول رئیس‌جمهور نوشته که از محل افزایش درآمد قیمت بنزین بخشی به حمل و نقل عمومی اختصاص یابد نامه‌ای نیز در حال تهیه به رئیس‌جمهور است که این مسأله سریع‌تر تحقق یابد چرا که با گران شدن بنزین مردم به ویژه اقشار ضعیف بیشتر از حمل و نقل عمومی استفاده می‌کنند و ظرفیت این ناوگان در حال حاضر کفاف و جوابگوی مطالبات مردم و نیاز آنها نیست. وی بیان داشت: همه این موضوعات و مصوبات باید مدنظر قرار گیرد تا بتوانیم آلودگی هوا را کنترل کنیم و در غیر اینصورت به قول شهردار تهران باید منتظر باد و باران باشیم تا بتوانیم آلودگی هوا را کاهش دهیم.   رئیس کمیسیون عمران و حمل و نقل شورای شهر تهران در پاسخ به اینکه معاون شهردار اعلام کرده علیرغم مخالفت‌ها با این طرح از سوی شورای شهر تا کنون طرح جایگزین پیشنهاد نشده است، گفت: معاون حمل و نقل در جایگاهی نیست که به انتقادات ما پاسخ دهد بلکه شهردار باید پاسخگو باشد پیشنهاد ما بسته‌ای از راهکارها جهت مقابله با کاهش آلودگی هوا است. محدودیت‌های ترافیکی در همه کشورهای دنیا اعمال می‌شود ولی تنها با یک طرح نمی‌توان برای مقابله با آلودگی اقدام کرد.   علیخانی تصریح کرد: البته طرح ترافیک ایرادات زیادی دارد که رفع آنها وظیفه ما نیست پلیس راهنمایی رانندگی نیز ایراداتی را داشته که برخی از آنها با ایرادات گرفته شده ما مشابه است. امیدواریم شورای ترافیک تهران که قانون وظیفه تأیید طرح‌های ترافیکی را بر عهده آن گذاشته اقدامات لازم را جهت بازنگری این طرح انجام دهد.   منبع: فارس    </p>
    </article>
  </body>
</html>