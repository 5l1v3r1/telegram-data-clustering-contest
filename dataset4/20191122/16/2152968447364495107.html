<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/22/koncesioneryt-na-plaja-v-sozopol-iznasial-piasyk-ot-moreto.430508"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T16:00:00+00:00"/>
    <meta property="og:title" content="Концесионерът на плажа в Созопол изнасял пясък от морето"/>
    <meta property="og:description" content="Басейнова дирекция разпореди да бъде спряно изгребването | Dnes.bg"/>
  </head>
  <body>
    <article>
      <h1>Концесионерът на плажа в Созопол изнасял пясък от морето</h1>
      <h2>Басейнова дирекция разпореди да бъде спряно изгребването</h2>
      <address><time datetime="2019-11-22T16:00:00+00:00">22 Nov 2019, 16:00</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Басейнова дирекция Варна разпореди на концесионера на Централния плаж в Созопол незабавно да преустанови дейности в Черно море. Това съобщение бе разпространено до медиите от дирекцията. От там добавиха, че е извършена проверка на два плажа в Созопол.</p>
      <p>От дирекцията са направили предписание на концесионера незабавно да преустанови изземване на пясък от Черно море. Действията му били в несъответствие с уведомление, изпратено до министъра на туризма с копие до БДЧР.</p>
      <p>Съгласно същото уведомление се предвиждало изнасяне на пясъчно покритие от плажа и натрупването му далеч от обичайните ветрови вълни, без да се засягат бреговете на водните обекти.</p>
      <p>От дирекцията съобщават още, че са поканили концесионера на плажа в Созопол в срок от три дни да се яви за изясняване на обстоятелствата по случая с установеното нарушение на естественото състояние на брега.</p>
      <p>Проверка на Централния плаж в Стария Созопол е разпоредила и министърът на туризма Николина Ангелкова. Експерти на ведомството също ще инспектират извършените на място дейности.</p>
      <p>Припомняме, че концесионерът излезе със свое становище по случая, разпространено до медиите. Позицията му е, че издигането на защитни пясъчни диги е единственият екосъобразен метод да се предпази плажната ивица от бурните морски вълни през зимните месеци. Тази практика била установена и се прилагала в цял свят.</p>
      <p>В становището се казва още, че предпазните пясъчни диги служели като надеждна защита и били нужни, за да се запази целостта на плажа. По този начин дори се увеличавала големината на плажната ивица, ако методът се прилага редовно всяка година.</p>
      <p>Според тезата на концесионера са спазени всички нормативни изисквания и предварителни уведомления за действията, предприети на плажа. А освен това през пролетния сезон натрупаният пясък под формата на диги щял да бъде изравнен. (БТА)</p>
    </article>
  </body>
</html>