<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.welingelichtekringen.nl/samenleving/1274463/gerechtshof-vernietigt-oordeel-rechtbank-staat-hoeft-is-kinderen-niet-terug-te-halen-uit-syrie.html"/>
    <meta property="og:site_name" content="Welingelichte Kringen"/>
    <meta property="article:published_time" content="2019-11-22T16:07:09+00:00"/>
    <meta property="og:title" content="Gerechtshof vernietigt oordeel rechtbank: Staat hoeft IS-kinderen niet terug te halen uit Syrië"/>
    <meta property="og:description" content="Het is niet aan de rechter, maar aan de politiek om te bepalen of Nederland 23 IS-vrouwen en hun 56 kinderen moet terughalen uit..."/>
  </head>
  <body>
    <article>
      <h1>Gerechtshof vernietigt oordeel rechtbank: Staat hoeft IS-kinderen niet terug te halen uit Syrië</h1>
      <address><time datetime="2019-11-22T16:07:09+00:00">22 Nov 2019, 16:07</time> by <a rel="author" href="https://www.welingelichtekringen.nl/author/jkras" target="_blank">Jeannette Kras</a></address>
      <p>Het is niet aan de rechter, maar aan de politiek om te bepalen of Nederland 23 IS-vrouwen en hun 56 kinderen moet terughalen uit de detentiekampen in het noorden van Syrië. Dat zegt het gerechtshof in Den Haag dat daarmee een besluit van de rechtbank vernietigt.</p>
      <p>“Het is duidelijk dat de vrouwen en kinderen onder erbarmelijke omstandigheden leven. Het gaat dus om fundamentele rechten van de kinderen: om het recht van leven en ontwikkeling,” zei het hof. Maar het vindt ook dat de staat beleidsvrijheid heeft. “Het is aan de politiek, niet aan de rechter om over erbarmelijke omstandigheden te oordelen,” klinkt het. </p>
      <p>Het is een opmerkelijk besluit, omdat de rechtbank in Den Haag eerder deze maand anders oordeelde. Toen vond de rechter dat Nederland ‘een inspanningsverplichting’ heeft om de 56 Nederlandse IS-kinderen terug te halen. Tientallen familieleden die vandaag in de rechtszaal aanwezig waren reageren teleurgesteld op de nieuwe uitspraak. Het is nu de vraag of en wanneer ze hun familie terug gaan zien.</p>
    </article>
  </body>
</html>