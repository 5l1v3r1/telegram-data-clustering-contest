<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149469/neymar-opat-nahneval-psg-tuchel-nevie-co-s-nim"/>
    <meta property="og:site_name" content="Sport7"/>
    <meta property="article:published_time" content="2019-11-22T16:52:42+00:00"/>
    <meta property="og:title" content="Neymar opäť nahneval PSG. Tuchel nevie, čo s ním"/>
    <meta property="og:description" content="Madrid 22. novembra (TASR) - Vedenie francúzskeho futbalového klubu Paríž Saint-Germain vyjadrilo nespokojnosť s odcestovaním Neymara na finálový turnaj tenisového Davisovho pohára do Madridu pred piatkovým ligovým duelom proti Lille."/>
  </head>
  <body>
    <article>
      <h1>Neymar opäť nahneval PSG. Tuchel nevie, čo s ním</h1>
      <address><time datetime="2019-11-22T16:52:42+00:00">22 Nov 2019, 16:52</time> by <a rel="author" href="https://www.sport7.sk/uzivatel/tasr" target="_blank">TASR</a></address>
      <p>
        <b>Madrid 22. novembra (TASR) - Vedenie francúzskeho futbalového klubu Paríž Saint-Germain vyjadrilo nespokojnosť s odcestovaním Neymara na finálový turnaj tenisového Davisovho pohára do Madridu pred piatkovým ligovým duelom proti Lille.</b>
      </p>
      <p>V ňom by sa mal 27-ročný útočník predstaviť prvýkrát po takmer dvojmesačnej pauze, ktorá bola spôsobená zranením stehenného svalu.</p>
      <p>Podľa trénera PSG Thomasa Tuchela sa Neymar nevenuje naplno príprave na nadchádzajúci duel Ligue 1. <b>"Či sa mi to páčilo? Jednoznačne nie," </b>reagoval 46-ročný kouč na otázku novinárov ohľadom Neymarovej cesty.</p>
      <p>"<b>Čo však môžem robiť. Nie som polícia a ani jeho otec. Som len tréner," </b>dodal Tuchel. Ten neprezradil, či historicky najdrahšieho hráča planéty nominuje do základnej zostavy na piatkový duel. Informáciu priniesol portál skysports.com.</p>
    </article>
  </body>
</html>