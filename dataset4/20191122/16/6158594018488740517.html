<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/posledni-z-aporveru-nejdrazsi-film-kritika-ceska-televize.A191122_132101_dx-zpravy_peve"/>
    <meta property="og:site_name" content="Expres"/>
    <meta property="article:published_time" content="2019-11-22T16:13:00+00:00"/>
    <meta property="og:title" content="Kritika trhá nejdražší český film na kusy: Směšné, vyhozené miliony a režisérovo bizarní fungování"/>
    <meta property="og:description" content="Chtěli divákům nabídnout českého Avatara, ale místo toho teď mají na krku soud. Fantasy snímek od režiséra Tomáše Krejčího měl jít do kin v roce 2009, nyní autoři slibují premiéru příští rok. Tomu ovšem nikdo nevěří. Film s názvem Poslední z Aporveru se kvůli dluhům dostal do dražby. První české fantasy spolykalo již okolo 240 milionů. Před pár dny byl zveřejněn nový trailer k filmu a filmoví kritici jej cupují na kusy."/>
  </head>
  <body>
    <article>
      <h1>Kritika trhá nejdražší český film na kusy: Směšné, vyhozené miliony a režisérovo bizarní fungování</h1>
      <address><time datetime="2019-11-22T16:13:00+00:00">22 Nov 2019, 16:13</time> by <a rel="author" href="https://www.expres.cz/novinari/petr-vecera.N4335" target="_blank">Petr Večeřa</a></address>
      <p>
        <b>Chtěli divákům nabídnout českého Avatara, ale místo toho teď mají na krku soud. Fantasy snímek od režiséra Tomáše Krejčího měl jít do kin v roce 2009, nyní autoři slibují premiéru příští rok. Tomu ovšem nikdo nevěří. Film s názvem Poslední z Aporveru se kvůli dluhům dostal do dražby. První české fantasy spolykalo již okolo 240 milionů. Před pár dny byl zveřejněn nový trailer k filmu a filmoví kritici jej cupují na kusy.</b>
      </p>
      <p>Všechno to začalo jako velkolepý projekt, který chtěl do českých kin přivést českou alternativu ke slavnému Avatarovi. Představa autorů zněla slibně. Inspirovat se měli legendárním Karlem Zemanem, který měl nezaměnitelný vizuální styl, což je vidět například na jeho zřejmě nejslavnějším filmu <i>Cesta do pravěku</i>.</p>
      <p>Výsledek? Více než dekáda slibování a několik trailerů, které se nelíbí ani fanouškům, ani filmovým kritikům. Během mnoha let vývoje a průtahů rozpočet filmu narostl až na astronomických 240 milionů korun.</p>
      <p>K nehorázné cenovce se navíc přidaly dluhy a nedokončený kinematografický počin je nyní v dražbě. Pokud tedy máte zájem, vyvolávací cena začíná na částce 18 330 000 korun.</p>
      <p><i><b>„Je prakticky jisté, že proinvestovaná čtvrtmiliarda se nikdy nevrátí, je to prošustrovaný ohromný balík peněz, za který mohlo vzniknout klidně deset českých filmů střední ráže,“ </b></i>okomentoval nám počin <i>Poslední z Aporveru</i> filmový publicista Petr Cífka.</p>
      <figure>
        <img src="https://1gr.cz/fotky/bulvar/19/113/cl6/PEV7f8ae0_3.JPG"/>
      </figure>
      <p><i><b>„Tomáš Krejčí se bohužel projevil jako pohádkář a stavitel vzdušných zámků s nulovým výsledkem. Je dosti bizarní, že člověk s takovýmhle průšvihem na krku může dál bezostyšně fungovat v kulturní sféře,“</b></i> řekl Cífka z <i>MovieZone.cz</i>.</p>
      <p>Naposledy se na film kritici zaměřili právě kvůli středečnímu traileru, který prezentoval další záběry z filmu. Na konci se diváci dozvědí, že film půjde do kin v roce 2020, což je podle mnoha lidí zcela nereálné. </p>
      <p><i><b>„Posun oproti prvním promo videím je zanedbatelný. Výtvarná i vizuální stránka naopak spíš zastaralá, takže to vypadá místy opravdu směšně a jak z jiného světa. Všechno nasvědčuje tomu, že film v promítatelném celovečerním tvaru nikdy nevznikne, že se důstojné premiéry nedočkáme,“ </b></i>dodává Cífka s tím, že okolo filmu se také spekuluje, že vzniklý materiál je prakticky nepoužitelný, aby na něm mohla být dokončena potřebná triková postprodukce. </p>
      <figure>
        <img src="https://1gr.cz/fotky/bulvar/19/113/cl6/PEV7f8ae1_4.JPG"/>
      </figure>
      <p>Z české verze vizuálně úchvatného Avatara tedy vzniklo hodně škaredé káčátko, které má do kin ve skutečnosti pořádně daleko. Přitom se nijak nezdá, že by to vadilo samotnému režisérovi a producentovi v jedné osobě Tomáši Krejčímu.</p>
      <p><i><b>„Vidím, že je tam stejná cena, za jakou se prodával Kolja po Oscarech, to mne těší,“</b></i> vtipkoval pro iDNES režisér Krejčí, když byl dotázán, co říká na to, že jeho čtvrtmiliardový propadák je nyní v dražbě za 18 milionů.</p>
      <p>Tvůrci filmu navíc čelí soudu kvůli obvinění z dotačního podvodu.</p>
      <p>Peníze na vznik filmu dala také Česká televize a Státní fond kinematografie. Dohromady od nich autoři dostali 65 milionů. Ti přitom nepatří mezi ostřílené a mnozí fanoušci je do dnešního dne neznají.</p>
      <p><i><b>„Určitě je v pořádku, že ČT zkusila tenhle projekt podpořit, protože v návrzích v dané době vypadal nadějně a jeho rodinné cílení dává docela smysl,“</b></i> vysvětluje Cífka. Zároveň mluví o tom, že veřejné instituce to mají pak velmi složité, když se produkce takových projektů zadrhne.</p>
      <p><b><i>„Prakticky pak stojí před rozhodnutím, jestli nalít do filmu další peníze v naději, že se dílo dokončí a investice se vrátí, anebo už nedat ani korunu a zvýšit tím riziko, že film nevznikne a investice bude zmařena,“</i></b> dodává na závěr publicista s tím, že mu připadá naprosto logické, že Státní fond kinematografie i Česká televize se nyní brání soudní cestou. </p>
      <h3>
        <a href="https://www.expres.cz/zpravy/posledni-z-aporveru-nejdrazsi-film-kritika-ceska-televize.A191122_132101_dx-zpravy_peve/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/19/113/org/PEV7f8ae0_3.JPG"/>
        </figure>
        <figure>
          <img src="https://1gr.cz/fotky/bulvar/19/113/org/PEV7f8ae2_5.JPG"/>
        </figure>
        <figure>
          <img src="https://1gr.cz/fotky/bulvar/19/113/org/PEV7f8adc_1.JPG"/>
        </figure>
        <figure>
          <img src="https://1gr.cz/fotky/bulvar/19/113/org/PEV7f8adf_2.JPG"/>
        </figure>
        <figure>
          <img src="https://1gr.cz/fotky/bulvar/19/113/org/PEV7f8ae1_4.JPG"/>
        </figure>
        <figure>
          <img src="https://1gr.cz/fotky/bulvar/19/113/org/PEV7f8ae2_6.JPG"/>
        </figure>
      </slideshow>
      <related>
        <h4>Související</h4>
        <a href="https://www.expres.cz/video/nabarvene-ptace-film-benatky-filmovy-festival-vaclav-marhoul.A190904_113343_dx-video_borek"/>
        <a href="https://www.expres.cz/video/spindl-2-bohemia-motion-pictures.A191024_130230_dx-video_borek"/>
        <a href="https://www.expres.cz/celebrity/joker-joaquin-phoenix.A190927_154759_dx-celebrity_stes"/>
        <a href="https://www.example.com/"/>
        <a href="https://www.expres.cz/celebrity/roman-pro-pokrocile-marek-vasut-ad-astra-filmy-kino-navstevnost.A190927_144329_dx-celebrity_vlt"/>
      </related>
    </article>
  </body>
</html>