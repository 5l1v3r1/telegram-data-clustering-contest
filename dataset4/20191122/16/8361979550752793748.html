<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/privatbank-ne-povernut-eks-vlasnikam-prem-yer-goncharuk-novini-ukrajini-50055185.html"/>
    <meta property="og:site_name" content="НВ"/>
    <meta property="article:published_time" content="2019-11-22T16:01:00+00:00"/>
    <meta property="og:title" content="Гончарук заявив, що ПриватБанк не повернуть екс-власникам"/>
    <meta property="og:description" content="Прем'єр-міністр України Олексій Гончарук підкреслив, що олігархи не мають впливу на український уряд."/>
  </head>
  <body>
    <article>
      <h1>Гончарук заявив, що ПриватБанк не повернуть екс-власникам</h1>
      <h2>Прем'єр-міністр України Олексій Гончарук підкреслив, що олігархи не мають впливу на український уряд.</h2>
      <address>
        <time datetime="2019-11-22T16:01:00+00:00">22 Nov 2019, 16:01</time>
      </address>
      <p>Прем'єр-міністр України Олексій Гончарук заявив, що ні ПриватБанк, ні кошти з нього не повинні бути повернуті попереднім власникам, <a href="https://ukrainian.voanews.com/a/ukraine-primeminister-denies-oligarchs-influence/5176825.html">повідомляє</a> Голос Америки.</p>
      <p>Таку заяву Гончарук зробив під час виступу в лондонському Королівському інституті міжнародних справ Chatham House.</p>
      <p>«У нас є дуже чітке розуміння: у мене, у президента, в уряду, - що справа ПриватБанку є показовою щодо України у всьому світі. Тому, звичайно, ми стоїмо на тому, що ні цей банк, ні кошти з нього не повинні бути повернені попереднім акціонерам», - зазначив прем'єр-міністр.</p>
      <p>Читайте також:<br/><a href="https://nv.ua/ukr/biz/markets/londonskiy-sud-nadav-kolomoyskomu-vidstrochku-u-spravi-privatbanku-novini-ukrajini-50054212.html">&amp;nbspЛондонський суд надав Коломойському відстрочку у справі ПриватБанку</a></p>
      <p>Гончарук розповів, що у керівництва країни є стратегії, які враховують різні сценарії розвитку судів по ПриватБанку. Також він пообіцяв, що уряд зробить все можливе, щоб результат вирішення питання по ПриватБанку став сигналом про позитивні зміни в країні.</p>
      <p>На думку прем'єра, гучні заяви олігархів в українських і міжнародних ЗМІ показують, що «вони хочуть здаватися впливовими, а насправді їх вплив зменшується».</p>
      <p>Гончарук кілька разів підкреслював, що олігархи не мають впливу на український уряд і президента.</p>
      <p>Нагадаємо, що МВФ вимагає від України прийняти <a href="https://nv.ua/ukr/biz/finance/mvf-vimagaye-vid-ukrajini-ne-dopustiti-povernennya-privatbanku-kolomoyskomu-leshchenko-novini-ukrajini-50055095.html">закон про заборону повернення банків колишнім власникам</a> .</p>
    </article>
  </body>
</html>