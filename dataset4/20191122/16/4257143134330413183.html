<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/22/euro-szazmilliokkal-elozik-a-romanok-unios-tarsaikat-koztuk-a-magyarokat"/>
    <meta property="og:site_name" content="infostart"/>
    <meta property="article:published_time" content="2019-11-22T16:44:17+00:00"/>
    <meta property="og:title" content="Euró százmilliókkal előzik a románok uniós társaikat, köztük a magyarokat"/>
    <meta property="og:description" content="Románia a második helyre lépett elő az uniós tagállamok között a külföldön dolgozó vendégmunkások által hazajuttatott pénzösszegek tekintetében. A vendégmunkások által hazautalt eurómilliárdok jelentős mértékben hozzájárulnak a nemzetgazdaság gyarapodásához."/>
  </head>
  <body>
    <article>
      <h1>Euró százmilliókkal előzik a románok uniós társaikat, köztük a magyarokat</h1>
      <address><time datetime="2019-11-22T16:44:17+00:00">22 Nov 2019, 16:44</time> by <a rel="author">Infostart</a></address>
      <h3>Románia a második helyre lépett elő az uniós tagállamok között a külföldön dolgozó vendégmunkások által hazajuttatott pénzösszegek tekintetében. A vendégmunkások által hazautalt eurómilliárdok jelentős mértékben hozzájárulnak a nemzetgazdaság gyarapodásához.</h3>
      <p>Évről évre több pénzt utalnak haza a külföldön munkát vállaló román állampolgárok. A vendégmunkások által hazajuttatott pénzösszeg tekintetében Románia immár a második helyen szerepel az Európai Unió tagállamai között az Eurostat nemrég közzétett kimutatása szerint, <a href="https://www.vg.hu/gazdasag/gazdasagi-hirek/szorgalmasan-utalnak-az-eperszedok-2-1883442/?">írja a Világgazdaság</a>.</p>
      <blockquote>2018-ban mintegy 3 milliárd eurót küldtek haza családjuknak a kitelepedett románok, ennél nagyobb összeget csak a kivándorolt portugálok juttattak szülőföldjükre, 3,6 milliárd eurót.</blockquote>
      <p>A rekordot egyébként 2017-ben állították be, az Eurostattól némileg eltérő adatokkal és módszerrel dolgozó Világbank statisztikája szerint, abban az évben 3,9 milliárd euró tett ki a külföldön élő romániai vendégmunkások által hazautalt összeg volumene. Az Eurostat adataiból az is kiderül, hogy a külföldön élő magyarok a románok által hazautalt összeg alig tizedét juttatják el az itthon maradt családjuknak.</p>
      <p>A Nyugat-Európában vállalt mezőgazdasági munkák miatt az otthoni közbeszédben sokszor gúnyosan „eperszedőkként” emlegetett román vendégmunkások a 2008-ban kirobbant gazdasági világválság idején is szorgalmasan küldték haza megtakarításaikat, amelyek</p>
      <blockquote>egy időben meghaladták a Romániában végrehajtott közvetlen külföldi tőkebefektetéseket is.</blockquote>
      <p>A legfrisebb adatok szerint 5,6 millió polgár alkotja a román diaszpórát, a legnagyobb egy-egymillió főnél népesebb közösség Spanyolországban és Olaszországban él. A kivándorlás pedig megfékezhetetlennek tűnik, hiszen csak 2018-ben több mint negyedmillió román állampolgár távozott külföldre, ráadásul csaknem 40 százalékuk felsőfokú végzettséggel rendelkezik.</p>
      <p>A lap azt is megjegyzi, hogy miközben sokan úgy vélik, hogy a diaszpórától befolyt jelentős pénzeknek csak a kereskedelem látja hasznát Romániában, és csak a foagyasztás pörgetik, valójában pótolhatatlan befektetéseket generál.</p>
      <p>
        <i>Nyitókép: Pixabay</i>
      </p>
    </article>
  </body>
</html>