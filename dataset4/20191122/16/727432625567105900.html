<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/data/om-ett-ar-stenger-google-nok-en-tjeneste/71849035"/>
    <meta property="og:site_name" content="Dinside"/>
    <meta property="article:published_time" content="2019-11-22T16:00:00+00:00"/>
    <meta property="og:title" content="Om ett år stenger Google nok en tjeneste"/>
    <meta property="og:description" content="Ber brukerne å finne alternative løsninger."/>
  </head>
  <body>
    <article>
      <h6 class="kicker">Google cloud print:</h6>
      <h1>Om ett år stenger Google nok en tjeneste</h1>
      <h2>Ber brukerne å finne alternative løsninger.</h2>
      <address><time datetime="2019-11-22T16:00:00+00:00">22 Nov 2019, 16:00</time> by <a rel="author">Pål Joakim Pollen</a></address>
      <p>I 2010 lanserte Google tjenesten <a href="https://www.dinside.no/data/skriv-ut-fra-hvor-som-helst/61198031">Google Cloud Print</a>, som lar deg skrive ut trådløst til en skriver koblet til internett – fra hvor som helst.</p>
      <p>Kjøper du en skriver i butikken, vil du på mange av dem finne et klistremerke som viser at de er kompatible med Google Cloud Print.</p>
      <p>Nå <a href="https://support.google.com/chrome/a/answer/9633006">varsler Google</a> at tjenesten blir avviklet og ber brukerne finne andre alternativer.</p>
      <related>
        <a href="https://www.dinside.no/data/kjekke-ting-du-kan-skrive-ut/61952138"/>
      </related>
      <h3>Opphører 1. januar 2021</h3>
      <p>Over ser du datoen der Google Cloud Print-tjenesten slutter å virke. Googles argument for å avvikle den er at den opprinnelig ble laget som et supplement til selskapets Chromebook-maskiner, som ikke hadde muligheter for driverinstallasjon og den slags.</p>
      <p>Med tiden har utskriftsmulighetene i ChromeOS blitt bedre, og derfor mener Google at tjenesten ikke lenger er nødvendig.</p>
      <p>Dog er det mange som har vært svært begeistret for Google Cloud Print, og i <a href="https://www.reddit.com/r/Android/comments/dzqr2d/google_cloud_print_is_shutting_down_in_2021/">denne Reddit-tråden</a> er mange brukere irriterte for at Google stenger ned en tjeneste de har vært avhengig av, der det er vanskelig å finne alternativer - i hvert fall som er gratis å bruke slik Googles tjeneste har vært.</p>
      <p>En artig digresjon er for øvrig at Cloud Print-tjenesten har vært merket «beta» helt siden starten.</p>
      <h3>Nok en gravstein</h3>
      <p>Opp igjennom årene har Google valgt å avlive en rekke tjenester, og <a href="https://www.dinside.no/mobil/husker-du-disse-syv-google-tjenestene/70492506">Dinside skrev om syv av dem</a> i fjor. På nettsiden <a href="https://killedbygoogle.com/">killedbygoogle.com</a> ser du gravplassen over tjenester Google har avviklet.</p>
      <p>Timingen kunne nok ha vært bedre. Mange har kritisert Google for at de støtt og stadig har avlivet tjenester og har nettopp derfor vært skeptiske til å legge penger i Googles nye storsatsing, Stadia, som ble lansert denne uka.</p>
      <related>
        <h4>les også:</h4>
        <a href="https://www.dinside.no/data/en-smakebit-pa-fremtiden/71815167"/>
      </related>
    </article>
  </body>
</html>