<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/izrael-pozivi-netanijahuu-da-podnese-ostavku-podrska-stranke/"/>
    <meta property="og:site_name" content="Krstarica"/>
    <meta property="article:published_time" content="2019-11-22T16:47:00+00:00"/>
    <meta property="og:title" content="Izrael:Pozivi Netanijahuu da podnese ostavku,podrška stranke"/>
    <meta property="og:description" content="JERUSALIM - Izraelski premijer Benjamin Netanijahu suočio se danas sa pozivima da podnese ostavku zbog korupcionaškog skandala. On je rekao da neće"/>
  </head>
  <body>
    <article>
      <h1>Izrael:Pozivi Netanijahuu da podnese ostavku,podrška stranke</h1>
      <address><time datetime="2019-11-22T16:47:00+00:00">22 Nov 2019, 16:47</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521057-750x430.jpg"/>
        <figcaption>Foto: Tanjug</figcaption>
      </figure>
      <p>JERUSALIM – Izraelski premijer Benjamin Netanijahu suočio se danas sa pozivima da podnese ostavku zbog korupcionaškog skandala.</p>
      <p>On je rekao da neće podneti ostavku nakon što su juče protiv njega podignute optužnice za primanje mita, prevare i kršenje poverenja, preneo je Rojters.</p>
      <p>Sedamdesetogodišnji lider desničarske stranke Likud negira sva krivična dela i ocenjuje optužnicu kao „pokušaj državnog udara“.</p>
      <p>Netanijahuov glavni rival vođa Plave i bele partije Beni Ganc izdao je saopštenje u kome ga poziva da odmah podnese ostavku.</p>
      <p>Prema izraelskom zakonu, premijer nije u obavezi da podnese ostavku, ali kako Izrael ide u pravcu održavanja trećih izbora za manje od godinu dana, Netanijahu bi mogao da se nađe u teškoj poziciji.</p>
      <p>Podrška njegovih kolega iz stranke biće od ključnog značaja za Netanijahuov ostanak na vlasti, navodi agencija.</p>
      <p>Pojedini ministri izdali su saopštenje u kome su izneli svoju podršku, a ministar pravosuđa Amir Ohana izjavio je da je ponosan što poslanici Likuda podržavaju Netanijahua dodajući: „Osim dvojice“.</p>
      <p>Netanijahuov ultrancionalistički koalicioni partner Bezalel Smotrič, ministar transporta, takođe je izrazio podršku.</p>
      <p>On je napisao na svom Tviter nalogu da planirani ulični protesti u znak podrške premijeru imaju za cilj sprečavanje “grabežljive, nasilne i opasne pravosudne diktature”.</p>
      <p>Netanijahu je nakon sinoćnjeg televizijskog obraćanja danas postavio na svoj Tviter nalog imodžije srca i izraelske zastave i napisao: „Hvala vam za vašu podršku i ljubav, Šabat Šalom“.</p>
      <p>(Tanjug)</p>
    </article>
  </body>
</html>