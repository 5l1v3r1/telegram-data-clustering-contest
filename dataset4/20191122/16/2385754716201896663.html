<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598644/disy-fake-news-apo-akel-gia-na-pliksoun-ton-averof"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T16:04:00+00:00"/>
    <meta property="og:title" content="ΔΗΣΥ: Fake news από ΑΚΕΛ για να πλήξουν τον Αβέρωφ"/>
    <meta property="og:description" content="Στην αντεπίθεση πέρασε ο ΔΗΣΥ μέσω του εκπροσώπου Τύπου του κόμματος, Δήμητρη Δημητρίου, απαντώντας στο ΑΚΕΛ με φόντο το κατασκοπευτικό βαν αλλά και τις..."/>
  </head>
  <body>
    <article>
      <h1>ΔΗΣΥ: Fake news από ΑΚΕΛ για να πλήξουν τον Αβέρωφ</h1>
      <address><time datetime="2019-11-22T16:04:00+00:00">22 Nov 2019, 16:04</time> by <a rel="author">SigmaLive</a></address>
      <p>Στην αντεπίθεση πέρασε ο ΔΗΣΥ μέσω του εκπροσώπου Τύπου του κόμματος, Δήμητρη Δημητρίου, απαντώντας στο ΑΚΕΛ με φόντο το κατασκοπευτικό βαν αλλά και τις σχέσεις του κόμματος με τον Ισραηλινό Αβραάμ Σαχάκ Άβνι.</p>
      <p>Συγκεκριμένα, ο ΔΗΣΥ κάνει λόγο για fake news που αναπαράγει το ΑΚΕΛ με μοναδικό στόχο να πλήξει τον πρόεδρο του κόμματος Αβέρωφ Νεοφύτου.</p>
      <p>Αυτούσια η τοποθέτηση του κ. Δημητρίου:</p>
      <p>Ως Δημοκρατικός Συναγερμός, δηλώσαμε από την πρώτη στιγμή ότι η σοβαρή υπόθεση με το κατασκοπευτικό βαν πρέπει να τύχει διερεύνησης και ότι αναμένουμε το αποτέλεσμα των ερευνών της αστυνομίας. Αυτή την εβδομάδα ωστόσο βρίσκεται σε εξέλιξη ένα κρεσέντο παραπληροφόρησης και διασποράς ψευδών ειδήσεων κυρίως από το ΑΚΕΛ και τα συν αυτώ ΜΜΕ, που στόχο έχει να πλήξει προσωπικά τον Πρόεδρο του Δημοκρατικού Συναγερμού κ. Αβέρωφ Νεοφύτου και κατ΄ επέκταση την παράταξή μας, τον Δημοκρατικό Συναγερμό.</p>
      <p>Τόσο τα στελέχη του ΑΚΕΛ όσο και ΜΜΕ που συνδέονται με το κόμμα της Αριστεράς, στοχεύουν ξεκάθαρα τον κ. Νεοφύτου κάνοντας το προηγούμενο διάστημα αναφορές στις δήθεν σχέσεις του με τον ιδιοκτήτη του βαν, Tal Dilian.  Την ίδια ώρα με αποκορύφωμα σήμερα, διασπέρνουν ψευδείς ειδήσεις πάλι με στόχο να πλήξουν τον Πρόεδρο του Δημοκρατικού Συναγερμού.</p>
      <p>Κύριοι του ΑΚΕΛ ως εδώ. Η λάσπη και τα ψέματα που εκτοξεύετε δεν έχει όριο.</p>
      <figure>
        <iframe src="https://www.youtube.com/embed/JTFH997yybk" width="560" height="315" data-service="Youtube" scrolling="no"/>
      </figure>
      <p>Ο Πρόεδρος του Δημοκρατικού Συναγερμού αποσαφήνισε με τον πλέον κάθετο τρόπο ότι δεν γνωρίζει καν τον Tal Dilian, ούτε και είχε ποτέ την όποια επαφή μαζί του. Με αυτό τον τρόπο κατέρρευσαν όλα τα σε εισαγωγικά επιχειρήματα που έλεγαν είτε στελέχη του ΑΚΕΛ είτε συνδεόμενα με αυτό ΜΜΕ. Ωστόσο δυστυχώς υπήρξε και συνέχεια.</p>
      <p>Ο Πρόεδρος του Δημοκρατικού Συναγερμού έχει δεχθεί στο γραφείο του τον κ. Avni ως Πρόεδρο και ενεργό μέλος της εβραϊκής κοινότητας της Κύπρου, όπως επαφές έχουν μέλη της εβραϊκής κοινότητας και με άλλους αξιωματούχους. Είναι τουλάχιστον αντιδεοντολογική και μη θεμιτή η κατά τη γνώμη μας εσκεμμένη σύγχυση του επικεφαλής ραβίνου της Κύπρου κ. Raskin με τον Πρόεδρο της εβραϊκής κοινότητας της Κύπρου, τον κ. Avni, όπως παρουσιάστηκε σήμερα από την εφημερίδα «Χαραυγή».</p>
      <p>Με μια απλή αναζήτηση στο διαδίκτυο μπορεί κανείς να βρει συγκεκριμένη εκδήλωση η οποία έγινε στη Λάρνακα τον Σεπτέμβριο του 2018. Εκεί ο Πρόεδρος της εβραϊκής κοινότητας,  ο κ. Avni απευθύνει χαιρετισμό για το εβραϊκό μουσείο και τη συναγωγή, στην παρουσία του επικεφαλής ραβίνου κ. Raskin αλλά και αξιωματούχων της Δημοκρατίας.</p>
      <p>Εμείς, δίνουμε στη δημοσιότητα και επιστολές που φέρουν τις υπογραφές και των δύο. Και του κ. Raskin ως επικεφαλής ραβίνος και του κ. Avni ως προέδρου της εβραϊκής κοινότητας της Κύπρου. Και ως πρώτο βήμα καλούμε την Ένωση Συντακτών να τοποθετηθεί για το ζήτημα των ψευδών ειδήσεων όπως αποδεικνύεται.</p>
      <p>Χρειάζεται κι άλλες αποδείξεις το ΑΚΕΛ; Αυτός ο κατηφορικός δρόμος που ακολουθούν στελέχη και προσκείμενα στο ΑΚΕΛ ΜΜΕ, είναι αδιέξοδος και τους καλούμε να αλλάξουν πορεία άμεσα. Για το καλό του τόπου και για τη διαλεύκανση σοβαρών υποθέσεων όπως αυτή.</p>
      <p>Με τις εσκεμμένες αυτές στρεβλές πράξεις τους, δεν μετέτρεψαν οι Ακελικοί απλώς την πολιτική σε πολιτικό, κακόβουλο κουτσομπολιό. Με τη συνεχή, εσκεμμένη και κακοπροαίρετη τακτική τους, που στηρίζεται στα ψέματα και στη λάσπη προσπαθούν να πλήξουν πολιτικούς αντιπάλους.</p>
      <p>Τους ζητάμε κάτι πολύ απλό. Καλούμε την ηγεσία του ΑΚΕΛ να τοποθετηθεί για το ψευδές σημερινό πρωτοσέλιδο της «Χαραυγής». Διαφορετικά δικαιούμαστε να πούμε δημόσια ότι αυτή η πολιτική λάσπη ξεκινά από την Εζεκία Παπαϊωάννου. Αν μπορούν ας κρατήσουν τουλάχιστον τα προσχήματα της σοβαρότητας γιατί υποθέσεις όπως αυτή δεν λύνονται με τα fake news και τις εντυπώσεις.</p>
    </article>
  </body>
</html>