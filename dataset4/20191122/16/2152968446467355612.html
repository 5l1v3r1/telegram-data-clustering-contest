<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/22/helpbook-luksozen-djip-naglo-parkiran-na-invalidno-miasto.430488"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T16:08:00+00:00"/>
    <meta property="og:title" content="Helpbook: Луксозен джип нагло паркиран на инвалидно място"/>
    <meta property="og:description" content="Темата &quot;замърсяване&quot; отново е актуална в сигналите на платформата | Dnes.bg"/>
  </head>
  <body>
    <article>
      <h1>Helpbook: Луксозен джип нагло паркиран на инвалидно място</h1>
      <h2>Темата "замърсяване" отново е актуална в сигналите на платформата</h2>
      <address><time datetime="2019-11-22T16:08:00+00:00">22 Nov 2019, 16:08</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000252352-middle.jpg"/>
        </figure>
        <p>1<a href="https://www.dnes.bg/stranata/2019/11/22/helpbook-luksozen-djip-naglo-parkiran-na-invalidno-miasto.430488,image2#photo">2</a><a href="https://www.dnes.bg/stranata/2019/11/22/helpbook-luksozen-djip-naglo-parkiran-na-invalidno-miasto.430488,image3#photo">3</a><a href="https://www.dnes.bg/stranata/2019/11/22/helpbook-luksozen-djip-naglo-parkiran-na-invalidno-miasto.430488,image4#photo">4</a><a href="https://www.dnes.bg/stranata/2019/11/22/helpbook-luksozen-djip-naglo-parkiran-na-invalidno-miasto.430488,image5#photo">5</a><a href="https://www.dnes.bg/stranata/2019/11/22/helpbook-luksozen-djip-naglo-parkiran-na-invalidno-miasto.430488,image6#photo">6<br/></a>Започваме днешния обзор в платформата на <a href="https://helpbook.info/"><b>Helpbook.info </b></a>с поредния сигнал от наш редовен потребител относно нагло и безпардонно отнемане на правото на инвалиди да паркират на обособените места пред столичен медицински център: "За пореден път <a href="https://helpbook.info/signal/view/1300"><b>инвалидните паркоместа</b></a> на ул. "Методи Попов" №11-13 в София, до медицински център "Спектър" са заети.</p>
        <p>Този път обаче наглостта надмина всички граници. Както се вижда на снимките на едното място е паркиран луксозен джип без съответния талон, а на другото място е поставена табела "Служебен абонамент".</p>
        <p>При опит да се паркира на уж свободното инвалидно паркомясто, от близката бизнес сграда излиза охраната и обяснява, че шефът му сега ще дойде да паркира там. Естествено отново без талон. Преди няколко дни същият този охранител и една госпожа ми обясниха, че тези паркоместа за хора с увреждания са собственост на тяхната бизнес сграда и те имали право да си паркират там лимузините. Мисля, че е крайно време да се вземат мерки спрямо тези самозабравили се хора!“, завършва сигналът.</p>
        <p>В днешния обзор сме събрали и два сигнала за лошото състояние на въздуха в България.</p>
        <p><b>Темата за замърсяването </b>му винаги е била актуална - колкото по-студено става, толкова повече започва да излиза наяве проблемът, за който се говори всяка зима. Наш потребител се обърна към нас като потърпевш заради съсед, който редовно при по-ниски температури се топли чрез паленето на всякакви отпадъци. От изпратената снимка се вижда внушителен комин, който неуморно бълва черен дим.</p>
        <p>Друг сигнал, изпратен до нас, разказва за <a href="https://helpbook.info/signal/view/1299"><b>кошмарно пътуване с автобус </b></a>на градския транспорт до популярната дестинация Златните мостове.</p>
        <p>Автобус 63, който пътува дотам, бълвал огромно количество газове, които влизали директно вътре. Пътуващите едва не колабирали като през цялото време били принудени да дишат през мокри кърпички "Хората са отделили от малкото си свободно време, за да идат на чист въздух, но явно се оказва, че трябва да постъпят в белодробен санаториум! Срамота, ужас и безхаберие...“, пише възмутеният потребител.</p>
        <p>Преминаваме към община Перник, където наред с безводието жител на града се оплаква от <a href="https://helpbook.info/signal/view/1296"><b>неподдържана детска площадка</b></a>. От изпратените снимки се вижда красив парк, с нови и модерни съоръжения за игра на децата, но явно поддръжката е занемарена. Авторът на сигнала е забелязал, че на уред за катерене липсват два масивни болта на горната поддържаща въжетата греда и в тази си част съоръжението със сигурност е нестабилно и опасно.</p>
        <p>Ако и вие сте убедени, че е крайно време да се предприемат адекватни мерки по проблеми, с които се сблъсквате всеки ден, можете да подадате сигнал онлайн в HelpBook.info!  Платформата на Investor Media Group ще ви даде възможност не само да придадете гласност на проблема, но и да изпратите сигнал до отговорните институции.</p>
      </anchor>
    </article>
  </body>
</html>