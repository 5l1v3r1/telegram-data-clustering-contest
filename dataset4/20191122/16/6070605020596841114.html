<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Lagarde-revisara-politica-monetaria-BCE_0_2348765259.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T16:44:02+00:00"/>
    <meta property="og:title" content="Lagarde anuncia que revisarà la política monetària del BCE"/>
    <meta property="og:description" content="La presidenta de l'organisme reclama inversió pública i empresarial per enfortir l'economia europea"/>
  </head>
  <body>
    <article>
      <h1>Lagarde anuncia que revisarà la política monetària del BCE</h1>
      <h2>La presidenta de l'organisme reclama inversió pública i empresarial per enfortir l'economia europea</h2>
      <address>
        <time datetime="2019-11-22T16:44:02+00:00">22 Nov 2019, 16:44</time>
      </address>
      <p>La nova presidenta del Banc Central Europeu, Christine Lagarde, ha avançat aquest divendres que sotmetrà la política monetària de l'entitat (el conjunt de decisions que es prenen per controlar el preu dels diners i la quantitat que ha de circular en una economia) a una "revisió estratègica". Això, ha subratllat, no modificarà el suport actual a l'economia ni l'estratègia de resposta als riscos futurs, ja que es mantindrà l'estabilitat de preus com una prioritat. Fins ara la política econòmica del BCE s'ha caracteritzat per ser expansiva, és a dir, per augmentar l'oferta monetària o la quantitat de diners disponibles.   </p>
      <p>En el primer discurs fet dins l'àmbit de les seves responsabilitat com a banquera central de la zona euro, Lagarde ha reclamat una resposta comuna als reptes compartits que ha d'afrontar l'eurozona. Segons ella, la resposta a la situació actual ha d'implicar "una nova barreja de polítiques europees", cosa que inclou la política monetària, però també la política fiscal. "Vigilarem contínuament els efectes secundaris de les nostres polítiques", ha afegit la presidenta del BCE. Al mateix temps ha fet esment, però, que la política monetària aconseguiria els seus objectius de manera més ràpida i amb menys efectes secundaris si "altres polítiques estiguessin contribuint juntament amb ella al creixement".</p>
      <p>
        <a href="https://www.ara.cat/economia/Christine-Lagarde-fmi-bce-conservadora-escorar-esquerra_0_2262973870.html">Christine Lagarde, la conservadora que va mantenir el viratge a l'esquerra de l'FMI</a>
      </p>
      <p>A principis de setembre, en el seu primer discurs oficial com a presidenta electa del BCE davant del Parlament Europeu, Lagarde va aclarir que no tenia intenció de modificar el rumb de les polítiques d'estímuls marcades fins a aquell moment per Mario Draghi, a qui ella substituïa en el càrrec. Així, la directiva s'alineava amb el seu predecessor apostant per mantenir o fins i tot abaixar els tipus d'interès, per fer front a una recessió que cada vegada sembla més pròxima. En aquest sentit, aquest divendres ha assegurat que enfortir l'economia domèstica dependrà també d'un augment en la inversió empresarial. Per això, ha dit, cal millorar la productivitat, ja que les firmes necessiten confiar en un creixement futur per afrontar inversions. </p>
    </article>
  </body>
</html>