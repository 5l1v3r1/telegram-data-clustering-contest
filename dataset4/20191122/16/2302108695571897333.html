<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cat-cheltuieste-firea-cu-targul-de-craciun-din-bucuresti-cat-investeste-si-cat-castiga-sibiul-din-celebrul-targ.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T16:49:57+00:00"/>
    <meta property="og:title" content="Cât cheltuiește Firea cu Târgul de Crăciun din București? Cât investește și cât câștigă Sibiul din celebrul Târg?"/>
    <meta property="og:description" content="Suma netă a achiziţiilor realizate în anul 2018 pentru Târgul de Crăciun a fost de 6,3 milioane de lei, în timp ce în 2019 suma netă a achiziţiilor din"/>
  </head>
  <body>
    <article>
      <h1> Cât cheltuiește Firea cu Târgul de Crăciun din București? Cât investește și cât câștigă Sibiul din celebrul Târg? </h1>
      <address><time datetime="2019-11-22T16:49:57+00:00">22 Nov 2019, 16:49</time> by <a rel="author">Nicolae Bian</a></address>
      <p>Suma netă a achiziţiilor realizate în anul 2018 pentru Târgul de Crăciun a fost de 6,3 milioane de lei, în timp ce în 2019 suma netă a achiziţiilor din SICAP este de 5,7 milioane lei, a anunţat, vineri, Primăria Capitalei. Precizările vin după ce reprezentanţii USR Bucureşti a afirmat că achiziţiile aflate în derulare pe care municipalitatea le face pentru Târgul de Crăciun însumează 5,6 milioane lei, reprezentând cea mai mare sumă prevăzută în acest scop în ultimii patru ani.</p>
      <ul>
        <li>Bucureștiul cheltuiește așadar bani de la buget pentru a organiza Târgul de Crăciun, în timp ce pentru Sibiu, evenimentul reprezintă o sursă netă de câștig. Organizatorii Târgului de Crăciun de la Sibiu au declarat pentru Turnul Sfatului că municipalitatea cofinanțează evenimentul cu 100.000 de lei, dar că ”fiecare leu investit de municipalitate Târgul de Crăciun aduce înapoi patru lei”  ”Numai taxa de ocupare a domeniului public este undeva în jurul a 130.000 de lei. Mai sunt alte câteva mii de lei în diverse taxe de acces, precum parcările, vehicule de supratonaj, cablaje și altele. După aceea este bugetul nostru propriu de marketing și promovare. Dacă e să tragem linie, cel mai simplu calcul, care evident poate fi detaliat și îmbunătățit, <b>ne arată că pentru fiecare leu investit de municipalitate Târgul de Crăciun aduce înapoi patru lei</b>”, a explicat pentru <a href="http://www.turnulsfatului.ro/2017/11/26/cati-bani-aduce-sibiului-targul-de-craciun-plus-o-premiera-110-grad-de-ocupare/">Turnul Sfatului</a> Andrei Drăgan, organizatorul Târgului de Crăciun de la Sibiu.</li>
      </ul>
      <p>
        <b>Cât costă Târgul de Crăciun la București și pe ce se duc Banii?</b>
      </p>
      <p>„Anul acesta costurile Târgului de Crăciun nu depăşesc costurile evenimentelor similare organizate în anii trecuţi, ci dimpotrivă, acestea sunt mai mici. Primăria Municipiului Bucureşti nu a ‘ţinut la secret’ niciodată costurile evenimentelor pe care le-a organizat cu prilejul sărbătorilor de iarnă, ci le-a comunicat, în fiecare an, după finalizarea tuturor procedurilor de achiziţii. (…) Suma netă a achiziţiilor realizate în anul 2018 a fost de 6,3 milioane de lei, iar în anul 2019 suma netă a achiziţiilor din SICAP este de 5,7 milioane lei”, precizează Primăria într-un comunicat de presă.</p>
      <p>Potrivit PMB, toate oraşele europene îşi promovează târgurile de Crăciun, având în vedere potenţialul turistic al acestora, „numai în Capitala României reprezentanţi ai mediului politic fac tot ce le stă în putinţă să discrediteze acest eveniment”.</p>
      <p>Municipalitatea menţionează că Târgul de Crăciun Bucureşti, care are loc în perioada 28 noiembrie – 26 decembrie, se desfăşoară pe o suprafaţă de 16.234 mp, incluzând peste 130 de căsuţe, un patinoar de 600 mp, Casa lui Moş Crăciun, un carusel, ieslea, bradul de 30 de metri şi două zone gastronomice. Tot cu această ocazie vor avea loc concerte şi spectacole „ale celor mai apreciaţi artişti din România”. Evenimentul oferă intrare gratuită la toate atracţiile organizate, atât la patinoar, cât şi la atelierele pentru copii, carusel, Casa lui Moş Crăciun, adaugă sursa citată.</p>
      <p>PMB arată că, pentru desfăşurarea târgului în bune condiţii şi în conformitate cu legislaţia în vigoare, în fiecare an este necesară achiziţionarea de: servicii în domeniul situaţiilor de urgenţă, servicii de pază pentru siguranţa publicului spectator, servicii de închiriere logistică pentru compartimentarea şi îngrădirea zonelor din cadrul evenimentului, servicii de suport tehnic în vederea amenajării amplasamentului, servicii de amenajare a locaţiei, servicii de scenotehnică, servicii de ambulanţă, lucrări de branşament temporar, realizarea produselor informative şi de promovare, servicii de animaţie pentru copii, servicii de consultanţă în prevenirea riscurilor.</p>
      <p>La toate acestea se adaugă şi alte cheltuieli care nu fac obiectul SICAP: onorariile artiştilor, plata energiei electrice şi taxe către Uniunea Compozitorilor şi Muzicologilor din România, Centrul Român pentru administrarea drepturilor artiştilor interpreţi, Uniunea Producătorilor de Fonograme. La toate aceste organisme se plătesc remuneraţii, conform legislaţiei în vigoare, sumele fiind de ordinul zecilor de mii de euro, se precizează în comunicat.</p>
      <p>Potrivit aceleiaşi surse, costurile finale ale Târgului de Crăciun de anul trecut a fost de 10.899.625 lei net (suma care reprezintă atât serviciile achiziţionate în SICAP cât şi onorariile şi taxele detaliate mai sus).</p>
      <p>Într-o postare pe Facebook, reprezentanţii USR Bucureşti precizau pe 18 noiembrie că un târg de Crăciun este binevenit, dar „o administraţie modernă trebuie în primul rând să ofere servicii de calitate cetăţenilor”.</p>
      <p>„Gabriela Firea organizează cel mai scump Târg de Crăciun din ultimii patru ani şi, foarte probabil, cel mai scump din istoria Bucureştiului. 5,6 milioane de lei (1,2 milioane de euro) însumează achiziţiile aflate în derulare pe care le face municipalitatea pentru Târgul de Crăciun din acest an. Iar suma va creşte pe măsură ce ne apropiem de luna decembrie. În plus, aceste contracte nu cuprind onorariile artiştilor care, în mod ilegal, sunt ţinute la secret de Creart. Spre comparaţie, în 2018, Târgul de Crăciun a costat municipalitatea 850.000 de euro, iar în 2017, 800.000 de euro”, preciza USR Bucureşti.</p>
      <p>Sursa: Agerpres/ <a href="http://www.turnulsfatului.ro/2017/11/26/cati-bani-aduce-sibiului-targul-de-craciun-plus-o-premiera-110-grad-de-ocupare/">Turnul Sfatului</a></p>
      <p>Sursa Foto: Turnul Sfatului</p>
    </article>
  </body>
</html>