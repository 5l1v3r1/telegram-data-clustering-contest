<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/vdkhnoven-ot-ptitsite-proekt-na-airbus-predvizhda-samoletite-da-letyat-v-grupa"/>
    <meta property="og:site_name" content="Новини БНТ"/>
    <meta property="article:published_time" content="2019-11-22T16:07:17+00:00"/>
    <meta property="og:title" content="Вдъхновен от птиците проект на Airbus предвижда самолетите да летят в група"/>
    <meta property="og:description" content="Полет с приятел - така буквално може да бъде преведено името на нов проект на Airbus. Инициативата е щадяща природата и от полза за авиационната компа..."/>
  </head>
  <body>
    <article>
      <h1>Вдъхновен от птиците проект на Airbus предвижда самолетите да летят в група</h1>
      <address><time datetime="2019-11-22T16:07:17+00:00">22 Nov 2019, 16:07</time> by <a rel="author">Теодора Гатева</a></address>
      <p>
        <b>Полет с приятел - така буквално може да бъде преведено името на нов проект на Airbus. Инициативата е щадяща природата и от полза за авиационната компания.</b>
      </p>
      <figure>
        <video src="https://nws2.bnt.bg/p/p/s/psn221119-18-poleti-v-grupa-x264-725676.mp4"/>
      </figure>
      <p>Експертите на Airbus вземат пример от миграцията на гъските, и по-конкретно от V-образната форма на ятата в полет. Идеята е много елементарна - самолетите ще летят във формация. Като всяка следваща машина ще използва енергията от предходната и ще влиза във въздушния ѝ поток. Особено ефективен проектът ще бъде за дълги полети.</p>
      <blockquote>Сандра Бу Шефер, мениджър на проекта: Този V-образен модел, приложен във въздухоплаването, позволява значителни печалби. Очаква се намаляване на разхода на гориво между 5 и 10 процента при трансаатлантическите курсове.</blockquote>
      <p>Печеливши са всички - по-малко гориво означава по-малко вредни емисии. Доволни са компаниите, както и природозащитниците. Авиационни експерти обаче са предпазливи и обясняват, че на теория няма причина идеята да не сработи, но практиката е нещо различно. Изискват се много добри пилотски умения - трябва да се поддържа постоянна скорост и височина.</p>
      <blockquote>Жерард Фелдзер, авиационен експерт: "Това ще доведе до проблеми, свързани с прецизността. Самолетите ще трябва да летят много точно, а и софтуерът все още не е съвсем готов. Трябва да последват и регулации."</blockquote>
      <p>Експериментални полети в група вече се реализират, но ще мине доста време преди проектът да заработи ефективно. Междувременно в Норвегия от догодина влиза в сила изискване част от авиогоривото да бъде на био основа. Надеждите са по този начин да се намалят емисиите на въглероден диоксид.</p>
    </article>
  </body>
</html>