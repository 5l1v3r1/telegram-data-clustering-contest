<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/guney-kore-de-ergenlerin-akilli-telefon-bagimliligindan-kurtulmasi-icin-detoks-kamplari"/>
    <meta property="og:site_name" content="euronews"/>
    <meta property="article:published_time" content="2019-11-22T16:52:04+00:00"/>
    <meta property="og:title" content="G. Kore’de akıllı telefon bağımlısı ergenler için 'detoks kampları'"/>
    <meta property="og:description" content="Güney Kore’de hükümet, ergenlerin akıllı telefon bağımlılığından kurtulması için kurduğu “detoks kamplarının” sayısını artırma kararı aldı."/>
  </head>
  <body>
    <article>
      <h1>G. Kore’de akıllı telefon bağımlısı ergenler için 'detoks kampları'</h1>
      <address><time datetime="2019-11-22T16:52:04+00:00">22 Nov 2019, 16:52</time> by <a rel="author">Rahmi Gunduz</a></address>
      <p>Güney Kore’de, ergenler arasında akıllı telefon kullanımı bağımlılığının artması ve bunun getirdiği sağlık sorunları üzerine hükümet seferber oldu. Hükümet, ergenlerin akıllı telefon bağımlılığından kurtulması için kurduğu “detoks kamplarının” sayısını artırma kararı aldı.</p>
      <p>2018 yılı rakamlarına göre, bu ülkede ergenlerin yüzde 98’i akıllı telefona sahip ve Güney Kore, dünya sıralamasında bu alanda açık farkla lider.</p>
      <p>Bilim ve Teknoloji Bakanlığı’na göre, ülkedeki 10 ila 19 yaş grubu gençlerin yüzde 30’u aşırı derecede akıllı telefon bağımlısı.</p>
      <p>Hükümet, internet bağımlısı gençlerin, bu alışkanlıklarından kurtulabilmesi için oluşturduğu “detoks kamplarının” olumlu sonuç vermesi üzerine buraya yaptığı yatırımı genişletme kararı aldı.</p>
      <p>Aile ve Cinsiyet Eşitliği Bakanlığı, ülke genelinde 16 kampta, 400’e yakın gence, internet ve akıllı telefon bağımlılığından kurtulabilmek için uzmanların denetiminde hizmet veriyor.</p>
      <p>Ellerindeki akıllı telefonu kamp yönetimine teslim eden gençler, 12 gün süreyle akıllı telefon olmadan yaşamayı, çeşitli sosyal faaliyetlere katılarak yaşamdan zevk almayı öğreniyor.</p>
      <p>Bu kamplarda eğitmenler, akıllı telefonların ne zaman ve nasıl kullanılması gerektiğine dair gençlere dersler de veriyor. Yeşil alanlardaki kamplarda gençler, başta yüzme olmak üzere bolca spor etkinliklerine de katılma imkanına sahip oluyor.</p>
      <p>Ücretsiz olan bu kamplara katılanlar sadece yemek ücretini ödüyor.</p>
      <h3>OECD verilerine göre 15 yaş altı çocuklar ne kadar internet kullanıyor?</h3>
      <p>Ekonomik İşbirliği ve Kalkınma Örgütü’nün (OECD) 2015 yılı verilerine dayanarak yaptığı araştırmaya göre, üye ülkelerde 15 yaş grubu çocukların yüzde 16’sı, okul dışında günde 6 saati internet hattı üzerinde geçiriyor. Hafta sonları ise ortalama 6 saat internet kullananların oranı yüzde 26’ya çıkıyor.</p>
      <p>Dünya Sağlık Örgütü’ne (DSÖ) göre, aşırı derecede akıllı telefon bağımlılığı uyku sorunu dışında, toplumdan dışlanma, bunalım, endişe ve gerginlik gibi sorunları tetikliyor ve yalnızlık duygusunu körüklüyor.</p>
      <figure>
        <img src="https://static.euronews.com/articles/stories/04/31/61/46/808x539_cmsv2_69e4b2dd-600a-5cde-9780-95ec6689395e-4316146.jpg"/>
      </figure>
      <h3>Akıllı telefonların sağlık bütçesinde yeri</h3>
      <p>Güney Kore’de akıllı telefon bağımlılığı sadece ergenler arasında değil yetişkinler arasında da oldukça yaygın.</p>
      <p>Güney Kore parlamentosu, akıllı telefon bağımlılığının yarattığı sağlık sorunlarını çözmek için bütçeden ayrılan payın artması üzerine bu alanda yeni bir seferberlik başlatma kararı aldı.</p>
      <p>Akıllı telefonların sağlık bütçesine külfeti 2018 yılı rakamlarına göre, 330 milyon euro civarında. Bu 2014 yılına oranla yüzde 46 oranında artışa tekabül ediyor.</p>
      <p>Geçen yıl, 5,46 milyon Güney Koreli, akıllı telefon bağımlılığının yarattığı sağlık sorunları yüzünden doktora gitmek zorunda kaldı. Özellikle, uzun süre akıllı telefon karşısında kalanların en büyük şikayeti boyun ağrısı. Bunun ardından gelen ikinci şikayet ise gözlerde kuruluk.</p>
      <p>Akıllı telefon bağımlılığın en önemli olumsuz etkilerinden birisi ise uykusuzluk. Geçen yıl 600 bine yakın Güney Koreli, uykusuzluk sorunu yüzünden doktora gitti.</p>
      <ul>
        <li>
          <a href="https://tr.euronews.com/2016/06/28/akilli-telefon-kullanirken-gozunuzden-olmayin">Akıllı telefon kullanırken gözünüzden olmayın</a>
        </li>
        <li>
          <a href="https://tr.euronews.com/2019/04/24/dso-5-yasindan-kucukler-ekran-onunde-gunde-bir-saatten-fazla-zaman-gecirmemeli">DSÖ: 5 yaşından küçükler ekran önünde günde bir saatten fazla zaman geçirmemeli</a>
        </li>
        <li>
          <a href="https://tr.euronews.com/2019/10/26/facebook-instagram-twitter-ve-google-kagit-telefon-uygulamasi-paper-phone-nasil-calisiyor">Telefon bağımlılığına karşı Google'dan 'kağıt telefon' uygulaması: Paper Phone nasıl çalışıyor?</a>
        </li>
      </ul>
    </article>
  </body>
</html>