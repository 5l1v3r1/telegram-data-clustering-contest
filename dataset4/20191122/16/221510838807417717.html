<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davidemaggio.it/archives/179791/domina-kasia-smutniak-e-la-protagonista-della-nuova-serie-di-sky-ambientata-nellantica-roma"/>
    <meta property="og:site_name" content="DavideMaggio.it"/>
    <meta property="article:published_time" content="2019-11-22T16:08:00+00:00"/>
    <meta property="og:title" content="Domina: Kasia Smutniak è la protagonista della nuova serie di Sky ambientata nell’antica Roma"/>
    <meta property="og:description" content="Un viaggio indietro nel tempo. S’intitola Domina la nuova serie Sky Original dedicata alle tappe più importanti della storia politica, del costume e del potere nell’antica Roma. Il racconto sarà filtrato dalla prospettiva di quelle donne che hanno dato vita ad una delle dinastie più longeve e affascinanti di tutti i tempi. In particolare sarà Kasia Smutniak a vestire i panni della protagonista, ovvero Livia Drusilla, importante nobildonna romana, moglie dell’imperatore romano Augusto."/>
  </head>
  <body>
    <article>
      <h1>Domina: Kasia Smutniak è la protagonista della nuova serie di Sky ambientata nell’antica Roma</h1>
      <address><time datetime="2019-11-22T16:08:00+00:00">22 Nov 2019, 16:08</time> by <a rel="author">Saverio Capobianco</a></address>
      <figure>
        <img src="https://images.davidemaggio.it/pics3/2019/11/Domina.jpg"/>
        <figcaption>Domina</figcaption>
      </figure>
      <p>Un viaggio indietro nel tempo. S’intitola <b>Domina</b> la nuova serie Sky Original dedicata alle tappe più importanti della <b>storia politica, del costume e del potere nell’antica Roma</b>. Il racconto sarà filtrato dalla prospettiva di quelle donne che hanno dato vita ad una delle dinastie più longeve e affascinanti di tutti i tempi. In particolare sarà <b><a href="https://www.davidemaggio.it/tag/kasia_smutniak">Kasia Smutniak</a></b> a vestire i panni della protagonista, ovvero <b>Livia Drusilla</b>, importante nobildonna romana, moglie dell’imperatore romano Augusto.</p>
      <p><i>Domina</i> segue il <b>travagliato percorso di Livia</b>, che da giovane ragazza il cui mondo si sgretola sulla scia dell’assassinio di Giulio Cesare, finisce per diventare <b>l’imperatrice più influente e potente di Roma</b>, guidata da un’assoluta brama di vendicare il padre e assicurare il potere ai suoi figli.</p>
      <p>
        <i>“Sono molto felice ed emozionata di avere la possibilità di interpretare un personaggio così complesso come Livia Drusilla. <b>Una figura quasi invincibile, temuta e adorata allo stesso tempo, la prima a difendere i diritti delle donne</b>. Una donna talmente forte da aver segnato le sorti dell’Impero Romano”</i>
      </p>
      <p>ha dichiarato entusiasta l’attrice. Accanto a lei un grande <b>cast internazionale</b> che vanta la presenza di <b>Liam Cunningham</b>, noto al pubblico per aver interpretato Davos Seaworth nella serie televisiva <i>Il Trono di Spade</i>, e che qui vestirà i panni di Livio, il padre di Livia. <b>Matthew McNulty</b> interpreterà invece il futuro imperatore Gaio, <b>Christine Bottomley</b> sarà Scribonia, <b>Colette Tchantcho</b> interpreterà Antigone, <b>Ben Batt</b> vestirà i panni di Agrippa, mentre <b>Enzo Cilenti</b> quelli di Tiberio Nero; infine <b>Claire Forlani</b> sarà Ottavia. Insieme a loro, è prevista la partecipazione di <b>Isabella Rossellini.</b></p>
      <p>Prodotta da Fifty Fathoms e Sky Studios, con Cattleya nel ruolo di executive production service, le riprese della serie – che sarà composta da dieci episodi – sono attualmente in corso presso i Cinecittà Studios di Roma. <i>Domina</i> è stata ideata e scritta da Simon Burke e alla guida di un gruppo di registi c’è la regista australiana Claire McCarthy.</p>
      <related>
        <h4>Articoli che potrebbero interessarti</h4>
        <a href="https://www.davidemaggio.it/archives/124149/limbo-kasia-smutniak-e-adriano-giannini-questa-sera-su-rai-1-in-un-tv-movie-che-parla-della-guerra-in-afghanistan"/>
        <a href="https://www.davidemaggio.it/archives/103455/dm-live24-22-agosto-2014-joe-bastianich-cade-in-montagna-e-si-rompe-clavicola-e-due-costole-kasia-smutniak-di-nuovo-mamma"/>
        <a href="https://www.davidemaggio.it/archives/92841/festival-di-sanremo-2014-cristiana-capotondi-kasia-smutniak"/>
        <a href="https://www.davidemaggio.it/archives/73861/buio-su-premium-cinema-arriva-il-thriller-con-osvart-smutniak-made-e-cervi"/>
      </related>
    </article>
  </body>
</html>