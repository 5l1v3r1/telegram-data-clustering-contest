<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/22/leggi-notizia/argomenti/attualita/articolo/il-giolitti-di-mondovi-porta-a-casa-un-primo-premio-al-terzo-campionato-italiano-di-pasticceria-deg.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-22T16:15:00+00:00"/>
    <meta property="og:title" content="Il Giolitti di Mondovì porta a casa un primo premio al Terzo Campionato Italiano di Pasticceria degli Istituti Alberghieri"/>
    <meta property="og:description" content="Migliore pièce artistica, dal titolo “Favo-la”, realizzata dalle studentesse Miriam Manassero e Fabiano Moizo"/>
  </head>
  <body>
    <article>
      <h1>Il Giolitti di Mondovì porta a casa un primo premio al Terzo Campionato Italiano di Pasticceria degli Istituti Alberghieri</h1>
      <h2>Migliore pièce artistica, dal titolo “Favo-la”, realizzata dalle studentesse Miriam Manassero e Fabiano Moizo</h2>
      <address><time datetime="2019-11-22T16:15:00+00:00">22 Nov 2019, 16:15</time> by <a rel="author">Comunicato stampa</a></address>
      <p>Si è svolto a Ercolano (Napoli) dal 20 al 22 novembre 2019 il 3^ campionato italiano di pasticceria degli Istituti Alberghieri.</p>
      <p>Alla manifestazione hanno preso parte 28 scuole provenienti da tutta Italia. Le allieve e gli allievi si sono confrontati sul tema “tradizione e innovazione del territorio” e hanno proposto alla giuria per la valutazione una pièce artistica e un dolce al piatto, corredati da scheda descrittiva e tecnica.</p>
      <p>La competizione è stata organizzata dalla Federazione Internazionale di pasticceria, gelateria e cioccolateria e alcuni dei suoi membri sedevano in giuria, presieduta dal campione del mondo di settore <b>Matteo Cutolo</b>.</p>
      <p>L’Alberghiero Giolitti di Mondovì, che nelle due precedenti edizioni ha collezionato un 3^ posto e un 2^posto nella classifica finale generale,  ha vinto quest’anno il primo premio per la migliore pièce artistica, dal titolo “Favo-la”: campioni d’Italia per estro artistico e tecnica di pasticceria - cioccolateria in una prova molto ardua. Le allieve <b>Miriam Manassero</b> (5^ dolciaria) e <b>Fabiana Moizo</b> (4^ dolciaria) - accompagnate e preparate dai docenti<b> Silvio Pellegrino </b>e <b>Paolo Peirano</b> - hanno presentato un pezzo in cioccolata che rappresenta un favo, impegnandosi in una manifattura non facile nelle varie fasi della produzione e assemblaggio e valutata dalla giuria <i>“di grande effetto, bravura e pulizia esecutiva</i>”. Soddisfatte e felici le due allieve, così come i docenti che hanno contribuito a prepararle per questo prestigioso risultato: oltre ai già citati Pellegrino e Peirano, si menzionano <b>Danilo Guerra </b>e <b>Davide Giordana</b> e tutta la grande squadra allargata dell’Alberghiero Giolitti di Mondovì. Il Dirigente scolastico <b>Donatella Garello</b>, anch’essa presente a Ercolano a sostenere Miriam e Fabiana <i>“Sono molto fiera di questa ottima prestazione personale delle due studentesse e del gruppo di preparazione e supporto. Emergere e classificarsi al primo posto in queste competizioni è molto difficile, per la qualità delle squadre e la richiesta dei bandi di gara, che esigono grande tecnica e competenze specifiche. Ogni anno partecipiamo a diversi campionati, nazionali e internazionali e otteniamo risultati lusinghieri e di prim’ordine, che qualificano la nostra scuola con un livello di eccellenza riconosciuta e proiettano le allieve e gli allievi verso sfide significative per la loro carriera e la loro vita.”</i></p>
      <p> </p>
    </article>
  </body>
</html>