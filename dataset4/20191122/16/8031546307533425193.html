<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109390-Pravosadniyat-ministar%253A-Nyama-praven-motiv-izborat-na-Geshev-da-se-prashta-na-KS"/>
    <meta property="og:site_name" content="Канал 3"/>
    <meta property="article:published_time" content="2019-11-22T16:54:00+00:00"/>
    <meta property="og:title" content="Правосъдният министър: Няма правен мотив изборът на Гешев да се праща на КС"/>
    <meta property="og:description" content="Има само политическа претенция, отбеляза Данаил Кирилов"/>
  </head>
  <body>
    <article>
      <h1>Правосъдният министър: Няма правен мотив изборът на Гешев да се праща на КС</h1>
      <h2>Има само политическа претенция, отбеляза Данаил Кирилов</h2>
      <address>
        <time datetime="2019-11-22T16:54:00+00:00">22 Nov 2019, 16:54</time>
      </address>
      <p><b>"Няма правен мотив изборът на Иван Гешев за главен прокурор да се прати към Конституционния съд, има само политическа претенция" Това заяви пред медиите министърът на правосъдието Данаил Кирилов.</b><br/><br/>"Освен политическата публична претенция, откъм правна страна, няма проблем с тълкуването и прилагането на тази процедура. Макар опитите във ВСС да се посочи, че тази правна норма има правно битие повече от 20 години в българското ни право, в Закона за съдебната система. Не бих искал да влизам в дебат за пресилени, ескалационни твърдения, които целят да създадат привидност за правна несигурност, каквато всъщност няма", обясни още Кирилов, предаде Дарик. </p>
      <p>Министърът добави, че в тази правна обстановка не може да се постави обосновано въпросът. Според него няма причина да се очаква промяна на практиката на Конституционния съд.</p>
      <p>Кирилов коментира и писмото на група съдии от Съюза на съдиите в България (ССБ), в която се иска извинение от него и избрания за следващ главен прокурор Иван Гешев.</p>
      <aside>"На кого да се извиня? На тримата членове на ВСС, на които давах думата петкратно ли? За да повторят повече от 15 пъти едно и също твърдение? Или да се извиня на другите 20 члена на ВСС, на които отнемах думата? За пример давам случая със съдия Имова, на която трикратно не й дадох думата, защото според мен ролята на председателстващия един такъв дебат, е да запази дебата умерен, в рамките на неговата същност, а не да се търсят проекции на изказванията в дебата така, че да послужи за други цели", реагира министърът. Кирилов добави, че се възприема като внимателен и чувствителен човек.</aside>
      <p>"Извинявам се дори когато съм сигурен, че не съм причинил вреда или щета, но за този случай, тъй като въпросът е принципен и тъй като, ако прегледате дебата, аз твърдя, че повече от три четвърти от времето се изказваха само тези трима члена на ВСС, смятам, че по никакъв начин не съм прекратил възможността им да изразят становище. Ако трябва да повдигаме персонално въпроси, аз също поставих въпроси към един от участниците в този дебат, който той три пъти подмина", посочи той, визирайки председателя на ВКС Лозан Панов, Атанаска Дишева и Олга Керелска, които гласуваха "против" избирането на Иван Гешев за главен прокурор.<br/><br/>Според правосъдния министър е задължение на всички членове на ВСС, включително и негово, да се спазва възможно най-стриктно законът и смисълът на процедурата.<br/><br/>"Общи приказки, политически твърдения можем да си отправяме в телевизионните студиа, в свободна или друга обстановка: публична или дискусионна, но не и в този случай, в този формат", добави още той.<br/><br/>Гешев беше избран на първо гласуване за главен прокурор на 24 октомври, последва отказ от президента да подпише указа и съответно второ, убедително прегласуване в полза на вече избрания за обвинител номер едно на 14 ноември - с 20 гласа "за" и 4 съдийски гласа "против" от членовете на ВСС.<br/><br/>На този етап все още се  очаква решението на  Румен Радев, който по Конституция трябва да подпише указа за назначението на Иван Гешев за главен прокурор, въпреки призивите от група протестиращи да сезира КС. Конституционните съдии вече са се произнасяли по темата по-рано. Самият Радев заяви, че ще подпише указа за назначаване на Иван Гешев за главен прокурор в обозрим срок, като направи уточнението, че не приема ултиматуми.</p>
      <related>
        <h4>Още по темата</h4>
        <a href="http://kanal3.bg/news/bulgaria/politics/108172-Danail-Kirilov-se-sreshtna-s-glavniya-prokuror-na-Nyurnberg-Lotar-Shmit"/>
        <a href="http://kanal3.bg/news/bulgaria/zakonired/105980-Danail-Kirilov%253A-Vyarvam-v-nezavisimostta-na-balgarskiya-sad-%2528SNIMKI%2529"/>
        <a href="http://kanal3.bg/news/bulgaria/politics/105076-Danail-Kirilov%253A-Prokuraturata-ima-praven-interes-da-iska-vazobnovyavane-na-proizvodstvoto-na-Ddzok-Polfriyman"/>
      </related>
    </article>
  </body>
</html>