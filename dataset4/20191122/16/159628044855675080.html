<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/yasam/insan/kanseri-yenen-esini-hastaneden-gelin-arabasiyla-aldi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-22T16:25:00+00:00"/>
    <meta property="og:title" content="Kanseri yenen eşini hastaneden gelin arabasıyla aldı"/>
    <meta property="og:description" content="Denizli’de, 1 yıldır mücadele ettiği meme kanserini yenen Çiğdem Arık’ın eşi Emre Arık, hastane kapısına gelin arabasıyla gelerek eşine sürpriz yaptı."/>
  </head>
  <body>
    <article>
      <h1>Kanseri yenen eşini hastaneden gelin arabasıyla aldı</h1>
      <h2>Denizli’de, 1 yıldır mücadele ettiği meme kanserini yenen Çiğdem Arık’ın eşi Emre Arık, hastane kapısına gelin arabasıyla gelerek eşine sürpriz yaptı.</h2>
      <address><time datetime="2019-11-22T16:25:00+00:00">22 Nov 2019, 16:25</time> by <a rel="author">Haber Merkezi</a></address>
      <p>DENİZLİ (AA) – Meme kanseriyle yaklaşık 1 yıldır mücadele eden Çiğdem Arık’ın (33) sağlığına kavuşmasıyla büyük sevinç yaşayan Emre Arık (37), tedavi sürecinde kendilerine destek olan sanatçı Haluk Levent’in destek verdiği Ahbap Derneği üyeleriyle bir organizasyon planladı.</p>
      <p>Gelin arabası gibi süsleyerek camına “İnandık, başardık” yazısı astığı otomobiliyle Pamukkale Üniversitesi Hastanesi kapısına gelen Arık, 2 yaşındaki kızını kucağına alarak eşini karşıladı. Kendisini kalabalık bir grubun karşıladığını görünce şaşkınlık yaşayan Arık, “Ben bugün kanseri yendim, herkese çok teşekkür ediyorum” dedi.</p>
      <p>Alkışlarla otomobile binen Arık, Ahbap Derneği üyelerinin oluşturduğu konvoyla evine ulaştırıldı. Emre Arık, eşinin yaklaşık 1 yıldır amansız hastalıkla mücadele ettiğini, doktorlar, sağlık çalışanları ve sevenlerinin desteğiyle kanseri yendiklerini belirtti.</p>
      <figure>
        <img src="https://www.denizlihaber.com/medya/2019/11/denizli-kanser-gelin-arabasi-haber.jpg"/>
      </figure>
      <p>Eşinin kanseri yenmesini kutlamak amacıyla böyle bir organizasyon yaptıklarını dile getiren Arık, “Denizli Ahbap grubuyla, Haluk Levent abimin desteğiyle bu organizasyona başladık. Eşimi buradan sürpriz bir şekilde çıkardık. İnşallah burada yatan bütün hastalar acil olarak şifa bulurlar.” dedi.</p>
      <p>Hastanede çalışan Funda Yiğit Erbay da sanatçı Haluk Levent’in, Denizli konseri sırasında Çiğdem Arık’ı ziyaret ettiğini hatırlatarak, bugünkü organizasyona emek veren Ahbap Denizli Derneğine teşekkür ettiklerini dile getirdi.</p>
    </article>
  </body>
</html>