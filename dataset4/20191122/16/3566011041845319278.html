<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549125.html/%D8%AA%D9%82%D9%88%DB%8C%D8%AA-%D8%AA%D9%88%D9%84%DB%8C%D8%AF-%D9%85%D9%84%DB%8C-%D9%88-%DA%A9%D8%A7%D8%B1%D8%A2%D9%81%D8%B1%DB%8C%D9%86%DB%8C-%D8%AA%D9%86%D9%87%D8%A7-%D8%B1%D8%A7%D9%87%DA%A9%D8%A7%D8%B1-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AA%D8%AD%D8%B1%DB%8C%D9%85-%D9%87%D8%A7%DB%8C-%D8%AF%D8%B4%D9%85%D9%86%D8%A7%D9%86-%D8%A7%D8%B3%D8%AA--%D9%84%D8%B2%D9%88%D9%85-%D8%AA%DA%A9%D9%85%DB%8C%D9%84-%D8%B4%D8%A8%DA%A9%D9%87-%D9%85%D9%84%DB%8C-%D8%A7%D8%B7%D9%84%D8%A7%D8%B9%D8%A7%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:53:00+00:00"/>
    <meta property="og:title" content="تقویت تولید ملی و کارآفرینی تنها راهکار مقابله با تحریم‌های دشمنان است/ لزوم تکمیل شبکه ملی اطلاعات"/>
    <meta property="og:description" content="امام‌جمعه قم با شاره به جنگ اقتصادی دشمنان نظام، گفت: تقویت تولید ملی و کارآفرینی تنها راهکار مقابله با تحریم‌های دشمنان است."/>
  </head>
  <body>
    <article>
      <h1>تقویت تولید ملی و کارآفرینی تنها راهکار مقابله با تحریم‌های دشمنان است/ لزوم تکمیل شبکه ملی اطلاعات</h1>
      <h2>امام‌جمعه قم:</h2>
      <address>
        <time datetime="2019-11-22T16:53:00+00:00">22 Nov 2019, 16:53</time>
      </address>
      <p>امام‌جمعه قم با شاره به جنگ اقتصادی دشمنان نظام، گفت: تقویت تولید ملی و کارآفرینی تنها راهکار مقابله با تحریم‌های دشمنان است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.qomefarda.ir/"> قم فردا</a>، آیت‌الله سید محمد سعیدی ظهر امروز در خطبه‌های نماز جمعه قم که در مصلای قدس، برگزار شد، اظهار داشت: در روزهای اخیر برخی از افراد حاشیه‌هایی را درست کردند که هرچند کوچک بود اما با پیچیدگی‌های خاصی همراه بود.<br/><br/>وی ادامه داد: قیمت حامل‌های انرژی در ایران از همه جای دنیا ارزان‌تر است و به همین علت در برنامه پنجم توسعه اصلاح تدریجی بنزین به‌گونه‌ای که به مردم فشار نیاورد، دیده‌شده بود که با تعلل مجلس و دولت به تأخیر افتاد.<br/><br/>آیت‌الله سعیدی با انتقاد از خارج کردن کارت سوخت از چرخه استفاده مردم در سال‌های گذشته بیان داشت: این اقدام موجب شد که در مصرف بنزین شاهد افزایش چشم‌گیری باشیم و قاچاق بنزین ارزان نیز صورت بگیرد به همین علت این تصمیم کلان در جلسه سران سه قوه گرفته شد که قیمت بنزین گران شود.<br/><br/>وی به تصمیم رهبر انقلاب اشاره کرد و ابراز داشت: ایشان همچون روش و سیره امام راحل حمایت از تصمیم کارشناسی سران سه قوه برای حمایت ازنظر مردم را امری لازم می‌دانند و به همین خاطر رهبری از تصمیم سران سه قوه حمایت خود را با قاطعیت اعلام کردند.<br/><br/>آیت‌الله سعیدی تأکید کرد: تجربه نشان داده مصلحت اداره کشور و مردم در پیروی از منویات رهبر انقلاب است و باید این روش ادامه داشته باشد.<br/><br/>وی با تأکید بر اینکه ملت با جدا کردن صف خود از آشوب‌طلبان در راهپیمایی‌های گسترده‌ای که در تمام استان‌ها در حال برگزاری است بصیرت خود را نشان دادند گفت: مردم بصیر و ولایی قم هم در راهپیمایی روز گذشته بیعت خود را با آرمان‌های امام و شهدا اعلام کردند.<br/><br/>امام‌جمعه قم با تقدیر از اقدام مخلصانه و انقلابی مردم در حمایت از امنیت کشور گفت: توطئه گسترده در راه‌اندازی بلوا و آشوب و جنگ امنیتی و گسترش آن و تخریب اموال عمومی و خصوصی ناکام ماند و نیروهای امنیتی و انتظامی و با حضور به‌موقع مردم و بسیج توطئه را خنثی کردند.<br/><br/>وی به توطئه‌های دشمنان علیه ملت ایران اشاره کرد و گفت: همان‌گونه که معلوم است دشمن جنگ همه‌جانبه اقتصادی را علیه مردم ایران شدت بخشیده و راهکار پیروزی بر دشمن تحقق راهبرد صیانتی تقویت تولید ملی و کارآفرینی است که البته دور زدن تحریم‌ها هم مهم است اما جنبه تاکتیکی دارد.<br/><br/>آیت‌الله سعیدی اتکای به درون را یک اصل مهم برشمرد و بیان داشت: سیاست‌های اقتصاد مقاومتی و خوداتکایی باید به‌گونه‌ای باشد که اگر تحریم‌ها هم برداشته شد به حرکت تکیه‌بر داخل ضربه وارد نشود و علاوه بر این همیشه تهدیدها را به فرصت تبدیل بکنیم.<br/><br/>وی ادامه داد: وجود جمعیت جوان و باانرژی یکی از مزیت‌های نظام مقدس جمهوری اسلامی ایران است که باید با بهره‌گیری از منابع صندوق توسعه‌ای ملی از این مزیت نهایت بهره را ببریم.<br/><br/>امام‌جمعه قم تکمیل شبکه ملی اطلاعات را خواستار شد و گفت: با قطع ارتباط اینترنت شاهد قطع ارتباط دشمنان با عوامل و مزدوران داخلی بودیم و در کنار این موضوع شاهد اثرگذاری پیام‌رسان‌های داخلی بودیم که نشان می‌دهد راه‌اندازی شبکه ملی اطلاعات می‌تواند دست دشمن را از دست‌اندازی به فضای عمومی جامعه قطع کند.<br/><br/><br/>انتهای پیام/</p>
    </article>
  </body>
</html>