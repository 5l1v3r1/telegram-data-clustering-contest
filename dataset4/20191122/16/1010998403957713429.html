<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/galap-nad-50-ot-balgarite-smjatat-mestnite-izbori-za-chestni.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T16:02:00+00:00"/>
    <meta property="og:title" content="„Галъп”: Над 50% от българите смятат проведените местни избори за честни"/>
    <meta property="og:description" content="Изненадващо голям процент от софиянци се колебаят в оценката си на местния вот"/>
  </head>
  <body>
    <article>
      <h1>„Галъп”: Над 50% от българите смятат проведените местни избори за честни</h1>
      <h2>Изненадващо голям процент от софиянци се колебаят в оценката си на местния вот</h2>
      <address>
        <time datetime="2019-11-22T16:02:00+00:00">22 Nov 2019, 16:02</time>
      </address>
      <p>Над 50% от хората у нас възприемат отминалите избори като по-скоро честни. Това показват резултатите от експресен телефонен сондаж сред 806 души, част от независимата програма на  „Галъп интернешънъл", проведен между 14 и 19 ноември.</p>
      <p>Допитването обаче показва, че в София колебанието относно честността на местния вот е много по-видимо. В столицата общо 52% от запитаните смятат, че изборите са били честни или по-скоро честни – срещу 32%, които смятат, че изборите в София са били по-скоро нечестни или съвсем нечестни.</p>
      <p>Прави впечатление обаче, че в София 16% от респондентите не могат да преценят дали изборите са се провели честно или не. За всички останали населени места, освен столицата, делът на тези, които не знаят как да отговорят, е между 3% и 5%, т.е. 3-4 пъти по-малък, отбелязват от „Галъп интернешънъл".</p>
      <figure>
        <img src="https://img.bg.sof.cmestatic.com/media/images/640x/Nov2019/2112029794.jpg"/>
        <figcaption>Снимка: btvnovinite.bg</figcaption>
      </figure>
      <p>Изглежда, че жителите на столицата са по-разколебани по отношение на честността на изборите, отколкото жителите останалите населени места в страната, заключават от агенцията.</p>
      <p>В областните центрове делът на убедените в честността на изборите е 56%, a делът на тези, които смятат, че изборите в тяхната община не са били честни е 37%.</p>
      <figure>
        <img src="https://img.bg.sof.cmestatic.com/media/images/640x/Nov2019/2112029795.jpg"/>
        <figcaption>Снимка: btvnovinite.bg</figcaption>
      </figure>
      <p>Жителите на по-малките градове са още по-убедени в честността на изборите. Делът на положителните отговори по отношение на честността е 58%, а в селата – 55%. В по-малките градове 38% от запитаните смятат, че изборите в тяхната община не са били честни, а в селата този дял е 42%.</p>
      <p>31% от респондентите в проучването заявяват, че лично знаят за случай за продаване на гласове. 67% не знаят за такъв случай, 2% отказват да отговорят. Подобни данни са обикновено косвен индикатор за размера на продаването на гласове. Това, условно, се равнява на над 1.7 милиона души, изчисляват от „Галъп интернешънъл”.</p>
      <p>В столицата свидетелите на продажба на гласове по време на местните избори са 26% - сравнително по-малко от тези в останалите областни градове, където този дял е 33%. Изглежда, че в по-малките населени места продажбата на гласове е по-разпространена.</p>
      <p>31% от анкетираните казват също, че са чували за конкретен случай за гласуване за определена партия по принуда. 67% отричат, а 2% отказват да отговорят. И в този случай изглежда, че гласуването по-принуда в столицата (28%) е в по-малък мащаб, отколкото в останалите областни центрове (32%), отбелязват от „Галъп интернешънъл”.</p>
      <p>Според резултатите от проучването един глас е струвал средно 67 лв. Най-често споменаваната сума пък е около 50 лв. цена глас.</p>
      <p>В по-големите населени места вотът е бил по-скоро свободен и политически, докато в по-малките може би по-зависим, заключават от „Галъп интернешънъл” във основа на данните на проуването.</p>
    </article>
  </body>
</html>