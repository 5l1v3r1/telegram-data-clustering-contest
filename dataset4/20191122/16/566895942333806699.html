<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2581291/aki-dokumenti-potribno-podati-abi-vidkluciti-kvartiru-vid-centralizovanogo-opalenna"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-22T16:03:00+00:00"/>
    <meta property="og:title" content="Які документи потрібно подати, аби відключити квартиру від централізованого опалення?"/>
    <meta property="og:description" content="Тернополяни можуть звертатися особисто чи через уповноважену особу за довіреністю в ЦНАП"/>
  </head>
  <body>
    <article>
      <h1>Які документи потрібно подати, аби відключити квартиру від централізованого опалення?</h1>
      <address><time datetime="2019-11-22T16:03:00+00:00">22 Nov 2019, 16:03</time> by <a rel="author">Антоніна Албул</a></address>
      <p>
        <i>Подати документи на відключення квартири від системи централізованого опалення чи гарячого водопостачання можуть тернополяни у випадку, якщо квартира знаходиться у житловому будинку, який включено до Переліку багатоквартирних будинків, у яких не менше як половина квартир та нежитлових приміщень відокремлена (відключена) від систем (мереж) центрального опалення (теплопостачання) та постачання гарячої води.</i>
      </p>
      <p>Такий список розміщено <a href="https://tmrada.gov.ua/poslugi-ta-mayno-gromadi/poryadok-vidklyuchennya-vlasnikiv-spivvlasnikiv-budivel-u-tomu-chisli-gitlovih-budinkiv-vid-tso-taabo-gvp/">на офіційному веб-сайті міської ради.</a></p>
      <p>Власник(-и) можуть звертатися особисто чи через уповноважену особу за довіреністю в Центр надання адміністративних послуг (вул.Острозького, 6 тел. 40-41-94). із заявою, до якої долучається:</p>
      <p>- копія документа, що засвідчує право власності на об’єкт нерухомого майна.</p>
      <p>- копія паспорта власника/власників квартири/нежитлового приміщення.</p>
      <p>- копія документа, що підтверджує зміну прізвища (імені).</p>
      <p>Заява про відокремлення (відключення) квартири чи нежитлового приміщення багатоквартирного будинку від ЦО та ГВП передається на розгляд Комісії.</p>
      <p>Комісія на найближчому засіданні розглядає заяву та надає заявникові рекомендації щодо можливих варіантів влаштування системи індивідуального теплопостачання (опалення та/або гарячого водопостачання) у такій квартирі чи нежитловому приміщенні та щодо збору вихідних даних і технічних умов для виготовлення відповідної проєктної документації. Витяг із протоколу Комісії з результатами розгляду звернення надається заявникові.</p>
      <p>Для відокремлення (відключення) квартири чи нежитлового приміщення власник забезпечує розроблення проєкту відокремлення (відключення) квартири чи нежитлового приміщення від ЦО та ГВП, який виготовляється відповідно до державних будівельних норм і правил та має забезпечити ізоляцію транзитних стояків, а також, у разі потреби, перенесення транзитних стояків.</p>
      <p>За потреби, власник забезпечує виготовлення проєкту встановлення системи індивідуального теплопостачання (опалення та/або гарячого водопостачання) у такій квартирі чи нежитловому приміщенні, виготовленого відповідно до державних будівельних норм і правил.</p>
      <p>Зі списком сертифікованих спеціалістів для виготовлення відповідної проєктної документації з дотриманням всіх нормативних документів та діючих державних будівельних норм і правил можна ознайомитись за наступними посиланнями:</p>
      <p>·         <a href="http://asdev.com.ua/itn/">Реєстр атестованих осіб</a></p>
      <p>·         <a href="http://www.minregion.gov.ua/napryamki-diyalnosti/building/reyestr-atestovanih-osib/inzheneri-proektuvalniki/">Інженери-проектувальники</a></p>
      <p>Додатково інформуємо, що відокремлення (відключення) квартири чи нежитлового приміщення від ЦО та ГВП здійснюється у міжопалювальний період не пізніше ніж 01 жовтня у спосіб, що не перешкоджає постачанню теплової енергії та гарячої води до інших квартир та нежитлових приміщень багатоквартирного будинку, приєднаних до ЦО та ГВП.</p>
      <p>Окрім того зазначаємо, що для виконання робіт із відокремлення (відключення) від ЦО та ГВП власник (власники) квартири чи нежитлового приміщення повідомляє виконавця відповідної комунальної послуги  та виконавців робіт з обслуговування внутрішньобудинкових систем теплопостачання та постачання гарячої води про своє рішення щодо відокремлення (відключення) від ЦО та ГВП шляхом подання письмової заяви в довільній формі, у якій зазначається наявність підстави для такого рішення та додається копія зазначеного вище витягу з протоколу.</p>
      <p>Роботи з відокремлення  (відключення) від мереж ЦО і ГВП здійснює організація із відповідною ліцензією.</p>
      <p>Після завершення робіт із відокремлення (відключення) квартири чи нежитлового приміщення від ЦО та ГВП складається відповідний акт (4 шт.) про відокремлення (відключення) квартири / нежитлового приміщення від мереж централізованого опалення та постачання гарячої води по одному примірнику для власника, представника виконавця комунальної послуги з постачання теплової енергії та постачання гарячої води, виконавця робіт з обслуговування внутрішньобудинкових систем теплопостачання і гарячої води, а також для іншого суб'єкта господарювання у разі залучення його власником для виконання робіт з відокремлення (відключення).</p>
      <p>Такий акт підписується присутніми під час відокремлення (відключення) власником квартири чи нежитлового приміщення і представником виконавця комунальної послуги з постачання теплової енергії та гарячої води, представником виконавця робіт з обслуговування внутрішньобудинкових систем теплопостачання і постачання гарячої води, а також іншим суб'єктом господарювання у разі залучення його власником для виконання робіт з відокремлення (відключення).</p>
      <p>Після підписання акту виконавець відповідної комунальної послуги повідомляє власника про перегляд умов або розірвання договору про надання послуг.</p>
    </article>
  </body>
</html>