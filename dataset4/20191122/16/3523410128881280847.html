<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641413/%D8%A7%D8%B9%D9%84%D8%A7%D9%85%DB%8C%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AD%D8%B2%D8%A8-%DA%A9%D8%A7%D8%B1%DA%AF%D8%B1-%D8%A7%D9%86%DA%AF%D9%84%DB%8C%D8%B3"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T16:37:00+00:00"/>
    <meta property="og:title" content="اعلامیه انتخاباتی حزب کارگر انگلیس"/>
    <meta property="og:description" content="اعلامیه انتخاباتی حزب کارگر انگلیس که منتشر شد، برنامه این حزب برای توقف فروش سلاح به تل‌آویو و ریاض را در صورت به دست گرفتن زمام دولت تشریح می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/641413/%D8%A7%D8%B9%D9%84%D8%A7%D9%85%DB%8C%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%AD%D8%B2%D8%A8-%DA%A9%D8%A7%D8%B1%DA%AF%D8%B1-%D8%A7%D9%86%DA%AF%D9%84%DB%8C%D8%B3">اعلامیه انتخاباتی حزب کارگر انگلیس</a>
      </h1>
      <h2>اعلامیه انتخاباتی حزب کارگر انگلیس که منتشر شد، برنامه این حزب برای توقف فروش سلاح به تل‌آویو و ریاض را در صورت به دست گرفتن زمام دولت تشریح می‌کند.</h2>
      <address><time datetime="2019-11-22T16:37:00+00:00">22 Nov 2019, 16:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>حزب کارگر انگلیس</b>، روز پنجشنبه از اعلامیه انتخاباتی ۱۰۷ صفحه‌ای خود پرده‌برداری کرد، که در آن از اصول سیاست خارجی دولت بالقوه این کشور تحت نخست‌وزیری «<b>جرمی کوربین</b>» رهبر این حزب هم رونمایی شده است.</p>
      <p>کوربین در بخش اعلامیه حقوق بشری در این بیانیه وعده داده در صورت انتخاب شدن به نخست‌وزیری انگلیس، اگر نه تمام بلکه حداقل بخشی از<b> فروش تسلیحات</b> به رژیم‌های سعودی و صهیونیستی را تعلیق می‌کند.</p>
      <p>به نوشته وبگاه «<a href="https://www.timesofisrael.com/new-uk-labour-manifesto-calls-to-ban-arms-sales-to-israel/">تایمز اسرائیل</a>» در بیانیه حزب کارگر انگلیس آمده است: «فروش تسلیحات به عربستان سعودی به دلیل استفاده در [جنگ] یمن و همچنین [فروش] تسلیحات به اسرائیل به دلیل استفاده از آن برای نقض حقوق انسانی شهروندان فلسطینی فورا تعلیق می‌شود».</p>
      <p>حزب کارگر انگلیس همچنین وعده می‌دهد که در صورت به دست گرفتن زمام این کشور، دولت مستقل فلسطین را به رسمیت بشناسد: «حزب کارگر خود را متعهد به ایجاد صلحی جامع در خاورمیانه بر اساس راهکار دو دولتی می‌داند. هیچ راهکار نظامی برای این مناقشات وجود ندارد و مسائل باید بر اساس عدالت و قوانین بین‌المللی حل شود. اشغالگری و شهرک‌سازی باید متوقف شود. دولت کارگر فوراً کشور فلسطین را به رسمیت خواهد شناخت».</p>
      <p>کوربین در توصیف این اعلامیه انتخاباتی می‌گوید «این ریشه‌ای‌ترین و بلندپروازانه‌ترین برنامه برای تبدیل کشور خود بعد از دهه‌ها» و فرصتی نایاب برای ایجاد «تغییر واقعی» در انگلیس است.</p>
      <p>در بخش دیگری از اعلامیه انتخاباتی حزب کارگر آمده است: «حزب محافظه‌کار در داشتن نقشی سازنده در حل مهم‌ترین بحران‌های بشری نظیر کشمیر، یمن و میانمار و تشدید تنش‌ها با ایران شکست خورده است. در برخی موارد، آن‌ها در برابر قوانین بین‌المللی ساکت نشستند، برای مثال آن‌ها از انتقاد از محمد بن سلمان، شاهزاده سعودی به‌خاطر دست داشتن در قتل روزنامه‌نگاری به نام جمال قاشقچی سر باز زدند».</p>
      <p>انتخابات زودهنگام در انگلیس قرار است در تاریخ ۱۲ دسامبر (۲۱ آذرماه) برگزار شود. «بوریس جانسون» نخست‌وزیر انگلیس درخواست برگزاری این انتخابات را بعد از آن صادر کرد که نتوانست کشورش را در موعد مدنظر خود یعنی ۳۱ اکتبر (۹ آبان) از اتحادیه اروپا خارج کند. </p>
    </article>
  </body>
</html>