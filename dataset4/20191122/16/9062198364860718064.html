<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3385138/elon-musk-icin-zor-anlar-kirilmaz-denilen-cam-canli-yayinda-kirildi"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T16:20:00+00:00"/>
    <meta property="og:title" content="Elon Musk için zor anlar: 'Kırılmaz' denilen cam canlı yayında kırıldı"/>
    <meta property="og:description" content="Tesla, ‘Cybertruck’ olarak adlandırdıkları yeni aracı tanıttı. Araca hiçbir şekilde zarar verilemeyeceği söylenmişti ancak tanıtım sırasında fırlatılan metal top camı kırdı."/>
  </head>
  <body>
    <article>
      <h1>Elon Musk için zor anlar: 'Kırılmaz' denilen cam canlı yayında kırıldı</h1>
      <h2>Tesla, ‘Cybertruck’ olarak adlandırdıkları yeni aracı tanıttı. Araca hiçbir şekilde zarar verilemeyeceği söylenmişti ancak tanıtım sırasında fırlatılan metal top camı kırdı.</h2>
      <address>
        <time datetime="2019-11-22T16:20:00+00:00">22 Nov 2019, 16:20</time>
      </address>
      <p>Tesla CEO’su Elon Musk, tanıtımını yaptığı Cybertruck adlı yeni aracın tanıtımı sırasında camı kırılınca sahnede zor anlar yaşadı. Yaklaşık 40 bin dolara satışa çıkarılacağı açıklanan elektrikli aracın kurşun geçirmediği, ‘balyozla bile hasar verilemeyeceği’ söylenmişti.</p>
      <p>Şirketin ‘Geleceğe Dönüş’ filminde zaman yolculuğu yapılan ‘DeLorean’ marka otomobile benzeterek tasarladığı köşeli hatlara sahip çelik gövdeli araç, Kaliforniya’da düzenlenen bir etkinlikle tanıtıldı. Sahnede, Tesla’nın baş tasarımcısı Franz von Holzhausen arabanın ne kadar dayanıklı olduğunu göstermek için ön sol cama yakın mesafeden bir metal top fırlattı ancak cam kırıldı. Bu sırada Holzhausen’in yanında bulunan Musk’ın sinirlendiği görüldü.</p>
      <p>Holzhausen aynı deneyi sol arka camda da tekrarladı. Bu cam da kırıldı. Musk, “Top içeriye girmedi. Bu olumlu tarafı. Biz denerken cama İngiliz anahtarı attık, mutfak evyesi attık kırılmadı. Şimdi neden kırıldı bilmiyorum” dedi. Tanıtımdan sonra Tesla hisselerinin değeri değişmedi.</p>
      <p>Cybertruck’ın en ucuz modeli, bir şarjla 402 kilometre gidebiliyor. 69 bin 900 dolarlık modelin menzili ise 804 kilometre. 6 kişilik araç 1587 kilogram yük taşıyabiliyor. Aracın 2021 yılı sonunda satışa çıkarılacağı belirtiliyor.</p>
    </article>
  </body>
</html>