<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/novini/130/a/kristin-lagard-nujna-ni-e-pravitelstvena-podkrepa-293711/"/>
    <meta property="og:site_name" content="Investor.bg"/>
    <meta property="article:published_time" content="2019-11-22T16:35:00+00:00"/>
    <meta property="og:title" content="Кристин Лагард: Нужна ни е правителствена подкрепа"/>
    <meta property="og:description" content="В първата си по-голяма реч като управител на ЕЦБ, французойката призова Европа да спре „да се подценява“ и вместо това да покаже сила и решителност"/>
  </head>
  <body>
    <article>
      <h1>Кристин Лагард: Нужна ни е правителствена подкрепа</h1>
      <h2>В първата си по-голяма реч като управител на ЕЦБ, французойката призова Европа да спре „да се подценява“ и вместо това да покаже сила и решителност</h2>
      <address><time datetime="2019-11-22T16:35:00+00:00">22 Nov 2019, 16:35</time> by <a rel="author">Радостина Ивчева</a></address>
      <p>Управителят на Европейската централна банка Кристин Лагард призова за нов микс от политики, като заяви, че трябва да се увеличат публичните инвестиции, за да се облекчи тежестта на паричните стимули и да се гарантира, че регионът може да процъфтява във все по-несигурния свят, предава Bloomberg.</p>
      <p>В първата си по-голяма реч, откакто пое поста преди три седмици, новият гуверньор на ЕЦБ заяви, че институцията ще продължи да подкрепя икономиката на еврозоната. Но каза още, че фискалната политика е ключов елемент за преодоляване на предизвикателствата пред промяната в световната търговия и намаляващия вътрешен растеж.</p>
      <p>„Кумулативните външни и вътрешни предизвикателства ни призовават да разгледаме - като европейците - как да реагираме на новата среда“, каза Лагард във Франкфурт. „Отговорът се състои в превръщането на втората по големина икономика в света в отворена за него, но уверена в себе си - икономика, която използва в пълна степен потенциала на Европа, за да осигури по-високи темпове на вътрешно търсене и дългосрочен растеж“, каза тя.</p>
      <p>Предизвикателствата, за които Лагард говори се отразяват и от нивата на индекса на мениджърите по поръчките PMI. Данните, които бяха публикувани в петък, показаха, че икономиката на еврозоната отслабва този месец, като особено голям спад се забелязва в сектора на услугите.</p>
      <p>Очаква се Лагард да се концентрира именно върху тези фактори на първото си заседание за определяне на политиката на ЕЦБ, на 12 декември.</p>
      <p>„Забележително е, че тя говори само за реагиране на „бъдещи рискове “, въпреки че според нас има проблем с ниската инфлация и растежа, които се намира под-потенциалния в момента“, казва Грег Фузеси, икономист от JPMorgan и добави: „Ясно е, че чакането на по-голяма яснота относно бъдещите действия на ЕЦБ продължава“.</p>
      <p>Лагард започна от там, където спря предшественикът й Марио Драги. В последната си реч той призова за фискална подкрепа от страна на правителствата в еврозоната, така че паричната политика да не е „самотен играч“ - фраза, която новият управител също използва.</p>
      <p>В речта си французойката надгради идеята, която изрази в Берлин по-рано този месец, когато призова Европа да спре „да се подценява“ и вместо това да покаже сила и решителност.</p>
      <p>„Имаме уникална възможност да отговорим на променящия се и предизвикателен свят, като инвестираме в нашето бъдеще“, каза тя. „Всичко това би променило играта, не само за нашата собствена стабилност и просперитет, но и за световната икономика“, допълни Лагард.</p>
      <p>Тя каза също, че ще преразгледа стратегията на централната банка „в близко бъдеще“. Това е стъпка, която може да помогне за отправяне на отношенията, които се обтегнаха, след като Драги въведе нов пакет от стимули в последните си седмици на поста. Лагард вече започна да изгражда мостове на разбирателството по-рано този месец, като покани 25-членния Управителен съвет в луксозен хотел, където бяха обсъдени процесите за вземане на решения и проблемите в комуникацията.</p>
      <p>Управителя на Бундесбанк Йенс Вайдман, един от най-яростните противници на неотдавнашния пакет от стимули и дългогодишен критик на програмата за купуване на облигации от страна на ЕЦБ, заяви, че подкрепя идеята за преразглеждането на стратегията и каза, че особено внимание трябва да бъде обърнато на страничните ефекти от разхлабената политика.</p>
      <p>След години на безпрецедентни стимули - отрицателни лихвени проценти, покупки на облигации в големи мащаби и отпускане на дългосрочни заеми за банките – все повече нарастват опасенията от последствия като повишаване на цените на недвижимите имоти и прекомерно поемане на риск от инвеститорите в търсене на по-висока доходност.</p>
      <p>
        <i>По статията работиха: <a href="https://www.investor.bg/novini/130/a/kristin-lagard-nujna-ni-e-pravitelstvena-podkrepa-293711/znvygb:enqbfgvan.vipurin@Vairfgbe.ot">Радостина Ивчева</a>, редактор <a href="https://www.investor.bg/novini/130/a/kristin-lagard-nujna-ni-e-pravitelstvena-podkrepa-293711/znvygb:ryran.vyvrin@vairfgbe.ot">Елена Илиева</a></i>
      </p>
      <related>
        <h4>Още по темата</h4>
        <a href="https://www.investor.bg/novini/130/a/otslabvashtiiat-sektor-na-uslugite-hvyrlia-sianka-vyrhu-prognozite-za-evropeiskata-ikonomika-293698/"/>
      </related>
      <related>
        <a href="https://www.investor.bg/ad-hoc/502/a/evropa-se-nujdae-ot-novi-politiki-293729/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/dimityr-radev-bylgariia-se-vliiae-silno-ot-parichnata-politika-na-ecb-293624/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/261/a/startypite-v-evropa-sa-nabrali-rekordno-finansirane-ot-nachaloto-na-2019-g-293621/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/prekomerniiat-risk-i-namaliavashtata-dohodnost-na-bankite-pomrachavat-rasteja-na-evrozonata-293558/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/9/a/kristin-lagard-trygva-po-truden-pyt-v-stremeja-si-da-stimulira-evropeiskiia-rastej-293460/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/po-sveta/453/a/lagard-nachelo-na-ecb-kakvo-oznachava-tova-za-investitorite-v-imoti-293060/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/9/a/koi-sa-stranite-v-koito-lagard-shte-se-priceli-292857/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/renesansyt-na-frenskata-ikonomika-syzdava-nov-dvigatel-na-rasteja-v-evropa-292701/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/-ako-sasht-i-kitai-ne-se-razberat-evropeiskata-ikonomikata-shte-izpita-bolka-290564/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>