<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/politica/article/17-politica/1700504-la-moncloa-rebutja-que-sanchez-hagi-de-compareixer-al-congres-per-la-sentencia-dels-ero.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T16:45:05+00:00"/>
    <meta property="og:title" content="La Moncloa rebutja que Sánchez hagi de comparèixer al Congrés per la sentència dels ERO"/>
    <meta property="og:description" content="Isabel Celaá defensa que la condemna als dos expresidents socialistes andalusos &quot;no afecta el govern i menys el president&quot; La portaveu admet que la decisió judicial els resulta &quot;dolorosa&quot;"/>
  </head>
  <body>
    <article>
      <h1>La Moncloa rebutja que Sánchez hagi de comparèixer al Congrés per la sentència dels ERO</h1>
      <address><time datetime="2019-11-22T16:45:05+00:00">22 Nov 2019, 16:45</time> by <a rel="author">ACN</a></address>
      <ul>
        <li>
          <b>Isabel Celaá defensa que la condemna als dos expresidents socialistes andalusos “no afecta el govern i menys el president”</b>
        </li>
        <li>
          <b>La portaveu admet que la decisió judicial els resulta “dolorosa”</b>
        </li>
      </ul>
      <p>La portaveu del govern espanyol en funcions, Isabel Celaá, ha rebutjat aquest divendres que el president de l’executiu, Pedro Sánchez, hagi de comparèixer al Congrés per donar explicacions sobre la sentència del cas dels ERO. El PP ha sol·licitat que el líder socialista doni explicacions a la cambra espanyola sobre després que l’Audiència de Sevilla hagi condemnat aquesta setmana els expresidents socialistes de la Junta d’Andalusia José Antonio Griñán i Manuel Chaves per un delicte de prevaricació en relació a subvencions sociolaborals.</p>
      <p>En la roda de premsa posterior al Consell de Ministres, Celaá ha replicat que la condemna dels dos antics líders del PSOE andalús “no afecta aquest govern i menys el president en funcions”. “De cap manera el concerneix. Cap vegada el partit surt implicat en la sentència”, ha defensat.</p>
      <p>Celaà ha admès, però, que la sentència és “dolorosa” i que no deixa indiferent l’executiu. Ha reivindicat que el projecte de Pedro Sánchez va néixer “amb la premissa de la defensa aferrissada de la neteja i de la regeneració de la democràcia”, i ha posat d’exemple que el govern espanyol ha aprovat un codi ètic.</p>
      <p>
        <b>Compareixença “urgent”</b>
      </p>
      <p>El portaveu del PP al Senat, Javier Maroto, ha anunciat que els populars demanaran la compareixença “urgent i extraordinària” de Pedro Sánchez per donar explicacions pel cas dels ERO un cop es constitueixin les Corts el pròxim 3 de desembre.</p>
      <p>En una roda de premsa a la cambra alta aquest divendres, Maroto ha explicat que serà la primera iniciativa parlamentària dels populars. Maroto ha dit que Sánchez ha “d’informar de la implicació de tres dels seus ministres [Carmen Calvo, María Jesús Montero i Luis Planas] que van ser consellers de Chaves i Griñán”.</p>
    </article>
  </body>
</html>