<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/pardubice-novy-stadion-oprava-hlasovani-schvaleni-fotbal-pitter-dvorackova_1911221632_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T16:32:00+00:00"/>
    <meta property="og:title" content="Pardubičtí fotbalisté se dočkali. Zastupitelstvo schválilo opravu Letního stadionu"/>
    <meta property="og:description" content="Pro rekonstrukci přitom zastupitelé hlasovali už před dvěma lety, na stadionu se ale nic nedělo. Teď by to mělo být jinak."/>
  </head>
  <body>
    <article>
      <h1>Pardubičtí fotbalisté se dočkali. Zastupitelstvo schválilo opravu Letního stadionu</h1>
      <address><time datetime="2019-11-22T16:32:00+00:00">22 Nov 2019, 16:32</time> by <a rel="author">Ota Gutwirth</a></address>
      <p>
        <b>Zastupitelé Pardubic schválili generální opravu Letního stadionu v centru města, na němž hraje své domácí zápasy místní druholigový fotbalový tým. Pro rekonstrukci přitom zastupitelé hlasovali už před dvěma lety, na stadionu se ale nic nedělo. Teď by to mělo být jinak.</b>
      </p>
      <p>Vlastnímu rozhodování předcházela dvouhodinová diskuse, ve které zaznívaly argumenty pro a proti. Pak došlo na hlasování, schválení opravy a radost asi šedesáti fanoušků pardubického fotbalu, kteří se na zastupitelstvo přišli podívat.</p>
      <figure>
        <audio src="https://www.irozhlas.cz/sites/default/files/audios/1f0c7ffb76d81abb68e29a4d1a95d8df.mp3"/>
        <figcaption>Zastupitelé Pardubic schválili generální opravu letního stadionu v centru města. Více v příspěvku Oty Gutwirtha</figcaption>
      </figure>
      <p>Zastupitelstvem už oprava jednou prošla. Připravil se projekt i stavební povolení, ale pak přišly volby a objevily se hlasy proti.</p>
      <p>„Stavbu musíme zahájit nejdéle v roce 2021, potom už stavba nesmí přejít do dalšího volebního období. Změní se politická reprezentace a někdo by se možná mohl snažit stavbu zastavit. Ale možná také ne, může tu být i politická reprezentace, která stavbu nadále požene před sebou,“ uvedla pro Radiožurnál předkladatelka návrhu náměstkyně primátora Helena Dvořáčková (ANO).</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/fotbalova-narodni-liga-fk-pardubice-fc-hradec-kralove-fotbalovy-stadion-vladimir_1911141955_and"/>
      </related>
      <p>Oddechl si i šéf pardubických fotbalistů Vladimír Pitter, který o projektu několik týdnů vyjednával. Večer před hlasováním se mu ale spalo dobře.</p>
      <p>„To víte, že jsem na to myslel. Dal jsem si skleničku prosecca, doutník na vyklidnění a říkal jsem si, že nepůjde o život a nic horšího se stát nemůže, než že to nedopadne,“ řekl Pitter.</p>
      <p>Situace je podle něj odlišná oproti roku 2017. V přípravách je totiž celý projekt mnohem dál.</p>
      <p>„Dneska začíná v podstatě finální projektová fáze a soutěž. Ta už se netýká úplně přímo fotbalistů, ale týká se investora, v tomto případě města Pardubice,“ uvedl funkcionář.</p>
      <related>
        <h4>Související články</h4>
        <a href="https://www.irozhlas.cz/regiony/v-brne-predstavili-model-novych-luzanek-maji-pojmout-az-tricet-tisic-divaku_201605062227_rsamsa"/>
        <a href="https://www.irozhlas.cz/sport/fotbal/fotbal-alkmaar-stadion-strecha-zricena-strecha-uzavreni_1908171525_tat"/>
        <a href="https://www.irozhlas.cz/sport_hokej/atmosfera-byla-famozni-shodli-se-po-rekordni-extraligove-navsteve-hraci_201601090857_rsamsa"/>
        <a href="https://www.irozhlas.cz/sport/fotbal/alkmaar-stadion-fotbal-utrecht_1908131355_pj"/>
      </related>
    </article>
  </body>
</html>