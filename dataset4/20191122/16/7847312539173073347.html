<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474245-merkel-dobre-relacje-z-rosja-sa-w-interesie-niemiec"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T16:32:29+00:00"/>
    <meta property="og:title" content="Niepokojące słowa kanclerz Merkel na zjeździe CDU: Dobre relacje z Rosją są w interesie Niemiec"/>
    <meta property="og:description" content="&quot;Kiedy chcemy mieć dobre sąsiedztwo z Rosją, to jest to w naszym interesie, mimo wszelkich komplikacji, które mamy&quot; - mówiła kanclerz Merkel."/>
  </head>
  <body>
    <article>
      <h1>Niepokojące słowa kanclerz Merkel na zjeździe CDU: Dobre relacje z Rosją są w interesie Niemiec</h1>
      <address><time datetime="2019-11-22T16:32:29+00:00">22 Nov 2019, 16:32</time> by <a rel="author">Dookoła świata</a></address>
      <p>
        <b>Angela Merkel oznajmiła w piątek, że angażowanie się na rzecz dobrego sąsiedztwa z Rosją leży w interesie Niemiec. Przemawiając na zjeździe partyjnym CDU szefowa niemieckiego rządu apelowała zarówno o wierność wartościom, jak i o pilnowanie interesów.</b>
      </p>
      <blockquote>Kiedy chcemy mieć dobre sąsiedztwo z Rosją, to jest to w naszym interesie, mimo wszelkich komplikacji, które mamy</blockquote>
      <p>— oznajmiła kanclerz. Merkel posłużyła się przykładem Rosji, obrazując swoją koncepcję polityki zagranicznej, która powinna - jej zdaniem - uwzględniać zarówno wartości, jak i pragmatyczne cele.</p>
      <blockquote>Oczywiście, że zawsze chodzi o walkę wartości i interesów. Nasze wartości są niezniszczalne, kiedy chodzi o obronę praw człowieka na całym świecie, ale też w Chinach, (…) w Honkgkongu. Ale myślimy też o naszych interesach, gdy chodzi o to, że Chiny są naszym drugim największym partnerem handlowym. To nas zawsze wyróżniało, że łączymy wartości i interesy</blockquote>
      <p>— przekonywała szefowa niemieckiego rządu.</p>
      <p>Zdaniem Merkel podejście takie jest niezbędne, by znaleźć rozwiązania godne „świata jutra”.</p>
      <p>Rozpoczęty w piątek zjazd partyjny CDU potrwa do soboty. Przed kongresem czołowi politycy chadecji starali się prezentować zgodność i nie eksponować konfliktów. Do najważniejszych kwestii spornych w partii należy kwestia wyboru kandydata na kanclerza przed wyborami do Bundestagu w 2021 roku. Szefowa ugrupowania Annegret Kramp-Karrenbauer wciąż liczy, że otrzyma nominację automatycznie. Tymczasem Friedrich Merz - jej partyjny rywal, którego pokonała w wyścigu o fotel przewodniczącego ugrupowania w grudniu 2018 roku - chce, by decyzję podjęli członkowie CDU w prawyborach.</p>
      <p>as/PAP</p>
    </article>
  </body>
</html>