<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549198.html/%D8%A8%D8%B3%DB%8C%D8%AC-%D8%AF%D8%B4%D9%85%D9%86-%D8%B1%D8%A7-%D8%AF%D8%B1-%D9%87%D9%85%D9%87-%D8%B9%D8%B1%D8%B5%D9%87-%D9%87%D8%A7-%D8%A8%D9%87-%D8%B2%D8%A7%D9%86%D9%88-%D8%AF%D8%B1%D8%A2%D9%88%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:51:00+00:00"/>
    <meta property="og:title" content="بسیج دشمن را در همه عرصه ها به زانو درآورده است"/>
    <meta property="og:description" content="فرمانده سپاه روح الله استان مرکزی با اشاره به اینکه بسیج همیشه در نظام اسلامی جدی گرفته شده گفت:بسیج دشمن را در همه عرصه ها به زانو درآورده است."/>
  </head>
  <body>
    <article>
      <h1>بسیج دشمن را در همه عرصه ها به زانو درآورده است</h1>
      <h2>فرمانده سپاه روح الله استان مرکزی:</h2>
      <address>
        <time datetime="2019-11-22T16:51:00+00:00">22 Nov 2019, 16:51</time>
      </address>
      <p>فرمانده سپاه روح الله استان مرکزی با اشاره به اینکه بسیج همیشه در نظام اسلامی جدی گرفته شده گفت:بسیج دشمن را در همه عرصه ها به زانو درآورده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ سردار محسن کریمی فرمانده سپاه روح الله استان مرکزی امروز در سخنرانی پیش از خطبه های نماز جمعه اراک گفت: در آستانه چهلمین سالگرد تاسیس شجره طیبه الهی «بسیج» به فرمان تاریخی امام راحل در پنجم آذر سال ۵۸ قرار داریم که این هفته را به پیشگاه امت حزب الله تبریک می گوییم.</p>
      <p>وی افزود: حضرت امام با حکمت الهی فرمان تاسیس شجره طیبه الهی بسیج را صادر فرمودند و امروز که می بینیم کارنامه بسیج درخشان است. به دلیل وجود حکمت الهی بودن آن است.</p>
      <p>فرمانده سپاه روح الله استان مرکزی با بیان اینکه استکبار ستیزی از مهمترین ویژگی تفکر بسیجی است، گفت: یکی از مهمترین مأموریت های بسیج مقابله با دشمنی و کینه ورزی استکبار جهانی و به ویژه شیطان بزرگ آمریکا بود که امام در این راستا می فرمایند اگر در هر کشوری نوای دلنشین بسیج حکم فرما شود آن کشور از گزند دشمن در امان خواهد بود.</p>
      <p>وی با اشاره به اینکه بسیج همواره در مقابل دشمنان همانند سدی محکم عمل کرده و اجازه نفوذ نداده افزود: در دفاع مقدس نیروی بسیج مردمی که متشکل از فرزندان ملت بودند به میدان دفاع همه جانبه شتافتند و آن چالش بزرگ را به یک فرصت و گنج تمام نشدنی تبدیل کردند.</p>
      <p>کریمی توجه بسیج به اسلام ناب محمدی، سیره امام و ولایت فقیه و قانون اساسی را مهمترین رمز موفقیت آن در عمر چهل ساله خواند و گفت: بسیج همراه با این شاخصه های مهم و توأم با روحیه جهادی توانست در همه عرصه ها عظمت بیافریند.</p>
      <p>وی با اشاره به چهل سالگی بسیج بیان داشت: بیانیه گام دوم انقلاب به عنوان سند راهبردی بسیج مورد توجه قرار گرفته که با محوریت نخبگان جوان آن را عملیاتی خواهد کرد.</p>
      <p>فرمانده سپاه روح الله استان مرکزی دفاع از ارزش های انقلاب اسلامی،التزام عملی به ولایت فقیه، فصل الخطاب دانستن نظرات رهبری و توجه به قانون اساسی را از شاخص های بسیج دانست و گفت: التزام به جایگاه روحانیت و مراجع معظم تقلید،ساده زیستی و پرهیز از تجمل گرایی،اعتقاد به مردم سالاری دینی،مبارزه با فساد، تلاش برای پیشرفت کشور و اداره امور بر اساس موازین اسلامی از دیگر شاخص های بسیج است.</p>
      <p>وی اظهار داشت: همچنین اعتقاد به تعامل و وحدت در سایه تدابیر مقام معظم رهبری،دشمن شناسی،استقلال طلبی و موضع گیری در برابر فتنه ها از دیگر شاخصه های مهم است و امروز دشمن می داند عبور از بسیج در انقلاب اسلامی محال است.</p>
      <p>کریمی با تأکید بر اینکه بسیج باطل السحر فتنه های دشمن است گفت: شاخصه های مهم بسیج امروز آن را به این درجه از اقتدار رسانده که یک کارنامه چهل ساله همراه با موفقیت پشت سر گذاشته است.</p>
      <p>وی با بیان اینکه امروز مسئولین باید الزامات رشد و تعالی بسیج را در همه زمینه ها فراهم کنند افزود: بسیج متن حرکت نظام اسلامی است و همه باید بسیجی باشند تا کشور رو به جلو حرکت کند.</p>
      <p>فرمانده سپاه روح الله استان مرکزی با اشاره به اینکه بسیج همیشه در نظام اسلامی جدی گرفته شده گفت: در گام دوم انقلاب بسیج قطعا در متن خواهد بود و همه باید تلاش کنند که بسیج در متن باقی بماند.</p>
      <p>وی تحقق ناممکن ها را از مهمترین آثار استفاده از بسیج دانست و افزود: در سایه روحیه بسیجی موجود در انقلاب اسلامی است که دشمن نمی تواند غلطی بکند و امروز بسیج دشمن را در همه عرصه ها به زانو درآورده است.</p>
      <p>کریمی با تأکید بر اینکه بسیج یک فرهنگ و یک حقیقت برجسته و والا در جامعه اسلامی است گفت: اگر بتوانیم بسیج را در همه زمینه ها فعال کنیم قطعا آینده انقلاب تضمین خواهد شد.</p>
      <p>وی ادامه داد: اگر بسیج فراموش شود قطعا دچار عذاب الهی خواهیم شد و این عذاب الهی ممکن است همین فتنه های اخیر باشد.</p>
      <p>فرمانده سپاه روح الله استان مرکزی  خاطر نشان کرد: اگر اعتقاد به این داریم که استکبار جهانی نتواند این انقلاب را شکست دهد باید بسیجی باشیم و تفکر بسیجی را در جای جای کشور حاکم کنیم.</p>
      <p>انتهای پیام/</p>
      <p> </p>
    </article>
  </body>
</html>