<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/anorthosi/oi-maxites-gia-tin-karta-kai-tis%E2%80%A6mpyres-ton-skotsezon"/>
    <meta property="og:site_name" content="24sports.com.cy"/>
    <meta property="article:published_time" content="2019-11-22T16:55:00+00:00"/>
    <meta property="og:title" content="Οι «Μαχητές» για την κάρτα και τις…μπύρες των Σκοτσέζων"/>
    <meta property="og:description" content="Ανακοίνωση για το θέμα της κάρτας φιλάθλου εξέδωσε το οργανωμένο σύνολο των οπαδών της Ανόρθωσης «Μαχητές», με αναφορά και στο περιστατικό με τις μπύρες που κουβαλούσαν οι Σκοτσέζοι στον αγώνα με την Κύπρο."/>
  </head>
  <body>
    <article>
      <h1>Οι «Μαχητές» για την κάρτα και τις…μπύρες των Σκοτσέζων</h1>
      <h2>Σχολιάζουν και τη θέση της διοίκησης της Ανόρθωσης</h2>
      <address>
        <time datetime="2019-11-22T16:55:00+00:00">22 Nov 2019, 16:55</time>
      </address>
      <p>
        <b>Ανακοίνωση για το θέμα της κάρτας φιλάθλου εξέδωσε το οργανωμένο σύνολο των οπαδών της Ανόρθωσης «Μαχητές», με αναφορά και στο περιστατικό με τις μπύρες που κουβαλούσαν οι Σκοτσέζοι στον αγώνα με την Κύπρο.</b>
      </p>
      <p>Αναλυτικά:</p>
      <p>«Εδώ και κάποιες μέρες έχουμε στα “χέρια” μας την επιστολή του προέδρου της ΑΕΛ ο οποίος προσπάθησε μέσω αυτής να κάνει μια προσπάθεια κοινού αγώνα ενάντια όλου αυτού του παραλογισμού που συμβαίνει. Ένας κοινός αγώνας που απ’ ότι φαίνεται κρίνετε δύσκολος μέχρι και ακατόρθωτος, λόγω των διαφόρων συμφερόντων που περιτριγυρίζουν την “αθώα” ενασχόληση πολλών με τον αθλητισμό.</p>
      <p>Περιμέναμε κάποιες μέρες για να τοποθετηθούμε θέλοντας να δούμε και να αξιολογήσουμε τις αντιδράσεις ΟΛΩΝ για να μπορέσουμε να έχουμε μια πιο ολοκληρωμένη εικόνα. Αυτό που καταφέραμε, περιμένοντας, είναι να αφήσουμε αρκετούς να εκτεθούν για ακόμα μια φορά. Δεν ξέρουμε από ποιον να ξεκινήσουμε και σε ποιον να καταλήξουμε. Απ’ όλους έχει το πανέρι από υπουργούς, εταιρείες, σωματεία, αξιωματούχους της ομοσπονδίας ακόμα και οργανωμένα σύνολα. Θέλουμε να ξέρετε πως με την απουσία μας και την ελάχιστη πλέον ενασχόληση μας και παρουσία μας στα γήπεδα, έχουμε γίνει και πιο σοφοί για το τι συμβαίνει αλλά έχουμε και τον χρόνο να αξιολογούμε και να μελετάμε τους λόγους της σημερινής κατάντιας ακόμα καλύτερα.</p>
      <p>Ακούμε καθημερινά τους υπέρμαχους της νομοθεσίας να προσπαθούν είτε μέσω αριθμών άνισων συγκρίσεων είτε μέσω ατυχέστατων παραδειγμάτων να μας πείσουν ότι στις μέρες που διανύουμε όλα κυλούν όπως τα έχουν ονειρευτεί. Μα πως να μην είναι έτσι όταν ζείτε σε μια πραγματική ουτοπία, όταν έχετε κλείσει τα μάτια και ονειρεύεστε, όταν σας φτύνουν και νομίζετε ότι έχουν αρχίσει για τα καλά οι βροχές ; Ο κύριος υπουργός, ο οποίος φαίνεται έχει διδαχθεί κατάλληλα από τον προκάτοχό του, ή ηλίθιους μας θεωρεί ή μόνο αυτός έχει επαφή με την τηλεόραση, το ραδιόφωνο, τηλεοπτικές κάμερες, μμε και εμείς ζούμε στην έρημο και ψάχνουμε για νερό. Τον έχουν επιβεβαιώσει λέει ότι δεν έχουν χρησιμοποιηθεί αλκοολούχα ποτά στο πρόσφατο παιχνίδι της εθνικής και δεν επιδέχεται αμφισβήτησης ή πληροφορία του. Ίσως αυτό που βλέπουμε στην εικόνα μας να είναι από υπάλληλους της συγκεκριμένης εταιρείας οι οποίοι είπαν να ντυθούν σκοτσέζοι για το χαλοουίν λίγο αργοπορημένα. Και για να μην παρεξηγηθούμε, δεν κατακρίνουμε τους οπαδούς οι οποίοι δεν έκαναν κάτι παρΑΝΟμο, απλά λειτούργησαν βάση των συνηθειών τους και πολύ καλά έκαναν. Η μόνη διαφορά είναι ότι το έκαναν σε ένα χώρο, που με βάση την ηλίθια νομοθεσία τους, δεν επιτρέπεται να αναπνεύσεις αλλιώς είσαι ύποπτος.</p>
      <p>Την συγκεκριμένη νομοθεσία ΠΟΛΥ ΛΙΓΟΙ την έχουν μελετήσει ενδελεχώς και ίσως αυτοί που την έχουν μελετήσει να μην ρωτήθηκε ποτέ η άποψη τους. Ένας απ ‘αυτούς που την έχουν μελετήσει είναι ο δικηγόρος κ. Μιχάλης Καυκαλιάς, ο οποίος υπήρξε και μέλος του συμβουλίου του ΚΟΑ. Πραγματικά, παρόλο που δεν γνωρίζουμε προσωπικά τον άνθρωπο, του δίνουμε τα συγχαρητήρια μας για τον τρόπο που αντιπαραθέτει τα γεγονότα και μιλάει πάντα με τεκμηριωμένη άποψη. Ίσως αν αυτοί οι άνθρωποι είχαν ρωτηθεί πιο πριν για να μπορέσουν να συνθέσουν ένα πιο ορθολογικό και ρεαλιστικό νόμο, όχι μόνο να μην είχαμε τις τραγικές εικόνες του παρόντος αλλά να είχαμε και πολύ καλύτερες του παρελθόντος.</p>
      <p>Μόνο κάποιος να δει ένα παιχνίδι στην τηλεόραση ή να διαβάσει μια φορά τις ποινές που επιβάλλει ο αθλητικός δικαστής τότε θα καταλάβει πόσα άρθρα του νόμου παραβιάζονται, πόσους θα έπρεπε να έχει βρει το “πετυχημένο” σύστημα τους, πόσοι θα είχαν προβλήματα με δικαστήρια και άλλα τόσα. Αυτά όμως πως θα τα καταλάβει κάποιος όταν δεν έχει ιδέα από το συγκεκριμένο νομοσχέδιο; Πως μπορείς να κάτσεις να μιλήσεις με τέτοια άτομα που ετσιθελικά αρνούνται να κάνουν τα βασικά; Πως εμείς σαν οργανωμένο σύνολο μπορούμε να έρθουμε σε επαφή με το Δ.Σ. της Ανόρθωσης όταν πλέον και αυτοί κρύβονται πίσω από το δάχτυλο τους; Όχι μόνο το θεωρούμε άσκοπο αλλά το θεωρούμε πλέον και προκλητικό να μιλήσουμε για ένα νόμο του θεαθήναι. Εκπέμπει υγεία η ποδοσφαιρική Ανόρθωση και είμαστε χαρούμενοι όσο τίποτε άλλο. Άλλο το ένα όμως και άλλο το άλλο. Αν τους καλέσουν να καταθέσουν απόψεις, θα το κάνουν. Εμείς εκεί θα είμαστε πάντως αν επιτευχθεί ο στόχος του “κοινού” τραπεζιού. Αμφιβάλλουμε όμως αν θα είναι όσοι πρέπει.</p>
      <p>Εμείς σαν Παν.Συ.Φι. ενημερώνουμε τα μέλη μας ότι ο αγώνας συνεχίζεται και θα συνεχίζεται μέχρι την δικαίωση. Δεν τα παρατάμε είτε μόνοι μας είτε με το κοινό μέτωπο που έχουμε με τους υπόλοιπους συνδέσμους. Εμείς τα καταφέραμε να βάλουμε κάτω την κατάσταση και καθόμαστε στο ίδιο τραπέζι με άλλα χρώματα, άλλες ιδεολογίες, άλλες πόλεις, άλλα πιστεύω. Αυτό που δεν μας εμπόδισε είναι ότι δεν μας κυρίευσε κανένα απολύτως συμφέρον πέραν της διεκδίκησης των χαμένων εκδρομών της Κυριακής. Θα επανέλθουμε…</p>
      <p>ΟΧΙ ΣΤΗΝ ΚΑΡΤΑ ΟΠΑΔΟΥ</p>
      <p>Με εκτίμηση</p>
      <p>Παν.Συ.Φι. Ανόρθωσις Αμμοχώστου - MAXHTEC 1994».</p>
    </article>
  </body>
</html>