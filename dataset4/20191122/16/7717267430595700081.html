<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/katalipsies-se-chrisochodi-dinoume-dioria-15-meres-na-paretithite"/>
    <meta property="og:site_name" content="Voria.gr"/>
    <meta property="article:published_time" content="2019-11-22T16:50:00+00:00"/>
    <meta property="og:title" content="ΚΑΤΑΛΗΨΙΕΣ ΣΕ ΧΡΥΣΟΧΟΐΔΗ: ΔΙΝΟΥΜΕ ΔΙΟΡΙΑ 15 ΜΕΡΕΣ ΝΑ ΠΑΡΑΙΤΗΘΕΙΤΕ"/>
    <meta property="og:description" content="Στο τελεσίγραφο του Υπουργείου Προστασίας του Πολίτη για την εκκένωση των καταλήψεων, δύο εξ αυτών δίνουν τη δική τους απάντηση"/>
  </head>
  <body>
    <article>
      <h1>ΚΑΤΑΛΗΨΙΕΣ ΣΕ ΧΡΥΣΟΧΟΐΔΗ: ΔΙΝΟΥΜΕ ΔΙΟΡΙΑ 15 ΜΕΡΕΣ ΝΑ ΠΑΡΑΙΤΗΘΕΙΤΕ</h1>
      <h2>Στο τελεσίγραφο του Υπουργείου Προστασίας του Πολίτη για την εκκένωση των καταλήψεων, δύο εξ αυτών δίνουν τη δική τους απάντηση</h2>
      <address><time datetime="2019-11-22T16:50:00+00:00">22 Nov 2019, 16:50</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Με αναρτήσεις τους σε γνωστή ιστοσελίδα του αντιεξουσιαστικού χώρου, οι <b>καταλήψεις</b> σε Αθήνα και Χανιά απάντησαν στο<b> <a href="https://www.voria.gr/article/../../article/telesigrafo-chrisochodi-15-meres-gia-na-ekkenothoun-oles-i-katalipsis">τελεσίγραφο</a></b> του υπουργού Προστασίας του Πολίτη,<b> Μιχάλη Χρυσοχοΐδη</b>, που έδωσε προθεσμία 15 ημερών σε όσους «όσοι παρανόμως έχουν καταλάβει κτήρια, δημόσια ή ιδιωτικά, να τα εκκενώσουν».</p>
      <p>Η κατάληψη<b> Rosa Nera</b> στα Χανιά σημειώνει στο κείμενό της:</p>
      <p>«Καλούνται όσοι εκμεταλλεύονται εργασία να αυξήσουν τους μισθούς κατά 200%, μειώνοντας αναλόγως τα ωράρια ή να προχωρήσουν στη συλλογική ιδιοκτησία των μέσων παραγωγής που κατέχουν κλέβοντας τον ανθρώπινο μόχθο.</p>
      <p>Καλούνται επίσης να παραιτηθούν άμεσα από κάθε πολιτική ιδιότητα όσοι παρανόμως παραβιάζουν τις διεθνείς συνθήκες προστασίας των προσφύγων δολοφονώντας τους, φυλακίζοντας και απαγάγοντας ακόμα και παιδιά για να τα κλείσουν σε απάνθρωπα κλειστά κέντρα κράτησης χωρίς πρόσβαση στην υγεία και την παιδεία.</p>
      <p>Καλούνται όσοι απελαύνουν πρόσφυγες να εγκαταλείψουν τη χώρα και να παραδώσουν τις αρμοδιότητες για την προστασία των προσφυγικών ζωών στα διεθνή κινήματα αλληλεγγύης.</p>
      <p>Η προθεσμία για την υλοποίηση των εντολών είναι 15 ημέρες από την δημοσίευση της παρούσης στον τύπο. Αλλιώς δεν θα τα πάμε καλά… γλυκά το λέμε.</p>
      <p>Ραντεβού στους δρόμους.</p>
      <p>Συνέλευση Αλληλεγγύης σε Καταλήψεις και Πρόσφυγες</p>
      <p>ΤΟΠΟΣ: ΚΑΤΑΛΗΨΗ ROSA NERA, ΛΟΦΟΣ ΚΑΣΤΕΛΛΙ, ΧΑΝΙΑ».</p>
      <p>Από την πλευρά της, η<b> Κατάληψη Στέγης Προσφύγων/Μεταναστών Νοταρά 26</b>, δίνει απάντηση με δικό της κείμενο, όπως αναφέρει το news.gr.</p>
      <p>«Από τα κατεχόμενα Εξάρχεια δίνουμε διορία 15 ημερών, να παραιτηθούν, σε όλους εκείνους που οραματίζονται την αναβίωση της χούντας με μηχανές προπαγάνδας, ξυλοδαρμούς, εικονικούς βιασμούς, εκγύμνωση γυναικών, άρνηση νομικών δικαιωμάτων, εκφοβισμούς και παρακολουθήσεις συντρόφων/ισσών, εργατών/τριών και φοιτητών/τριών. Αυτές είναι κάποιες από τις πρακτικές της αυξανόμενης καταστολής και επίθεσης στον κόσμο του αγώνα. Η αριστεία και η κανονικότητά τους είναι τα κλειστά σύνορα, τα κλειστά στρατόπεδα, τα κλειστά μυαλά και μετά, θα έρθουν τα φουγάρα.</p>
      <p>Μας έδωσαν 15 ημέρες προθεσμία. 15 ημέρες…Η Ν26 υπάρχει 1500 ημέρες. Έχουν βρει στέγη πάνω από 9000 άνθρωποι από 15 διαφορετικές χώρες προέλευσης. Εκατοντάδες αλληλέγγυοι/ες από όλα τα σημεία της γης πλαισίωσαν το εγχείρημα. Χιλιάδες διαφορετικές ιστορίες. Ένας κοινός συνεχής αγώνας αλληλεγγύης, αυτοδιαχείρισης της ζωής μας, αποδοχής του διαφορετικού και της μοναδικότητας. Ένας αγώνας στην κατάληψή μας, στη γειτονιά μας, στο δρόμο.</p>
      <p>Οι ιδέες δεν καταστέλλονται. Η Νοταρά 26 είναι εδώ &amp; θα παραμείνει ζωντανή!</p>
      <p>Ούτε τώρα, ούτε ποτέ, δε θα μπορέσετε να εκκενώσετε ένα κίνημα!».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/telesigrafo-chrisochodi-15-meres-gia-na-ekkenothoun-oles-i-katalipsis"/>
        <a href="https://www.voria.gr/article/papachristopoulos-eprepe-na-echoume-kani-afta-pou-ekane-o-chrisochodis"/>
        <a href="https://www.voria.gr/article/chrisochodis-i-paranomia-den-echi-doulia-sta-panepistimia"/>
        <a href="https://www.voria.gr/article/chrisochodis-telos-me-tromokratia-kapii-theloun-enan-neo-grigoropoulo"/>
        <a href="https://www.voria.gr/article/siriza-gia-chrisochodi-kiniki-omologia-tis-apotichias-tis-kivernisis"/>
        <a href="https://www.voria.gr/article/voithia-gia-ta-4000-asinodefta-pedia-zitise-o-chrisochodis-apo-tin-ee"/>
      </related>
    </article>
  </body>
</html>