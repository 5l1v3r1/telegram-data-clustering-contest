<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837283-obshuki-v-meriyi-odesi-u-sbu-nazvali-prichinu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T16:44:00+00:00"/>
    <meta property="og:title" content="Обшуки в мерії Одеси: у СБУ назвали причину"/>
    <meta property="og:description" content="КИЇВ. 22 листопада. УНН. Керівництво департаментів мерії Одеси привласнило 100 млн грн через створення штучної кредитної заборгованості. Правоохоронці …"/>
  </head>
  <body>
    <article>
      <h1>Обшуки в мерії Одеси: у СБУ назвали причину</h1>
      <address><time datetime="2019-11-22T16:44:00+00:00">22 Nov 2019, 16:44</time> by <a rel="author">Саша Картер</a></address>
      <slideshow>
        <figure>
          <img src="https://www.unn.com.ua/uploads/media/photo/2019/11/22/261eb3f3cbf210d6a5b0022d9e23f4ceaa572749.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/22/a7586918e89e79e393b9db46efa7adc277d98bc0.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/22/1dcd8064782ed53a953795a7c2546dde0e678967.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/22/2c3755da7ecb232004ebe80603279b9cd9a75121.jpg"/>
        </figure>
      </slideshow>
      <p><b>КИЇВ. 22 листопада. УНН.</b> Керівництво департаментів мерії Одеси привласнило 100 млн грн через створення штучної кредитної заборгованості. Правоохоронці проводять слідчі дії у приміщеннях структурних підрозділів Одеської міської ради та фірм, причетних до протиправної діяльності, для виявлення речових доказів. Про це повідомляє пресцентр СБ України, передає <b>УНН</b>.</p>
      <p>"Співробітники СБ України викрили факт заволодіння коштами міського бюджету посадовцями Одеської міськради та комунального підприємства. Встановлено, що чиновники міськради у змові з комерційними структурами привласнили майже 100 мільйонів гривень під час погашення кредитної заборгованості комерційному банку", - йдеться в повідомленні пресцентру.</p>
      <p>Як пояснили у СБУ, зловмисники штучно створили кредитну заборгованість комунального підприємства перед банківською установою. Право вимоги на борги у банку викупила приватна фірма, афілійована з чиновниками мерії. Після цього комерсанти, завищивши суму заборгованості на 100 мільйонів гривень, звернулися до мерії із вимогою її погашення.</p>
      <p>У Службі безпеки зазначили, що рішення щодо оплати завищеного боргу приймалося на основі недостовірних матеріалів, свідомо підготовлених посадовцями кількох департаментів мерії, після чого бюджетні гроші були привласнені учасниками оборудки.</p>
      <p>"Правоохоронці проводять слідчі дії у приміщеннях структурних підрозділів Одеської міської ради та фірм, причетних до протиправної діяльності, для виявлення речових доказів. Триває досудове слідство за ознаками злочину, передбаченого ч. 5 ст.191 (привласнення, розтрата майна або заволодіння ним шляхом зловживання службовим становищем) Кримінального кодексу України. Операція проводилась спільно з прокуратурою Одеської області", - йдеться у повідомленні СБУ.</p>
      <p>Як раніше стало відомо <b>УНН</b>, співробітники Генеральної прокуратури та Служби безпеки України у п’ятницю, 22 листопада, <a href="https://www.unn.com.ua/uk/news/1837273-gpu-ta-sbu-provodyat-obshuki-na-teritoriyi-odeskogo-morskogo-portu?fbclid=IwAR2kR5X5rxBNUKxkTS70hC5KzzFVg3TE-lMsFCOxMCt1zWnozou7oYQQr7k">проводили невідкладні слідчі дії</a> в одеській мерії.</p>
      <p>Крім того, за інформацією Генеральної прокуратури України, у п’ятницю <a href="https://www.unn.com.ua/uk/news/1837273-gpu-ta-sbu-provodyat-obshuki-na-teritoriyi-odeskogo-morskogo-portu?fbclid=IwAR2kR5X5rxBNUKxkTS70hC5KzzFVg3TE-lMsFCOxMCt1zWnozou7oYQQr7k">обшуки також проводяться</a> на території Одеського морського порту.</p>
    </article>
  </body>
</html>