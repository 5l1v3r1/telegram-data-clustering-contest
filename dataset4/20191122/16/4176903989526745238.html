<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/svet/u-madjarskoj-odrzana-godisnja-sednica-dkmt/"/>
    <meta property="og:site_name" content="Krstarica"/>
    <meta property="article:published_time" content="2019-11-22T16:13:00+00:00"/>
    <meta property="og:title" content="U Mađarskoj održana godišnja sednica DKMT"/>
    <meta property="og:description" content="BUDIMPEŠTA - Na redovnoj godišnjoj sednici Skupštine Evroregionalne saradnje Dunav-Kriš-Moriš-Tisa (DKMT), sumirani su rezultati projekta za period"/>
  </head>
  <body>
    <article>
      <h1>U Mađarskoj održana godišnja sednica DKMT</h1>
      <address><time datetime="2019-11-22T16:13:00+00:00">22 Nov 2019, 16:13</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BUDIMPEŠTA – Na redovnoj godišnjoj sednici Skupštine Evroregionalne saradnje Dunav-Kriš-Moriš-Tisa (DKMT), sumirani su rezultati projekta za period 2014-2020 godine i razmatrani dalji koraci u realizaciji projekta koji su u toku.</p>
      <p>U svojstvu nacionalnog koordinatora DKMT za Srbiju pokrajinski sekretar za regionalni razvoj, međuregionalnu saradnju i lokalnu samoupravu Ognjen Bjelić razmatrao je dalje korake sa presedavajućim Evroregionalne saradnje Laslom Rigedom.</p>
      <p>„Realizacija projekta u oblastima koje ostvarujemo u okviru DKMT-a, sada, krajem jednog programskog ciklusa daje vidljive rezultate“ rekao je Bjelić, saopštila je pokrajinska vlada.</p>
      <p>On je ukazao na mogućnost za dalju saradnju u programskom periodu 2021 – 2027. godine.</p>
      <p>Važna tema današnjeg zasedanja na sednici u Časarteltešu u Mađarkoj, bilo je i predstavljanje novog graničnog prelaza Kibekhaza-Rabe (Mađarska-Srbija) i mogućnost priključenja naselja Beba Veke (Rumunija) na novu infrastrukturu.</p>
      <p>Ognjen Bjelić je podsetio i na važnost projekta prekogranične saradnje Mađarska- Srbija „Raznobojna saradnja“, koji je rezultirao izgradnjom Srpskog kulturnog centra u Morahalomu i mađarskog objekta iste namene čija je gradnja u toku na Paliću kod Subotice.</p>
      <p>Ukazao je i na značaj sporovođenja važnog projekta planiranja železničke pruge Segedin-Subotica-Bačalamaš-Baja i nedavno otvorenog graničnog prelaza između Mađarske i Srbije u okviru projekta „Razvoj prelaznog puta Kibekhaza-Rabe“.</p>
      <p>„Osim što umnogome jačaju regionalni razvoj AP Vojvodine, svi projekti na kojima zajedno sarađujemo doprinose lakšem životu lokalnog stanovništva i podsticanju ekonomskog razvoja naselja u pograničnim područjima“, istakao je Bjelić.</p>
      <p>(Tanjug)</p>
    </article>
  </body>
</html>