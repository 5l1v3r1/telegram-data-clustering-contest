<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dotekomanie.cz/2019/11/uber-predstavuje-novou-funkci-ridecheck/"/>
    <meta property="og:site_name" content="Dotekomanie.cz"/>
    <meta property="article:published_time" content="2019-11-22T16:00:14+00:00"/>
    <meta property="og:title" content="Uber představuje novou funkci RideCheck"/>
    <meta property="og:description" content="Společnost Uber se snaží vylepšovat svou aplikaci i o bezpečnostní prvky. Například lze nastavit důvěryhodné kontakty. V nastavení jde pak zvolit, jestli mají být informováni o každé cestě, nočních jízdách nebo jen na vyžádání. Nejedná se ale o jedinou bezpečnostní novinku. Společnost nás informovala, že do aplikace míří funkce RideCheck. RideCheck Tentokrát nejde jen o […]"/>
  </head>
  <body>
    <article>
      <h1>Uber představuje novou funkci RideCheck</h1>
      <address><time datetime="2019-11-22T16:00:14+00:00">22 Nov 2019, 16:00</time> by <a rel="author" href="https://dotekomanie.cz/author/premyslvaculik/" target="_blank">Přemysl Vaculík</a></address>
      <p>Společnost Uber se snaží vylepšovat svou aplikaci i o bezpečnostní prvky. Například lze nastavit důvěryhodné kontakty. V nastavení jde pak zvolit, jestli mají být informováni o každé cestě, nočních jízdách nebo jen na vyžádání. Nejedná se ale o jedinou bezpečnostní novinku. Společnost nás informovala, že do aplikace míří funkce RideCheck.</p>
      <h3>RideCheck</h3>
      <p>Tentokrát nejde jen o pouhé sdílení polohy, nebo sledování trasy, jako je to u jiných aplikací. Tentokrát společnost vytvořila RideCheck pro sledování neobvyklého chování, případně stavů. Aplikace bude sledovat data ze senzorů a pokud zaznamená, že například auto stojí dlouho na jednom místě a nedochází k pohybu, aktivují se bezpečnostní prvky.</p>
      <slideshow>
        <figure>
          <img src="https://dotekomanie.cz/wp-content/uploads/2019/11/2019-11-22-152726-1440x2960x.jpg"/>
        </figure>
        <figure>
          <img src="https://dotekomanie.cz/wp-content/uploads/2019/11/2019-11-22-152740-1440x2960x.jpg"/>
        </figure>
      </slideshow>
      <p>Kupříkladu se dotáže, jestli jste v pořádku. Pokud neodpovíte, ihned je informován důvěryhodný kontakt, kterého jste si nastavili. Dle společnosti lze například zjistit díky senzorům na mobilu, jestli nedošlo k autonehodě. RideCheck zde prakticky slouží jako bezpečnostní dohled.</p>
      <blockquote><i>„Tato bezpečnostní funkce propojuje řadu prvků, které jsme vyvinuli v průběhu několika posledních let, jako je bezpečnostní centrum, nouzové tlačítko či seznam důvěryhodných kontaktů, k jejichž vyvolání dojde ve chvíli, kdy je cestující či řidiči budou nejvíce potřebovat. Jde o skvělý příklad toho, jak může technologie zajistit daleko bezpečnější cestování než kdykoli v minulosti a pomůže nám ve snaze i nadále předcházet incidentům a nastavovat standardy bezpečnosti spolujízdy. Přestože jsme na dosavadní pokrok pyšní, jsme si dobře vědomi toho, že v otázce bezpečnosti naše práce nikdy nekončí,“</i> říká generální manažer Uberu pro střední a východní Evropu Ash Kebriti.</blockquote>
      <p>Vedlejší funkcí ale bude také zjišťování, jestli daná jízda byla uspokojivá. Díky nasbíraným datům chce Uber zlepšovat své služby. V tuto chvíli není přesně specifikováno, co všechno může aplikace sledovat během jízdy. Dle vyjádření společnosti se jedná o beta funkci, na které se bude nadále pracovat. RideCheck najdou v aplikaci cestující i řidiči. Pokud aspoň jednou bude moci RideCheck pomoci při autonehodě nebo neobvyklé události, vyplatí se.</p>
      <p>
        <i>Zdroj: Tisková zpráva</i>
      </p>
    </article>
  </body>
</html>