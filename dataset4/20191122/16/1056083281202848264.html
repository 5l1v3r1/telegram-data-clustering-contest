<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100293/%D8%A8%D8%B1%DA%AF%D8%B2%DB%8C%D8%AF%DA%AF%D8%A7%D9%86-%DA%86%D9%87%D9%84-%D9%88-%D9%86%D9%87%D9%85%DB%8C%D9%86-%D8%AC%D8%B4%D9%86%D9%88%D8%A7%D8%B1%D9%87-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D9%81%DB%8C%D9%84%D9%85-%D8%B1%D8%B4%D8%AF-%D9%85%D8%B9%D8%B1%D9%81%DB%8C-%D8%B4%D8%AF%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T16:19:02+00:00"/>
    <meta property="og:title" content="برگزیدگان چهل و نهمین جشنواره بین‌المللی فیلم رشد معرفی شدند"/>
    <meta property="og:description" content="برگزیدگان چهل و نهمین جشنواره بین‌المللی فیلم‌های علمی، آموزشی و تربیتی رشد معرفی شدند."/>
  </head>
  <body>
    <article>
      <h1>برگزیدگان چهل و نهمین جشنواره بین‌المللی فیلم رشد معرفی شدند</h1>
      <address><time datetime="2019-11-22T16:19:02+00:00">22 Nov 2019, 16:19</time> by <a rel="author">شیما غفاری</a></address>
      <p>برگزیدگان چهل و نهمین جشنواره بین‌المللی فیلم‌های علمی، آموزشی و تربیتی رشد معرفی شدند.</p>
      <p><b>به گزارش ایسنا،</b> به نقل از ستاد خبری جشنواره فیلم رشد، مراسم اختتامیه چهل و نهمین جشنواره بین المللی فیلم رشد ساعت 18:30 در سالن اندیشه حوزه هنری برگزار شد.</p>
      <p>علیرضا کاظمی معاون پرورشی وزارت آموزش و پرورش، حسن ملکی معاون سازمان پژوهش و برنامه‌ریزی، عبدالرضا فولادوند مدیرکل آموزش و پرورش استان تهران، سعید بدیعی دبیر ادوار جشنواره، مهدی سالم مدیر شبکه امید سیمای جمهوری اسلامی ایران، مسعود فیاضی مدیرکل دفتر انتشارات و تکنولوژی، محمدمهدی کاظمی معاون پشتیبانی و توسعه منابع انسانی سازمان پژوهش، مهری فخری مدیر کل توسعه فنی یونسکو در تهران، ارشاد استعدادی مدیرکل حوزه ریاست سازمان پژوهش، علی باقرزاده مدیر کل حوزه وزارت وزارت آموزش و پرورش، محسن چینی‌فروشان دبیر ادوار جشنواره در این مراسم حضور داشتند.</p>
      <p>در ابتدای این مراسم وحید گلستان دبیر جشنواره فیلم رشد گفت: آیین اختتامیه چهل و نهمین جشنواره بین‌المللی فیلم رشد با حضور برگزارکنندگان، هیئت داوران، مسئولین آموزش و پرورش، فیلم‌سازان و جمعی از علاقه‌مندان برگزار شد.</p>
      <p>گلستان عنوان کرد: هفته اول از سفر شش ماهه جشنواره چهل و نهم به پایان خود نزدیک شد اما این مراسم با اهدا جوایز به پایان نمی‌رسد و سفر خود را در تمام نقاط ایران ادامه می‌دهد. در این دوره سازمان پژوهش و برنامه‌ریزی نگاهی توسعه‌محور به جشنواره داشت و با توجه به برنامه‌ریزی‌های انجام شده اتفاقات خوبی را در دوره‌های آینده شاهد خواهیم بود.</p>
      <p>او ادامه داد: امسال برای اولین‌بار کارگروه طراحی آموزشی در جشنواره تعریف شد. جشنواره زمانی به جایگاه واقعی خود می‌رسد که شبیه خودش باشد و نیازی به خصلت‌های دیگر جشنواره‌ها ندارد چراکه خود جشنواره‌ای تخصصی و منحصربه فرد دردنیا است. این رویداد در تلاش است تا ظرفیت‌های فیلم آموزشی را براساس فرصت‌های تازه‌ای که برنامه درسی ملی دراختیار ما قرار داده است به بالاترین سطح برساند.</p>
      <p>دبیر جشنواره چهل و نهم افزود: بر اساس فعالیت‌های کارگروه طراحی آموزشی در هفت مدرسه نمایش آزمایشی فیلم‌ها انجام شد و با بررسی بازخوردهای دریافت شده از معلمان و دانش‌آموزان به رسیدن به کیفیت مطلوب‌تر ما را یاری کرد. دفترچه راهنمایی هم برای فیلم‌ها طراحی شد که در نوع خود منحصر به فرد بود که به تکمیل فرایند آموزش کمک کرد. به گونه‌ای که دانش‌آموزان قبل و بعد از فیلم فرصت جستجو، پرسشگری و فعالیت‌هایی که به ضرورت هر فیلم طراحی شده بود را داشتند.</p>
      <p>گلستان با اشاره به اتفاقات بخش بین‌الملل اظهار داشت: فیلم‌های جشنواره هم‌زمان با برگزاری در ایران در ۱۲ کشور دنیا به نمایش درآمد.</p>
      <p>او درخصوص نشست‌های علمی ادامه داد: نشستی در آستانه پنجاه‌سالگی طراحی شد که در این نشست دوره پنجاهم به عنوان نقطه عطفی در جهت ایجاد تحول در نظر گرفته شد. این تحول در سه مبنا طراحی شده است. بر این اساس سند تحول بنیادین امکانی را فراهم می‌کند تا فیلم تنها وسیله تزئینی و جنبی در آموزش نخواهد بود و به رسانه رسمی تبدیل می‌شود. نکته دوم فرصت‌هایی است که اینترنت در انتشار فیلم‌ها در گستره بزرگی از  مخاطبان و کاهش هزینه‌ها فراهم می‌کند. وجه سوم ایجاد بستر بازار فیلم‌آموزشی است که نشستی علمی هم در این خصوص برگزار شد.</p>
      <p>وحید گلستان توضیح داد: امسال در تهران و شهرستان‌های تهران نمایش داشتیم و در برخی سالن‌ها نمایش فیلم‌ها ادامه خواهد داشت و این سفر تا ۱۸ اردیبهشت ادامه دارد. در تهران ۲۴ سالن متمرکز و ۱۹۶ سالن  و در شهرستان‌ها ۲۱ سالن متمرکز و ۴۰ سالن سیار داشتیم که درمجموع بیش از صدهزار دانش‌آموز در تهران در سانس‌های صبح فیلم دیدند و بیش از چهل‌و دو هزار نفر در شهرستان‌های تهران به تماشای فیلم‌ها نشستند.<br/>او افزود: ما در کل کشور ۱۴۰۰ سالن پیش‌بینی کردیم و ظرفیتی بیش از سه میلیون دانش‌آموز از فیلم‌ها دیدن خواهند کرد.</p>
      <p>دبیر جشنواره با اشاره به رویدادهای جنبی گفت: در حاشیه جشنواره شب‌های سینمای مقاومت، آلمان و یونسکو برگزار شد. شب سینمای آلمان به همکاری ما با آلمان در زمینه مرور آثار پنجمین جشنواره کودک‌آنلاین انجامید. </p>
      <p>او ادامه داد: ما امسال مثل هرسال سانس‌های تخصصی خانواده و کارشناسان امورتربیتی و محیط زیست  و توسعه دریامحور را درنظر گرفتیم. سفر رشد تازه جشنواره از این دوره آغاز شده است و امیدوارم با نگاه توسعه‌محوری که سازمان پژوهش دارد این اتفاق در دوره‌های آتی رخ دهد. باید به جشنواره رشد به عنوان میراث فرهنگی در دوره پنجاهم نگاه کنیم.</p>
      <p>
        <b>فیلم‌های منتخب بخش دانش‌آموزان فیلم‌ساز به شرح زیر است:</b>
      </p>
      <p>جایزه رتبه اول به فیلم «۶ ماه رشد،۶ ثانیه دور ریختن» به کارگردانی بومیکا سینها از کشور هند در بخش مستند داده شد.</p>
      <p>جایزه رتبه دوم به فیلم‌ «حباب» به کارگردانی دیانا حیدری در بخش داستانی اهدا شد.</p>
      <p>فیلم «قوانین وسواسی‌ها» به کارگردانی نرگس رفاهی در بخش پویا نمایی رتبه سوم را کسب کرد.</p>
      <p>دیپلم افتخار فیلم‌های منتخب بخش دانش‌آموزان فیلمساز، به فیلم «طغیان»، اثری از ماژان کیمیایی و علیرضا احد نوری در بخش پویانمایی و فیلم «هزار سال زندگی» به کارگردانی امیرحسین دهقان در بخش مستند تعلق گرفت‌.</p>
      <p>
        <b>فیلم‌های منتخب بخش فرهنگیان فیلمساز:</b>
      </p>
      <p>جایزه رتبه اول این بخش به فیلم «بابردوو» ساخته سیاوش ساعدپناه در بخش داستانی داده شد.</p>
      <p>فیلم «باهم، بی‌هم» به کارگردانی مریم سجادی نجف‌آبادی در بخش پویانمایی رتبه دوم را کسب کرد.</p>
      <p>همچنین رتبه سوم به فیلم «یک شب در مدرسه»، اثری از رضا رادپور در بخش مستند اهدا شد.</p>
      <p>دیپلم افتخار فیلم‌های منتخب بخش فرهنگیان فیلمساز به دیا به کارگردانی آنیش ناراس در بخش داستانی تعلق گرفت.</p>
      <p>
        <b>فیلم خوب به قلب انسان چنگ می‌زند</b>
      </p>
      <p>حسن ملکی معاون سازمان پژوهش و برنامه‌ریزی در بخش دیگری از این برنامه گفت: حضور مسئولان محترم آموزش پرورش را خیرمقدم می‌گویم، همانگونه که دبیر جشنواره رشد اعلام کرد این جشنواره به کمک و همکاری معاونت‌های وزارت خانه برگزار شده است که بنده صمیمانه از همه آن‌ها تشکر می‌کنم. تشکر مضاعف از همه مهمانان خارجی که به عنوان نماینده کشورشان اینجا حضور دارند دارم و امیدوارم با کوله باری از خاطرات خوب به کشورشان بازگردند.</p>
      <p>او ادامه داد: باید تلاش کنیم جشنواره بین المللی رشد را هر چه زمان می گذرد غنی‌تر و بهتر برگزار کنیم. این جشنواره اثر موثری در نظام آموزش وپرورش نخواهد داشت اما در کل هر جشنواره‌ آموزشی که برگزار می‌شود بی تاثیر هم نخواهد بود. نظام آموزش بر پایه سند بنیادین آموزش و پرورش ثابت است و تمام رسانه‌های آموزش باید خودشان را در اختیار این سند بگذارند. عصاره سند بالادستی ما رشد همه جانبه انسان است و اگر بخواهم روح اسناد را معرفی کنم چیزی جز این نیست، اگر مدیران خسته نشوند و برنامه مند عمل کنند باید برنامه‌هایی تولید کنیم تا ابعاد رشد کودک را به طور متوازن رشد بدهیم.</p>
      <p>ملکی با اشاره به فیلم آموزشی عنوان کرد: فیلم آموزشی زیباست و اوقات فراغت بچه‌ها را پر می‌کند اما سوال اینجاست که تا چه میزان ما را به تحول و پیشرفت نزدیک می‌کند؟ رسانه‌ها باید وظایف و برنامه‌های خود را برای اسناد مشخص کنند و بگویند تا چه میزان خود را به اهداف آن نزدیک می‌کنند.</p>
      <p>او با اشاره به چهل و نهمین جشنواره فیلم رشد توضیح داد: جشنواره امسال در شاخص‌های داوری و پخش فیلم‌ها بسیار خوب عمل کرد اما جای بهتر شدن دارد، شروع جشنواره پنجاهم باید با پژوهش همراه و سند بنیادین آموزش و پرورش را مد نظر داشته باشد، همچنین باید فیلم‌هایی تولید کنیم که برنامه درسی ما را بینا کنند و مفاهیمی را به کلاس درس بیاورند که دانش آموزان در حالت عادی نمی‌بینند.</p>
      <p>ملکی ادامه داد: فیلم خوب به قلب انسان چنگ می‌زند و انسان را به خود جذب می‌کند، حالا که رسانه دارای این قدرت است باید آن را در مسیر تعلیم و تربیت اسلامی قرار دهیم و از آن استفاده کنیم.<br/> </p>
      <p>
        <b>فیلم‌های منتخب بخش داستانی:</b>
      </p>
      <p>فیلم سینمایی «قطار آن شب» به کارگردانی حمیدرضا قطبی رتبه اول، فیلم «فرزند زمین» به کارگردانی مژگان بیات رتبه دوم و دیپلم افتخار به فیلم آلفونس جیتر بیت به کارگردانی مارک اسچیتر از کشور آلمان تعلق گرفت.</p>
      <p>در این مراسم محسن حاجی میرزایی وزیر آموزش و پرورش به روی صحنه رفت و طی سخنانی گفت: این جشنواره به آستانه پنجاهمین سال رسیده و این زمان خوبی برای بلوغ و کمال است. مجموعه تعلیم و تربیت در تلاش است تا موقعیت‌های یادگیری خلق کند تمام رویدادهای تعلیم و تربیت با انگیزه بهسازی نظام تعلیم و تربیت انجام شده است.</p>
      <p>او ادامه داد: وضعیت نظام آموزشی در کیفیت این یادگیری مجسم می‌شود. امروز و فردای جامعه درگرو ظرفیت یادگیری جامعه است  و هرچقدر عمق یادگیری را عمیق‌تر کنیم جریان یادگیری را بهبود بخشیده و آینده جامعه را بهتر می‌کنیم. هرچه امروز شاهد آن هستیم چه خوب و چه بد محصول نظام یادگیری دیروز ما است و هرچه فردا در انتظار این سرزمین است امروز پهنه یادگیری اتفاق می‌افتد. </p>
      <p>وزیر آموزش و پرورش تاکید کرد: ما در شرایطی به دنیا می‌آییم که چیزی نمی‌دانیم و ابزارهایی مثل گوش و چشم و قلب و درک برای یادگیری در اختیار ما قرار می‌گیرد. تمایزاتی که بین جوامع قابل مشاهده است محصول تنوع یادگیری است. همه تمدن محصول دیدن و شنیدن و ادراک است. آنچه انسان را به کمال می‌رساند یا تنزل می‌دهد، کیفیت استفاده از این ابزارهااست. سهم این ابزارها در یادگیری متفاوت است.</p>
      <p>به گفته وی، 75 درصد از آموزش از مسیر دیدن و ۱۳ درصد شنیدن و ۸۸ درصد از تلفیق این دو حاصل می‌شود و تنها ۱۲ درصد محصول حواس دیگر ما است. فیلم‌های آموزشی به جهت به کار گیری این ابزارها عرصه جذاب‌تر و عمیق‌تری برای یادگیری در اختیار دانش آموزان قرار می‌دهد و ظرفیت بالایی برای ساختن جامعه‌ای توانمند به وجود می‌آورد. این سهم بسیار جدی است چرا که دسترسی به این ابزارها گسترش پیدا کرده و تاثیر عمیقی در ایجاد ظرفیت یادگیری دارند.</p>
      <p>او در ادامه اظهار کرد: فیلم‌آموزشی امروز بخش مهمی از فرایند تعلیم و تربیت است. اگر در گذشته وسیله‌ای برای کمک آموزش بود امروزه همه آموزش در این عرصه شکل می‌گیرد.</p>
      <p>به گفته حاجی میرزایی، همه عرصه‌ها برای یادگیری است و ما تنها ساعاتی از اوقات دانش‌آموزان را در اختیار داریم. تعمیق یادگیری در گرو هماهنگی بین تمام عرصه‌های یادگیری است. اینکه جامعه چه چیزی را یاد می‌گیرد نشان دهنده آینده آن جامعه است. اگر به دنبال آینده‌ای بهتر هستیم باید به دنبال روش آموزشی با عمق تاثیرگذاری زیاد باشیم.</p>
      <p>او تاکید کرد: این جشنواره به دنبال انتقال یادگیری با کیفیت به نسل جدید است. در آستانه پنجاه‌سالگی خوب است که میزان اثربخشی آن مورد مطالعه قرار گیرد. ما امروز به سند تحول بنیادین متعهد هستیم و انتقال به مفهوم تربیت ماموریت ما است. نگاه ما به مقوله فیلم به مفهوم جز به هم پیوسته از فرایند آموزشی است.</p>
      <p>
        <b>فیلم‌های منتخب بخش فیلم‌ کوتاه:</b>
      </p>
      <p>فیلم «سوزن» به کارگردانی یوسف جعفری رتبه اول و فیلم «شیرینی زندگی» به کارگردانی هوراسیو رومو  از کشور مکزیک رتبه دوم را کسب کردند.</p>
      <p>همچنین دیپلم افتخار این بخش به فیلم‌های «دابُر» به کارگردانی سعید نجاتی و امیرحسین عزیزی بازیگر نقش اول فیلم «آبی کمرنگ» تعلق گرفت.</p>
      <p>
        <b>فیلم‌های منتخب بخش مستند:</b>
      </p>
      <p>جایزه رتبه اول این بخش به فیلم «بی‌گدار» اثر علیرضا دهقان و رتبه دوم به فیلم «من می‌خواهم به مدرسه بروم» به کارگردانی پوتری پورناما سوگوا از کشور مالزی اهدا شد.</p>
      <p>دیپلم افتخار فیلم‌های منتخب بخش مستند به فیلم‌های قوس الکتریکی به کارگردانی حمید علیداد و باقر سروش و فیلم کبوتر اثرالکساندر هویسان از کشور اکراین اهدا شد.</p>
      <p>در این قسمت از برنامه علیرضا کاظمی معاون پرورشی وزارت آموزش و پرورش به روی صحنه رفت و با اشاره به اهمیت هنر گفت: اثر بخشی هنر و تاثیری که هنر از لحاظ ماندگاری و عمق اثری که بر جامعه دارد تعامل انسان را بدون آن اصلا نمی توان فرض کرد اگر کسی بدون درک آثار هنری بتوان فرض کرد اصلا انسان متعادلی نیست.</p>
      <p>او ادامه داد: وظیفه داریم درک هنری را  به دانش‌آموزان منتقل و زمینه شکوفایی استعدادهای دانش آموزان را برای خلق آثار هنری مهیا کنیم.<br/>کاظمی مهمترین جنبه در ساحت‌های تعلیم و تربیت را جنبه ابزاری هنر بر بقیه ساهت‌ها دانست و گفت: ما بدون هنر نمی‌توانیم پیام‌های اخلاقی خوب و تقویت سیاسی اجتماعی خوب را در جامعه مخاطب رقم بزنیم.</p>
      <p>معاون پرورشی فرهنگی وزارت آموزش و پرورش افزود: در نظام تعلیم و تربیت کمبودهای جدی در حوزه هنری احساس می‌شود و نتوانستیم توانمندی‌ها و مهارت های هنری را در دل دانش‌آموز جاری کنیم و امیدواریم روزی برسد که جشنواره‌های از این دست و ابزار هنری بر متن برنامه‌های درسی گنجیده شود.</p>
      <p>کاظمی افزود: جشنواره فیلم رشد نزدیک به نیم قرن است که از آن می‌گذرد و زحمت‌های زیادی درباب آن کشیده شده است‌. همچنین نقش و جایگاه خود را از نظر کمی و کیفی ایفا کرده و خواهد کرد. اما ما زمانی در این جشنواره موفق خواهیم شد که تولید محتوا زیادی در بخش هنری در عرصه مختلف تهیه شده است. اما بزرگترین خلا این است که نتوانستیم تولیدات جامعه هنرمندان را  در ارتباط با نظام آموزشی با کانون اصلی تجول یعنی مدرسه پیوند بزنیم.</p>
      <p>کاظمی ادامه داد: ما در تولید محتوا کم نداریم اما نتوانستیم تولیدات ارزشمند هنری را به جامعه ۱۵ میلیونی دانش آموزان عرضه کنیم.</p>
      <p>او در پایان خاطر نشان کرد: این جشنواره را نباید محدود به زمان و مکان کنیم. این‌ جشنواره از ابتدای سال جاری شروع و نا انتهای سال جاری ادامه دارد و از تمام ظرفیت‌های آموزش و پرورش برای رساندن این پیام ارزشمند تربیتی در قالب ابزار هنر به جامعه دانش آموزی و حتی خانواده‌ها فراهم کنیم و بسترهای جدیدی برای این استفاده مهیا سازیم‌.</p>
      <p>
        <b>فیلم‌های منتخب بخش پویانمایی:</b>
      </p>
      <p>رتبه اول این بخش به فیلم «به دنبال لایک» ساخته توبیاس اسکلاج و برنت فارست از کشور ژاپن، رتبه دوم به فیلم «زری زری کاکل زری» به کارگردانی مهین جواهریان تعلق گرفت.</p>
      <p>همچنین فیلم «سنگ‌های سپید» اثری از فاطمه حسنی دیپلم افتخار را کسب کرد.</p>
      <ul>
        <li>
          <b>اسامی برندگان بخش جنبی جشنواره بین المللی فیلم رشد(برگزیدگان کمیسیون ملی یونسکو_ایران)</b>
        </li>
      </ul>
      <p>
        <b>بخش دانش‌آموزی:</b>
      </p>
      <p>به فیلم «قاب بسته» به کارگردانی ریحانه صالح‌پور مبلغ پانزده میلیون ریال تعلق گرفت.<br/>همچنین فیلم «حباب» به کارگردانی دیانا حیدری و فیلم «در جستجوی زندگی» ساخته ایلیا رمضانی هریک برنده دیپلم افتخار شدند.</p>
      <p>
        <b>بخش بزرگسالان:</b>
      </p>
      <p>دو فیلم «این سو، آن سو» به کارگردانی لیدا فضلی و «راهی کردن» اثر روزا فیشر هرکدام مبلغ پانزده میلیون ریال دریافت کردند.<br/>همچنین فیلم‌های «کلاف» به کارگردانی ملیحه غلام‌زاده و «گاوگول ۲» ساخته مهدی شاد هریک برنده دیپلم افتخار شدند.</p>
      <p>
        <b>برگزیدگان انجمن اولیا و مربیان:</b>
      </p>
      <p>فیلم «آبی کمرنگ» به کارگردانی محمدرضا حاجی غلامی برنده جایزه به مبلغ ۳۰ میلیون ریال<br/>فیلم «دابُر» ساخته سعید نجاتی برنده جایزه به مبلغ ۲۰ میلیون ریال و «راهی کردن» اثری از روزا فیشر برنده جایزه به مبلغ ۱۰ میلیون ریال.</p>
      <p>
        <b>بخش جوایز سیفژ:</b>
      </p>
      <p>جایزه این بخش به فیلم «دوچ» به کارگردانی امیرمشهدی عباس اهدا شد.</p>
      <p>انتهای پیام</p>
    </article>
  </body>
</html>