<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/bytom-przykladem-niesprawiedliwej-transformacji-energetycznej,135439.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T16:10:00+00:00"/>
    <meta property="og:title" content="Bytom przykładem niesprawiedliwej transformacji energetycznej"/>
    <meta property="og:description" content="W Bytomiu pojawiają się prywatne firmy chcące wydobywać pokłady węgla, które znajdują się nawet pod rynkiem miasta - powiedział Mariusz Wołosz, prezydent Bytomia. Dodał jednak, że nie wyobraża sobie, aby kiedykolwiek miało do tego dojść."/>
  </head>
  <body>
    <article>
      <h1>Bytom przykładem niesprawiedliwej transformacji energetycznej</h1>
      <address><time datetime="2019-11-22T16:10:00+00:00">22 Nov 2019, 16:10</time> by <a rel="author">Tomasz Klyta  </a></address>
      <h4>W Bytomiu pojawiają się prywatne firmy chcące wydobywać pokłady węgla, które znajdują się nawet pod rynkiem miasta - powiedział Mariusz Wołosz, prezydent Bytomia. Dodał jednak, że nie wyobraża sobie, aby kiedykolwiek miało do tego dojść.</h4>
      <hr/>
      <p>- Od rządu musi być jasny sygnał, że państwo wie, czego chce w ramach transformacji energetycznej. Pod Bytomiem wciąż znajdują się pokłady węgla, a co za tym idzie, pojawiają się prywatne podmioty, które chcą je wydobywać. Dobrze wiemy, jak to się może skończyć dla miasta - powiedział Mariusz Wołosz, prezydent Bytomia, podczas konferencji Górnictwo 2019 w Katowicach.</p>
      <p>Jak dodał, zarządzane przez niego miasto jest przykładem niesprawiedliwej transformacji w Polsce. W przypadku Bytomia - jak powiedział Mariusz Wołosz - negatywnym apogeum transformacji energetycznej w Polsce były lata 2003 i 2004, kiedy bezrobocie w Bytomiu sięgało 18 proc., co było związane z zamykaniem kopalń.</p>
      <p>Samorządy już apelują, że zapowiadane odejście od węgla krajów Unii Europejskiej w 2050 r.(m.in. na podstawie Porozumienia Paryskiego z 2015 r.), musi się odbyć w sposób sprawiedliwy. Są bowiem miasta, które gospodarczo zależne od węgla.</p>
      <p>- W Jastrzębskiej Spółce Węglowej pracuje 1/4 Jastrzębia. Ważne, żeby regiony górnicze nie utraciły swoich funkcji gospodarczych. Dlatego, kiedy pojawią się środki europejskie na transformację energetyczną, muszą zostać podzielone sprawiedliwie. Co to oznacza? Przede wszystkim to, żeby odpowiadały na indywidualne potrzeby każdego z miast - powiedziała Anna Hetman, prezydent Jastrzębia - Zdroju.</p>
    </article>
  </body>
</html>