<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152762-kryshtaleva-luchanka-prosyt-u-vlady-pilgy-na-komunalku"/>
    <meta property="og:site_name" content="ВолиньPost"/>
    <meta property="article:published_time" content="2019-11-22T16:18:00+00:00"/>
    <meta property="og:title" content="«Кришталева» лучанка просить у влади пільги на «комуналку»"/>
    <meta property="og:description" content="Лучанка з рідкісною вродженою генетичною хворобою звернулася до міської ради з проханням про зменшення платні за комунальні послуги."/>
  </head>
  <body>
    <article>
      <h1>«Кришталева» лучанка просить у влади пільги на «комуналку»</h1>
      <address>
        <time datetime="2019-11-22T16:18:00+00:00">22 Nov 2019, 16:18</time>
      </address>
      <p>Лучанка з рідкісною вродженою генетичною хворобою звернулася до міської ради з проханням про зменшення платні за комунальні послуги.<br/><br/>Про це йшлося 22 листопада під час засідання постійної комісії Луцької міської ради з питань соціального захисту, охорони здоров’я, материнства та дитинства, освіти, науки, культури, мови, пишуть <a href="https://www.volynnews.com/news/all/luchanka-z-ridkisnym-zakhvoriuvanniam-prosyt-pro-zmenshennia-komunalky/">Волинські новини</a>.<br/><br/>Як повідомила голова комісії, депутатка <b>Майя Шостак</b>, до Луцької міської ради звернулася лучанка <b>Оксана Капішевська</b>.<br/><br/>Жінка має рідкісне вроджене генетичне захворювання – недосконалий остеогенез (або хвороба крихких кісток). Разом із мамою вона проживає у двокімнатній квартирі, де з настанням опалювального періоду постійно холодно, тож лучанки витрачають багато газу на обігрів помешкання.<br/><br/>Серед доходу родини – соціальна допомога Оксани Капішевської та пенсія її мами. Цих коштів жінкам ледве вистачає для придбання ліків, продуктів харчування і засобів гігієни.<br/><br/>«Сплачувати комунальні послуги все важче», – вказала у зверненні Оксана Капішевська.<br/><br/>До Луцької міської ради вона звернулася з проханням про зменшення плати за комунальні послуги.<br/><br/>Оскільки міськрада не має таких повноважень, члени комісії рекомендували лучанці звернутися до департаменту соціальної політики, який у разі відповідності ситуації може призначити субсидію.</p>
    </article>
  </body>
</html>