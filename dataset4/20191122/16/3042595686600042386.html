<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/nye-sex-regler/71848649"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T16:43:41+00:00"/>
    <meta property="og:title" content="Nye sex-regler"/>
    <meta property="og:description" content="England innfører 96 retningslinjer med mål om å ivareta skuespillere som spiller inn dristige scener."/>
  </head>
  <body>
    <article>
      <h1>Nye sex-regler</h1>
      <h2>England innfører 96 retningslinjer med mål om å ivareta skuespillere som spiller inn dristige scener.</h2>
      <address><time datetime="2019-11-22T16:43:41+00:00">22 Nov 2019, 16:43</time> by <a rel="author">Johannes Fjeld</a></address>
      <p>Britisk regissører med ambisjoner om å filme nakenscener må nå forhold seg til nye retningslinjer utarbeidet av Directors UK. Dette melder blant annet <a href="https://www.theguardian.com/film/2019/nov/21/rules-for-screen-sex-scenes-issued-to-british-directors">The Guardian</a>.</p>
      <p>
        <b>Bransjeorganet har utstedt 96 nye retningslinjer i den hensikt å skape «klare og felles profesjonelle forventninger».</b>
      </p>
      <p>«Disse retningslinjene vil bidra til å forsikre at alle skuespillere og de som ellers er til stede på settet har en felles forståelse av hvordan denne type arbeid skal håndteres, og at man kan føle seg trygg mens man skaper dristig kunst», kan man blant annet lese i dokumentet, som har fått tittelen «Å regissere nakenhet og simulert sex».</p>
      <p>Retningslinjene har til hensikt å fjerne «gråsoner» som gjør skuespillere sårbare for utnyttelse.</p>
      <p>
        <b>- Alle fortjener retten til å føle seg trygg på jobb. Dette er tilfelle uansett om du jobber med en Hollywood-blockbuster, et TV-drama eller en debutkortfilm, uttaler en representant for Directors UK ifølge <a href="https://www.bbc.com/news/entertainment-arts-50500826">BBC</a>.</b>
      </p>
      <h3>Følte seg presset</h3>
      <p>Nyheten kommer kort tid etter at «Game of Thrones»-skuespiller Emilia Clarke uttalte at hun opplevde innspillingen av nakenscenene i den første sesongen av HBOs fantasysuksess som «svært skremmende», og at hun seinere har følt seg <a href="https://www.dagbladet.no/kultur/folte-seg-presset-til-nakenscener/71840189">presset til å spille inn nakenscener</a> for å «ikke skuffe fansen».</p>
      <p>- Jeg tenkte: Jeg går og gråter på badet, og så kommer jeg tilbake og gjør scenen. Så er alt fullstendig greit, uttalte hun til Dax Shepard i podkasten «Armchair Expert».</p>
      <h3>Forbyr naken-audition</h3>
      <p>I tillegg til skuespillere, retter retningslinjene seg mot produsenter, manusforfattere og regissører. De ber alle involvert i en produksjon om å spørre seg om en nakenscene er nødvendig, og om å forsikre seg om at nakenhet aldri inngår i en første-audition.</p>
      <p>«Auditions er av natur basert på en maktubalanse. Noen skuespillere kan føle seg pliktig til å si seg enig i ting de ikke er komfortable med for å få seg jobb», står det i retningslinjene.</p>
      <p>Reglene er utarbeidet i samarbeid med 40 regissører, samt bransjeorganet for «intimitetskoordinatorer» - spesialister på å ivareta skuespillere under arbeid med sexscener.</p>
      <p>Bruken av intimitetskoordinatorer blir stadig mer vanlig i USA, og skuespillerforeningen Screen Actors Guild har tidligere tatt til orde for å gjøre det til en bransjestandard i hele film- og TV-industrien.</p>
      <h3>- Gråsoner</h3>
      <p>Bill Anderson, som blant annet har regissert episoder av den populære britiske serien Dr Who, sier retningslinjene er veiledende, og ikke burde anses som «en formanende liste over forbud eller potensielle overtramp».</p>
      <p>- Det finnes gråsoner i vår tid. Skuespillere vil lage dristig kunst, men vil også kunne gå hjem og lese en nattahistorie for barna sine uten å føle seg dårlig om det de har gjort på sett noen timer tidligere, sier han til The Guardian.</p>
      <p>
        <b>Han trekker også fram Clarkes uttalelser som et eksempel på opplevelser retningslinjene skal være med og forebygge.</b>
      </p>
      <p>- Jeg vil at enhver ung skuespiller skal kunne holde opp retningslinjene og spørre: burde du ikke behandle meg slik? Til syvende og sist jobber man etter sin egen moralske sans. Jobben er å fortelle en historie, noen ganger med sexscener, og det er ikke noe du kan ta lett på.</p>
    </article>
  </body>
</html>