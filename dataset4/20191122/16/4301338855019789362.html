<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irafina.gr/giati-o-igoumenos-monis-sti-santorini-espase-me-losto-ta-tzamia-leoforiou/"/>
    <meta property="og:site_name" content="irafina"/>
    <meta property="article:published_time" content="2019-11-22T16:00:18+00:00"/>
    <meta property="og:title" content="Γιατί ο ηγούμενος Μονής στη Σαντορίνη έσπασε με λοστό τα τζάμια λεωφορείου!"/>
    <meta property="og:description" content="Ο ρασοφόρος που έγινε viral κάνοντας θρύψαλα τα τζάμια ενός λεωφορείου στη Σαντορίνη χρησιμοποιώντας σιδερολοστό, φέρεται, σύμφωνα τον ιδιοκτήτη του οχήματος, να είχε προσωπικές διαφορές μαζί του. Όπως αποκαλύπτει το protothema.gr τα απίστευτα πλάνα που κάνουν το γύρο του διαδικτύου και δείχνουν έναν ρασοφόρο να επιτίθεται με σιδερολοστό σε σταθμευμένο λεωφορείο, σπάζοντας με μανία το […]"/>
  </head>
  <body>
    <article>
      <h1>Γιατί ο ηγούμενος Μονής στη Σαντορίνη έσπασε με λοστό τα τζάμια λεωφορείου!</h1>
      <address>
        <time datetime="2019-11-22T16:00:18+00:00">22 Nov 2019, 16:00</time>
      </address>
      <p>Ο ρασοφόρος που έγινε viral κάνοντας θρύψαλα τα τζάμια ενός λεωφορείου στη Σαντορίνη χρησιμοποιώντας σιδερολοστό, φέρεται, σύμφωνα τον ιδιοκτήτη του οχήματος, να είχε προσωπικές διαφορές μαζί του.</p>
      <p>Όπως αποκαλύπτει το protothema.gr τα απίστευτα πλάνα που κάνουν το γύρο του διαδικτύου και δείχνουν έναν ρασοφόρο να επιτίθεται με σιδερολοστό σε σταθμευμένο λεωφορείο, σπάζοντας με μανία το παρμπρίζ και τα τζάμια προκαλώντας σοβαρές ζημιές, δεν αφορούν σε μια απλή διένεξη μεταξύ του ιερωμένου και του οδηγού του λεωφορείου, αλλά σε μια χρόνια διαμάχη με αφορμή την μίσθωση ενός οικοπέδου της Μονής Προφήτη Ηλεία.</p>
      <p>Ο ιδιοκτήτης του λεωφορείου και της σχολής οδηγών, Γιώργος Γιούσιας, υποστηρίζει ότι το εν λόγω οικόπεδο είχε μισθωθεί από τον ίδιο πριν από τουλάχιστον 20 χρόνια, μέσω δημοπρασίας με σκοπό να το διαμορφώσει σε πάρκο Κυκλοφοριακής Αγωγής, όπως κι έγινε. Ο κ. Γιούσιας ισχυρίζεται ότι η συμφωνία ήταν μεταξύ του ίδιου και των ανθρώπων της Μονής. «Πρόκειται για μια μισθωτική διαφορά που είχε ο κ. Γιούσιας με τη Μονή Προφήτη Ηλεία στη Σαντορίνη από το 2016» αναφέρει η δικηγόρος του, Μιράντα Πολυκρέτη. Για να προσθέσει: « Πρόκειται για ένα αγροτεμάχιο, μέρος του οποίου είχε μισθώσει ο ιδιοκτήτης της σχολής οδηγών για να φτιάξει ένα πάρκο κυκλοφοριακής αγωγής, ενώ το υπόλοιπο κομμάτι του ανήκει στον ίδιο».</p>
      <figure>
        <iframe src="https://www.youtube.com/embed/t-5w_Q1dPz4" width="1170" height="878" data-service="Youtube" scrolling="no"/>
      </figure>
      <p>Ο ηγούμενος της Μονής, κατηγορείται από τον μισθωτή του αγροτεμαχίου και για φθορές καθώς το καλοκαίρι του 2017 είχε προβεί σε έξωση εναντίον του, προκαλώντας σημαντικές ζημιές στο πάρκο και στις εγκαταστάσεις της σχολής.</p>
      <p>«Είχε φέρει μπουλντόζα και είχε γκρεμίσει με το έτσι θέλω τις εγκαταστάσεις» λέει η δικηγόρος του ιδιοκτήτη της σχολής οδηγών, κυρία Μιράντα Πολυκρέτη.</p>
      <p>Στο διάστημα που ακολούθησε ο ιδιοκτήτης της σχολής δικαιώθηκε στο Εφετείο και έτσι ακυρώθηκε η απόφαση της έξωσης. Με την σύμφωνη γνώμη των νέων μεσεγγυούχων, ο ιδιοκτήτης της σχολής εισερχόταν στο ακίνητο προκειμένου να παραλάβει τα πράγματα του. Ωστόσο ο ηγούμενος συνέχισε να αντιδρά και ανάμεσα στα περιστατικά που καταγράφηκαν ήταν και η επίθεση με λοστό στο λεωφορείο. Αν παρατηρήσετε τα πλάνα, θα δείτε ότι ο ηγούμενος πέφτει πρώτα με το αυτοκίνητο του πάνω στο λεωφορείο και στη συνέχεια βγάζει το λοστό και αρχίζει να θρυμματίζει τα τζάμια.</p>
      <figure>
        <iframe src="https://www.youtube.com/embed/3TqRtXztwvM" width="1170" height="878" data-service="Youtube" scrolling="no"/>
      </figure>
      <p>Το βίντεο με τους βανδαλισμούς έχει σταλεί στον Μητροπολίτη Θήρας αλλά και στην Αρχιεπισκοπή Αθηνών χωρίς να έχει υπάρξει κάποια αντίδραση εκ μέρους τους.</p>
      <figure>
        <img src="https://i1.prth.gr/images/w880/files/2019-11-22/eggrafo2.jpg"/>
      </figure>
      <p>protothema.gr</p>
    </article>
  </body>
</html>