<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04730818"/>
    <meta property="og:site_name" content="De Standaard"/>
    <meta property="article:published_time" content="2019-11-22T16:13:00+00:00"/>
    <meta property="og:title" content="Bekende artiesten maken zich grote zorgen over snoeien in subsidies en schrijven open brief"/>
    <meta property="og:description" content="In een open brief, gericht aan Vlaams minister-president en minister van Cultuur Jan Jambon (N-VA) en viceminister-presidenten Bart Somers (Open VLD), Hild..."/>
  </head>
  <body>
    <article>
      <h1>Bekende artiesten maken zich grote zorgen over snoeien in subsidies en schrijven open brief</h1>
      <address>
        <time datetime="2019-11-22T16:13:00+00:00">22 Nov 2019, 16:13</time>
      </address>
      <p>
        <b>In een open brief, gericht aan Vlaams minister-president en minister van Cultuur Jan Jambon (N-VA) en viceminister-presidenten Bart Somers (Open VLD), Hilde Crevits (CD&amp;V) en Ben Weyts (N-VA), maakt de cultuursector nogmaals duidelijk dat ze zich grote zorgen maakt over het snoeien in de subsidies. ‘Onze sector is succesverhaal, maatschappelijk én economisch.’</b>
      </p>
      <p>‘We maken ons zorgen over een toenemende perceptie dat mensen die werkzaam zijn in de creatieve sector als het ware buiten de samenleving staan, en daardoor weggezet worden als elitair, wonend in een ivoren toren. Dat beeld klopt uiteraard niet’, klinkt het in de brief, die werd ondertekend door meer dan 400 mensen en organisaties die actief zijn in de cultuursector.</p>
      <p>Onder hen ook actrice Marie Vinck, auteur Stefan Hertmans, regisseur Felix Van Groeningen, presentator Bart Peeters, fotografe Lieve Blancquaert, dirigent Dirk Brossé, zanger Niels Destadsbader, komiek Philippe Geubels en Michaël Pas, woordvoerder van de acteursgilde. <a href="https://www.scribd.com/document/436384047/Ondertekeningen-Open-Brief">Hier vindt u de volledige lijst van ondertekenaars.</a></p>
      <p>‘Onze sector put uit de brede lagen van de samenleving, het is een verzameling van jonge en minder jonge ondernemende mensen op zoek naar schoonheid, naar plezier, naar ernst en inzicht (...) Door onze gezamenlijke passie om op zoek te gaan naar de ultieme creatie, de perfecte song, een pakkende compositie, het ontroerende verhaal - kortom, naar de relevantie en de impact waarvoor we bekendstaan, voelen we ons als creatieve sector heel erg met elkaar verbonden.’</p>
      <p>Volgens de ondertekenaars is ‘de totaalsom van onze verscheidenheid en diversiteit wat de Vlaamse identiteit van onze sector zo sterk en boeiend maakt’. ‘Cultuur gaat van Clouseau tot Wim Henderickx, van Wim Vandekeybus tot <i>Sterren op de dansvloer</i>, van <i>The broken circle breakdown</i> tot <i>FC De Kampioenen</i> (...) Hoe ruim men het ook bekijkt, men kan er niet om heen dat onze sector een succesverhaal is, maatschappelijk én economisch. We draaien in verschillende disciplines mee op topniveau, de investeringen in cultuur doen onze economie draaien.’</p>
      <p>‘Bovendien werken we versterkend voor de sociale samenhang van onze samenleving, iets wat de laatste tijd erg onder druk is komen te staan en waar zowel jullie als wij heel veel belang aan hechten. Niemand is gebaat met cultuur die enkel toegankelijk is voor een elite, samen willen we werken aan een inclusief verhaal’, klink het verder.</p>
      <p>Dat hun sector bij de start van de Vlaamse regering meteen wordt getroffen door een pijnlijke beslissing zonder overleg, wordt betreurd, maar de acteurs, zangers, presentators, dansers en vele andere artiesten vragen alsnog een gezamenlijk overleg ‘om op een constructieve manier van gedachten te wisselen, zodat onze culturele rijkdom niet in elkaar hoeft te storten’.</p>
      <p>Lees hier de volledige brief:</p>
      <p>Geachte Heer Minister President Jan Jambon, <br/>Viceminister-presidenten Bart Somers, Hilde Crevits en Ben Weyts, </p>
      <p>De laatste tijd is er heel wat inkt gevloeid over cultuur en Vlaamse identiteit. Het zal u niet ontgaan zijn dat er op dit moment verschillende krachten leven in onze samenleving. We worden geconfronteerd met een groeiende vorm van polarisatie. Dat baart iedereen zorgen, aan welke kant hij of zij ook staat. We vragen ons af waar de joie de vivre in onze samenleving gebleven is, onze zin voor (absurde) humor, onze zin om op een eigengereide en onbevangen manier met de dingen om te gaan, stuk voor stuk elementen die ons als samenleving altijd hebben gekenmerkt.</p>
      <p>We maken ons zorgen over een toenemende perceptie dat mensen die werkzaam zijn in de creatieve sector als het ware buiten de samenleving staan, en daardoor weggezet worden als elitair, wonend in een ivoren toren. Dat beeld klopt uiteraard niet. Onze sector put uit de brede lagen van de samenleving, het is een verzameling van jonge en minder jonge ondernemende mensen op zoek naar schoonheid, naar plezier, naar ernst en inzicht… We zijn een amalgaam van mensen die emoties benoemen (in muziek, dans, beeld, woord), we begeleiden levensgebeurtenissen met wat we elke dag maken, we zorgen voor verstrooiing, we proberen kritisch ogen te openen door dingen in vraag te stellen… We zijn bekommerd om de nieuwe generatie en proberen deze te begeleiden in projecten waarin zij de kans krijgt om zich verder te ontwikkelen.</p>
      <p>Door onze gezamenlijke passie om op zoek te gaan naar de ultieme creatie, de perfecte song, een pakkende compositie, het ontroerende verhaal- kortom, naar de relevantie en de impact waarvoor we bekend staan, voelen we ons als creatieve sector heel erg met elkaar verbonden. Dat blijkt ook uit de massale reactie die, lijkt ons, tot heroverweging uitnodigt. </p>
      <p>De totaalsom van onze verscheidenheid en diversiteit is wat de Vlaamse identiteit van onze sector zo sterk en boeiend maakt: cultuur gaat van Clouseau tot Wim Henderickx, van Wim Vandekeybus tot ‘Sterren op de dansvloer’, van ‘The Broken Circle Breakdown’ tot ‘FC De Kampioenen’. Cultuur wordt wel eens verward met kunst, maar u bent dan ook minister van Cultuur, en daarvan is kunst slechts een onderdeel. Hoe ruim men het ook bekijkt, men kan er niet om heen dat onze sector een succesverhaal is, maatschappelijk én economisch. We draaien in verschillende disciplines mee op topniveau, de investeringen in cultuur doen onze economie draaien. </p>
      <p>Bovendien werken we versterkend voor de sociale samenhang van onze samenleving, iets wat de laatste tijd erg onder druk is komen te staan en waar zowel jullie als wij heel veel belang aan hechten. Er moet in de cinemazaal, het theater, de concertzaal, kortom in alle zalen waar kunst en cultuur elkaar vinden, plaats zijn voor iedereen. Niemand is gebaat met cultuur die enkel toegankelijk is voor een elite, samen willen we werken aan een inclusief verhaal. Bovendien hebben we in Vlaanderen een bruisend verenigingsleven waar we trots op mogen zijn: jeugdorkesten, amateurtheater-gezelschappen, de talloze harmonie- en fanfareorkesten, schildersgroepen, dansverenigingen… de lijst is eindeloos!</p>
      <p>We betreuren dan ook dat we meteen bij de start van deze nieuwe Vlaamse Regering door een pijnlijke beslissing getroffen worden zonder overleg met de sector. Daarom reiken wij u graag de hand om op een constructieve manier van gedachten te wisselen, zodat onze culturele rijkdom niet in elkaar hoeft te storten door bijvoorbeeld een vorm van drooglegging van de start-ups (de toekomst van onze Vlaamse cultuur) – die in andere domeinen terecht net wél aangemoedigd worden! We willen graag samen bouwen aan een warme samenleving waar plaats is voor iedereen, los van elke politieke of ideologische voorkeur en waar cultuur een belangrijke plaats in kan blijven nemen! Wij kijken uit naar een gezamelijk overleg.</p>
      <p>Met achting,<br/>De cultuursector</p>
    </article>
  </body>
</html>