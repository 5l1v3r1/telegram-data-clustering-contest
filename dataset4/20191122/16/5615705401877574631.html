<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204793-verhovnij-sud-stav-na-bik-amku-u-spravi-pro-zlovzhivannya-monopolnim-stanovishchem-uz"/>
    <meta property="og:site_name" content="Mind UA"/>
    <meta property="article:published_time" content="2019-11-22T16:10:00+00:00"/>
    <meta property="og:title" content="Верховний Суд став на бік АМКУ у справі про зловживання монопольним становищем УЗ"/>
    <meta property="og:description" content="Справа була розпочата через відмову філії «Укрзалізниці» розвести залізничні мости на Дніпрі для пропуску великогабаритного судна"/>
  </head>
  <body>
    <article>
      <h1>Верховний Суд став на бік АМКУ у справі про зловживання монопольним становищем УЗ</h1>
      <h2>Справа була розпочата через відмову філії «Укрзалізниці» розвести залізничні мости на Дніпрі для пропуску великогабаритного судна</h2>
      <address>
        <time datetime="2019-11-22T16:10:00+00:00">22 Nov 2019, 16:10</time>
      </address>
      <p>Верховний Суд підтвердив правомірність висновків АМКУ у справі про зловживання монопольним становищем АТ «Укрзалізниця». Про це <a href="https://amcu.gov.ua/news/verhovnij-sud-postaviv-krapku-u-spravi-ukrzaliznici-proti-amku">повідомляє</a> прес-служба Антимонопольного комітету (АМКУ).</p>
      <p>Дніпропетровським відділенням АМКУ за заявою АСК «Укррічфлот» була розпочата справа через відмову філії «Укрзалізниці» розвести залізничні мости на Дніпрі для пропуску великогабаритного судна.</p>
      <p>До того ж, встановлена «Укрзалізницею» вартість піднімання прогінних споруд мостів не відповідала витратам залізниці на піднімання цих споруд, тобто УЗ встановлено таку вартість цієї послуги, яку неможливо було б встановити за умов існування значної конкуренції на ринку.</p>
      <p>За результатами розглянутої справи Тимчасова адміністративна колегія комітету прийняла рішення та наклала на Укрзалізницю штраф у розмірі 760 000 грн, а також зобов’язала припинити порушення – скласти економічно обґрунтований кошторис витрат на цю послугу.</p>
      <p>«Укрзалізниця» не погодилась з рішенням Комітету та оскаржила його в судовому порядку. 14 листопада 2019 року Верховний Суд прийняв постанову, якою рішення Господарського суду міста Києва та постанова Північного апеляційного господарського суду залишені без змін, а касаційна скарга УЗ – без задоволення.</p>
      <p>Нагадаємо: у жовтні цього року Антимонопольний комітет рекомендував «Укрзалізниці» <a href="https://mind.ua/news/20202929-amku-rekomendue-uz-provesti-povtornij-konkurs-z-vidboru-strahovikiv">провести прозорий конкурс</a> з відбору компанії, яка надаватиме послуги з обов’язкового особистого страхування пасажирів від нещасних випадків на залізничному транспорті. </p>
      <related>
        <h4>Також читайте</h4>
        <a href="https://mind.ua/news/20204751-uryad-onoviv-perelik-strategichno-vazhlivih-derzhavnih-obektiv"/>
        <a href="https://mind.ua/news/20204739-mininfrastrukturi-prodovzhit-spivpracyu-z-hyundai"/>
        <a href="https://mind.ua/news/20204738-amku-oshtrafuvav-nizku-pidpriemstv-na-25-mln-grn"/>
      </related>
    </article>
  </body>
</html>