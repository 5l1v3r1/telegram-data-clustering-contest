<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/megkezdtek-komaromi-vag-hid-megerositeset"/>
    <meta property="og:site_name" content="Paraméter"/>
    <meta property="article:published_time" content="2019-11-22T16:41:00+00:00"/>
    <meta property="og:title" content="Megkezdték a komáromi Vág-híd megerősítését"/>
    <meta property="og:description" content="Megkezdődtek a komáromi Vág-híd megerősítésével kapcsolatos munkálatok."/>
  </head>
  <body>
    <article>
      <h1>Megkezdték a komáromi Vág-híd megerősítését</h1>
      <h2>Megkezdődtek a komáromi Vág-híd megerősítésével kapcsolatos munkálatok.</h2>
      <address>
        <time datetime="2019-11-22T16:41:00+00:00">22 Nov 2019, 16:41</time>
      </address>
      <blockquote>„Múlt héten aláírtuk a szerződést a kivitelezővel, aki a híd ideiglenes alátámasztását fogja elvégezni. A hét elején átadták az építési területet. A jövő hét folyamán elkezdik a műsziget kialakítását”</blockquote>
      <p>– tájékoztatott Karolína Ducká, a Közlekedésügyi Minisztérium szóvivője.</p>
      <p>A komáromi Vág-híd alátámasztásával párhuzamosan a híd teljes körű felújításáról szóló projekt is készülőben van. A híd 64 éves, ami már önmagában elég indok a felújításra.</p>
      <p>A közlekedési tárca több közlekedéssel kapcsolatos projekt megvalósításán dolgozik Komáromban. Jövőre befejeződik az új Duna-híd építése, és az elkerülőút előkészítésén is intenzíven dolgoznak.</p>
      <blockquote>„Elutasítom azokat a kijelentéseket, melyek szerint nem törődünk Komárom közlekedési helyzetével és az ott élők biztonságával. Dél-Szlovákiában a közlekedési infrastruktúra állapotát - az elsőrendű főutakat is beleértve - sokáig teljesen figyelmen kívül hagyták. Ezért a Szlovák Útkezelő Vállalattal együtt azon dolgoztunk, hogy az építkezések és ezek előkészítése ebben a régióban is felerősödjön”</blockquote>
      <p>– mondta Érsek Árpád (Most-Híd) közlekedésügyi miniszter.</p>
      <p>A Komárom környéki régió előkészített projektjei között szerepel egyebek mellett több kereszteződés felújítása is: a nagymegyeri I/13-as és I/63-as, a csilizradványi I/13-as és III/1394-es, a medvei I/13-as és III/1404-es, valamint az izsapi I/13-as és III/1407-es utak kereszteződéséé.</p>
      <p>TASR</p>
    </article>
  </body>
</html>