<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/bobinac-obsodil-izpad-vujovica-252937"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T16:14:00+00:00"/>
    <meta property="og:title" content="Bobinac obsodil izpad selektorja Vujovića"/>
    <meta property="og:description" content="Predsednik Rokometne zveze Slovenije (RZS) Franjo Bobinac je obsodil izpad slovenskega selektorja Veselina Vujovića na nedavni tekmi srednje- in jugovzhodnoevropske lige SEHA med njegovim Zagrebom i..."/>
  </head>
  <body>
    <article>
      <h1>Bobinac obsodil izpad selektorja Vujovića</h1>
      <h2>»Umri že enkrat, da te ne vidim več,« je dejal rokometašu.</h2>
      <address><time datetime="2019-11-22T16:14:00+00:00">22 Nov 2019, 16:14</time> by <a rel="author">STA, A. L.</a></address>
      <p>Predsednik Rokometne zveze Slovenije (RZS) <b>Franjo Bobinac </b>je obsodil izpad slovenskega selektorja <b>Veselina Vujovića </b>na nedavni tekmi srednje- in jugovzhodnoevropske lige SEHA med njegovim Zagrebom in beloruskim Meškovom iz Bresta, so danes sporočili z RZS, kjer dodajajo, da izjavo ocenjujejo kot absolutno nesprejemljivo. »Način komuniciranja slovenskega selektorja Veselina Vujovića obsojam. Čeprav je morda šlo za poskus spodbuditve ekipe, se je vse skupaj izrazilo kot velika nemoč, nazadnje pa spremenilo v nespodobno in neprimerno izjavo. Vsakdo lahko ima svoj značaj in cilj. Morda imajo podoben način komuniciranja tudi nekateri drugi veliki trenerji, vendar sam tega nikakor ne odobravam. Menim, da je šport, tudi tisti vrhunski, ne le tekmovanje, temveč tudi zgled in vzgoja mladih v zrele osebnosti. Kot sem že dejal, izjavo selektorja Vujovića obsojam in jo označujem za absolutno nesprejemljivo. Pri meni ima zaradi tega visoko dvignjen rumeni karton.«</p>
      <h3>»Umri že enkrat, da te ne vidim več«</h3>
      <p>Mediji so v preteklih dneh poročali, da se je Vujović na omenjeni tekmi med odmorom hudo znesel nad slovenskim igralcem <b>Aleksom Vlahom</b>. »Umri,« je vpil slovenski selektor in zraven preklinjal. »Umri že enkrat, da te ne vidim več.«<br/><br/>Nad besedami Vujovića je ogorčen tudi naš bivši reprezentant <b>Miha Žvižej</b>, ki je na twitterju zapisal: »Kdo se tako pogovarja s človekom? In vi mu pravite legenda?« je zapisal. Vujović se zaradi izpada še ni odzval.</p>
    </article>
  </body>
</html>