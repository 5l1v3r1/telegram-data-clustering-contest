<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191122_Elarvereznek_egy_Petofi_altal_dedikalt_kotetet_nyolcvan_eve_nem_volt_ilyen"/>
    <meta property="og:site_name" content="HVG.hu"/>
    <meta property="article:published_time" content="2019-11-22T16:10:00+00:00"/>
    <meta property="og:title" content="Elárvereznek egy Petőfi által dedikált kötetet, nyolcvan éve nem volt ilyen"/>
    <meta property="og:description" content="December 6-án lehet rá licitálni, 26 millió forintnál többet kell kínálni."/>
  </head>
  <body>
    <article>
      <h1>Elárvereznek egy Petőfi által dedikált kötetet, nyolcvan éve nem volt ilyen</h1>
      <address><time datetime="2019-11-22T16:10:00+00:00">22 Nov 2019, 16:10</time> by <a rel="author">MTI</a></address>
      <p>
        <b>December 6-án lehet rá licitálni, 26 millió forintnál többet kell kínálni.</b>
      </p>
      <p>Elárvereznek el egy Petőfi-dedikációt, a 26 millió forinttól kínált Petőfi-kötetre december 6-án licitálhatnak az érdeklődők a Központi Antikvárium 152. árverésén, amelyet a Festetics Palotában tartanak Budapesten.</p>
      <blockquote>Harminc éve dolgozom a szakmában, de pályafutásom során Petőfi-dedikációval még nem találkoztam, ilyen ritkaság legutóbb 1939-ben szerepelt magyarországi árverésén - hangsúlyozta Bálinger Béla, a Központi Antikvárium boltjának vezetője.</blockquote>
      <p>Az 1848-ban megjelent, a költő összes költeményét tartalmazó kétkötetes könyv első kötetét Pákh Albertnek dedikálta a költő, 26 millió forinttól kínálják, és egy magángyűjteményből került elő.</p>
      <p>Bálinger Béla elmondta, Pákh Albert közeli barátságot ápolt Petőfivel, és amellett, hogy ügyvédként dolgozott, jelentős irodalomszervező tevékenységet is végzett. Írói vénával rendelkezett, több folyóirat szerkesztésében és alapításában vett részt, ő hozta létre a Vasárnapi Újságot.</p>
      <blockquote>Nincs tudomásom arról, hogy magángyűjteményben őriznének még a köz előtt ismert Petőfi-dedikációt, így csak lappangó dolgok kerülhetnek elő - hangsúlyozta Bálinger Béla.</blockquote>
      <p>Jelenleg Petőfi Sándortól kilenc könyvdedikáció található a legnagyobb magyar közgyűjteményekben: az Arany Jánosnak ajánlott dedikációt a Magyar Tudományos Akadémián, hat dedikációt a Petőfi Irodalomban Múzeumban, míg az Országos Széchényi Könyvtárban két dedikációt őriznek.</p>
      <blockquote>Az államnak elővételei joga van a most előkerült dokumentum megvásárlására, de az is előfordulhat, hogy ez a ritkaság magángyűjteménybe kerül.</blockquote>
      <p>Bálinger elmondta, egy ilyen kuriózum nyilvános árverésen való felbukkanásakor az állam védési eljárást indít, innentől kezdve a dokumentum útját nyomon lehet követni, és nem kell, hogy feltétlenül közgyűjteménybe kerüljön.</p>
      <p>Az árverésén több más különleges tétel is szerepel. Licitálni lehet Radnóti Miklós Két karodban című versének egyetlen fennmaradt autográf kéziratára, aminek kikiáltási ára 8 millió forint. Az 1941-ben született szerelmi versnek csak a gépiratát őrzik közgyűjteményben.</p>
      <p>Mindezek mellett elárverezik Than Mór vázlatkönyvét, amiben egyenként lerajzolta a Batthyány-kormány tagjait, valamint Görgeyt és vezérkarát. A tétel kikiáltási ára 5 millió forint. Ebből a vázlatkönyvből mindenki egyértelműen beazonosítható, ezért történeti forrásként is jól használható.</p>
      <p>
        <i>Nyitóképünkön a Központi Antikvárium egy korábbi árverése látható.</i>
      </p>
      <related>
        <a href="https://hvg.hu/kultura/20191120_Azota_sincs_meg_egy_ilyen_Budapesten__kotet_jelent_meg_a_Petofi_Csarnok_torteneterol"/>
        <a href="https://hvg.hu/elet/20191122_Karacsonyi_arveresen_adjak_el_a_Terminator_3_forgatokonyvet_es_Andy_Vajna_kabriojat"/>
      </related>
    </article>
  </body>
</html>