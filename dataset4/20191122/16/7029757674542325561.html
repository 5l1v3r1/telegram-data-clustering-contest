<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/manolova-informira-poslanitsite-za-izborni-narusheniya.html"/>
    <meta property="og:site_name" content="News.bg"/>
    <meta property="article:published_time" content="2019-11-22T16:46:27+00:00"/>
    <meta property="og:title" content="Манолова информира посланиците за изборни нарушения"/>
    <meta property="og:description" content="Ще изложи фактите в рамките на двустранна среща."/>
  </head>
  <body>
    <article>
      <h1>Манолова информира посланиците за изборни нарушения</h1>
      <address>
        <time datetime="2019-11-22T16:46:27+00:00">22 Nov 2019, 16:46</time>
      </address>
      <p>Кандидатът за кмет на София Мая <b>Манолова информира посланиците у нас за допуснати</b>, според щаба ѝ, изборни нарушения в столицата.</p>
      <p>"Във връзка с изминалите на 3 ноември 2019 г. местни избори бих искала да Ви информирам за действията, които предприех в качеството си на граждански кандидат за кмет на София, издигнат от Инициативен комитет (ИК)."</p>
      <p>Това се казва в писмо от Манолова, адресирано до посланиците на страните членки от ЕС и до американския посланик у нас.</p>
      <p>Тя добавя, че <b>ще изложи фактите в рамките на двустранна среща.</b></p>
      <p>Тя напомня и за делото, заведено от нея на 11 ноември чрез Общинската избирателна комисия до Административния съд в София <b>с приложени "14 тома с доказателства</b> за манипулации, влияещи върху крайния резултат в столицата".</p>
      <p>"Изложили сме данни за груби нарушения, разделени в четири групи:</p>
      <p>1.    Нарушения с избирателните списъци, в които между първи и втори тур на изборите бяха премахнати 101 хил. души;</p>
      <p>2.    Нарушения с протоколите в секционните избирателни комисии;</p>
      <p>3.    Нарушения с бюлетините, 7 000 броя от които се оказаха невалидни;</p>
      <p>4.    Нарушения с организация на изборите, вкл. и недопускане на представители на Инициативния комитет, който ме издигна като граждански кандидат за кмет на София, при преброяването на бюлетините в зала "Арена Армеец", се казва още в писмото.</p>
      <p>Манолова обобщава, че е установено как<b> в "60% от протоколите са правени корекции</b> в нарушение на правилата, а в близо 900 секционни протокола (от 1600 секции) има разминавания и редакции, липса на фабрични номера, предварително отваряне на протоколи от неоторизирани служители, протоколи без задължителните подписи на членовете на СИК и други груби закононарушения".</p>
      <p>Тя информира посланиците <b>и за подадените над 60 жалби от щаба ѝ</b> по време на двата изборни дни, като посочва, че по тях е имало "отчетливо бездействие на задължените органи, въпреки че касаеха корпоративен и купен вот, изборни нарушения и грубо погазване на закона".</p>
      <p> "Редица медии продължават да отразяват тези нарушения, въпреки че изборите отминаха. Доверието на обществото в честността на вота ерозира в мащаби, които намирам за тревожни в страна член на демократичната общност и ЕС", пише още Манолова.</p>
      <p>Манолова обръща внимание, че в проекта на бюджета  за 2020 година средства за въвеждане на машинно гласуване отново не са предвидени, което намира за предпоставка за ерозиране на доверието на гражданите в способността на институциите и волята на мнозинството да осигурят честен изборен процес. </p>
      <p>"Не смятам, че процесът по приемане, организация, <b>цялата процедура е спазена и няма нарушение на Изборния кодекс</b>. Смятам, че жалбоподателите <b>не са запознати с процедурата,</b> разписана в Изборния кодекс и методическите указания на ЦИК.".</p>
      <p>Това заяви<a href="https://news.bg/bulgaria/oik-maya-manolova-ne-e-zapoznata-s-protsedurite-v-izborniya-kodeks.html"><b> по-рано</b></a> председателят на Общинската избирателна комисия (ОИК) Полина Витанова пред журналисти след края на <a href="https://news.bg/bulgaria/sad-othvarli-iskaneto-na-manolova-za-povtorno-prebroyavane-na-byuletinite-no-naznachi-ekspertiza.html"><b>съдебното заседание в Административния съд</b> </a>за касиране на местните избори.</p>
      <p>По-рано състав на <b><a href="https://news.bg/bulgaria/sad-othvarli-iskaneto-na-manolova-za-povtorno-prebroyavane-na-byuletinite-no-naznachi-ekspertiza.html">Софийския административен съд назначи да</a><a href="https://news.bg/bulgaria/sad-othvarli-iskaneto-na-manolova-za-povtorno-prebroyavane-na-byuletinite-no-naznachi-ekspertiza.html"> бъде изготвена съдебно-техническа-математическа</a> и компютърна експертиза</b> по делото за касиране на местните избори.</p>
      <p>При преброени <a href="https://news.bg/politics/okonchatelno-49-98-za-fandakova-45-13-za-manolova.html">100% от подадените гласове</a> за кмет на София Йорданка Фандъкова печели 209 542 гласа или 49.98% от вота, а Мая Манолова - 189 176 гласа или 45.13%.</p>
      <p>От щаба на кандидата за кмет на София Мая Манолова обявиха, че ще <a href="https://news.bg/politics/maya-manolova-iska-kasirane-na-izbora-za-kmet-na-sofiya.html"><b>искат касиране на изборния резултат още в деня на вота</b></a>. Няколко дни по-късно те <a href="https://news.bg/politics/v-shtaba-na-manolova-gotovi-s-iska-za-kasirane-na-izborite.html"><b>заявиха, че са готови с жалбата</b></a>. От БСП заявиха, че <a href="https://news.bg/politics/bsp-nyamat-zakonovo-pravo-da-iskat-kasirane-na-izborite-v-sofiya.html"><b>нямат законови основания</b></a> да внасят иск за касиране на резултатите, тъй като Мая Манолова бе независим кандидат, подкрепен от БСП.</p>
    </article>
  </body>
</html>