<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/diki-artemi-sorra-trapeziki-kompina-poy-stithike-me-theories-synomosias"/>
    <meta property="og:site_name" content="The Pressroom"/>
    <meta property="article:published_time" content="2019-11-22T16:39:34+00:00"/>
    <meta property="og:title" content="Δίκη Αρτέμη Σώρρα: Τραπεζική κομπίνα που στήθηκε με θεωρίες συνωμοσίας"/>
    <meta property="og:description" content="«Ένα τραπεζικό κόλπο που σκόπευε να το πετύχει μέσα από διάφορες θεωρίες συνωμοσίας» ήταν ο στόχος του Αρτέμη Σώρρα, κατέθεσε σήμερα στη δίκη του αρχηγού της «Ελλήνων Συνέλευσις» ο δημοσιογράφος, Λευτέρης Ρήνος, που έχει ερευνήσει, όπως δήλωσε, το «φαινόμενο Σώρρα». Με το Δημόσιο παρίσταται ως πολιτική Αγωγή ξεκίνησε σήμερα στο Τριμελές Εφετείο Κακουργημάτων, η δίκη του Αρτέμη Σώρρα και συνεργατών του, οι οποίοι έπεισαν εκατοντάδες πολίτες ότι μπορεί να σώσει τους ίδιους και τη χώρα από τα χρέη."/>
  </head>
  <body>
    <article>
      <h1>Δίκη Αρτέμη Σώρρα: Τραπεζική κομπίνα που στήθηκε με θεωρίες συνωμοσίας</h1>
      <address>
        <time datetime="2019-11-22T16:39:34+00:00">22 Nov 2019, 16:39</time>
      </address>
      <p>
        <b>«Ένα τραπεζικό κόλπο που σκόπευε να το πετύχει μέσα από διάφορες θεωρίες συνωμοσίας» ήταν ο στόχος του <a href="https://www.thepressroom.gr/tags/artemis-sorras?page=3">Αρτέμη Σώρρα</a>, κατέθεσε σήμερα στη δίκη του αρχηγού της<a href="https://www.thepressroom.gr/tags/ellinon-syneleysis"> «Ελλήνων Συνέλευσις» </a>ο δημοσιογράφος, Λευτέρης Ρήνος, που έχει ερευνήσει, όπως δήλωσε, το «φαινόμενο Σώρρα».</b>
      </p>
      <p>Με το Δημόσιο παρίσταται ως πολιτική Αγωγή ξεκίνησε σήμερα στο Τριμελές Εφετείο Κακουργημάτων, η δίκη του <b>Αρτέμη Σώρρα</b> και συνεργατών του, οι οποίοι έπεισαν εκατοντάδες πολίτες ότι μπορεί να σώσει τους ίδιους και τη χώρα από τα χρέη.</p>
      <p>Ως έναν άνθρωπο που<b> «πάντα χρωστούσε», «ιδιοκτήτη κατά καιρούς επιχειρήσεων χωρίς σημαντική αξία»,</b> που όμως εμπνεύστηκε από την Αμερική μέχρι την Πάτρα και την υπόλοιπη χώρα.</p>
      <p>Ο μάρτυρας κατέθεσε ότι η έρευνά του ξεκίνησε το 2011 στην Αμερική, οπότε ο κατηγορούμενος πλέον για εγκληματική οργάνωση <b>Αρτέμης Σώρρας </b>εμφανίστηκε με έναν ακόμη, συγκατηγορούμενό του σήμερα, υποστηρίζοντας ότι διέθεταν χρεόγραφα του αμερικανικού Δημοσίου ύψους 600 εκατομμυρίων δολαρίων, ποσό που έλεγαν πως προήλθε από την πώλησης<b> «μίας αρχαίας ελληνικής τεχνολογίας διαστημικών καυσίμων στην αμερικανική κυβέρνηση».</b></p>
      <p>Στην πραγματικότητα, όπως τόνισε ο μάρτυρας, τα επίμαχα χρεόγραφα, μη αποδεκτά από τις ΗΠΑ ,<b>«δεν αξίζουν ούτε όσο το χαρτί που είναι τυπωμένα».</b></p>
      <p>Κατά τον<b> κ. Ρήνο</b>, ο οποίος μίλησε εκτενώς και για την εγχώρια δράση του <b>Αρτέμη Σώρρα</b> και της οργάνωσης, η όλη στόχευση των κατηγορουμένων αφορά την προσπάθειά τους να αποκομίσουν χρηματικά οφέλη, αλλά και πολιτικά: <b>«Απώτερος σκοπός ήταν η εξουσία. Κάποια στιγμή θα ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο... Βρήκαν εύφορο έδαφος σε χιλιάδες κόσμο. Το ουσιαστικό αποτέλεσμα ήρθε με τον πολιτικό φορέα, 10.000 άτομα. Κάποιοι, αν και μπορούσαν να πληρώσουν, δεν το έκαναν κι έχασαν τις περιουσίες τους τελικά. Άλλοι, που φώναζαν ότι ήταν λάθος, βαφτίστηκαν προδότες από τον Σώρρα και εκδιώχθηκαν».</b></p>
      <p>Ο μάρτυρας αναφέρθηκε εκτενώς και στην υπόθεση των εξωδίκων που παρείχε ο φορέας σε οφειλέτες, με τα οποία ενημέρωναν τις δημόσιες αρχές πως την εξόφληση χρεών τους ουσιαστικά θα τη διευθετήσει η οργάνωση με τα περίφημα 600 δισ. που διέθετε.</p>
      <p><b>«Τα γραφεία της "Ελλήνων Συνέλευσις", που κάθε ένα ήταν μία ξεχωριστή ΜΚΟ, πλήρωναν 1.000 ευρώ για να λάβουν 100 εξώδικα. Δηλαδή 10 ευρώ το ένα. Αυτά στη συνέχεια τα πουλούσαν στον κόσμο, περίπου 30 ευρώ το καθένα. Έχω ακούσει και περίπτωση που κάποιος έδωσε 200 ευρώ για το εξώδικο...» </b>υποστήριξε.</p>
      <p>Σύμφωνα με τον <b>κ. Ρήνο,</b> με τη δραστηριότητα της οργάνωσης και την αποδοχή που είχε, σε αρκετούς οφειλέτες δημιουργήθηκαν τελικά τεράστια προβλήματα, <b>«καταστράφηκαν οικογένειες. Κάποιοι θεωρούσαν ότι ο Σώρρας ήταν ο γιος του Απόλλωνα που ερχόταν να τους σώσει. Υπήρχε επηρεασμός»</b> είπε.</p>
      <p>
        <b>ΠΗΓΗ: ΑΠΕ-ΜΠΕ</b>
      </p>
    </article>
  </body>
</html>