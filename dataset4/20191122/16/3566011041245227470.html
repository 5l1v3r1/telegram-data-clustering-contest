<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549210.html/%D8%A7%D8%A8%D8%B1%D8%A7%D8%B2-%D9%86%DA%AF%D8%B1%D8%A7%D9%86%DB%8C-%D9%BE%D9%88%D8%AA%DB%8C%D9%86-%D8%A7%D8%B2-%D9%81%D8%B9%D8%A7%D9%84%DB%8C%D8%AA-%D9%87%D8%A7%DB%8C-%D9%85%D9%88%D8%B4%DA%A9%DB%8C-%D8%A2%D9%85%D8%B1%DB%8C%DA%A9%D8%A7-%D9%88-%D9%86%D8%A7%D8%AA%D9%88"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T16:17:00+00:00"/>
    <meta property="og:title" content="ابراز نگرانی پوتین از فعالیت های موشکی آمریکا و ناتو"/>
    <meta property="og:description" content="رئیس‌جمهور روسیه در جلسه امروز شورای امنیت ملی این کشور، درباره مسائل مختلفی از جمله فعالیت‌های موشکی آمریکا و ناتو و همچنین وضعیت میدانی در سوریه صحبت کرد."/>
  </head>
  <body>
    <article>
      <h1>ابراز نگرانی پوتین از فعالیت های موشکی آمریکا و ناتو</h1>
      <address>
        <time datetime="2019-11-22T16:17:00+00:00">22 Nov 2019, 16:17</time>
      </address>
      <p>رئیس‌جمهور روسیه در جلسه امروز شورای امنیت ملی این کشور، درباره مسائل مختلفی از جمله فعالیت‌های موشکی آمریکا و ناتو و همچنین وضعیت میدانی در سوریه صحبت کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «ولادیمیر پوتین» رئیس‌جمهور روسیه امروز (جمعه) به انتقاد از سیاست‌های آمریکا و سازمان پیمان آتلانتیک شمالی (ناتو) درخصوص تولید و استقرار موشک‌های میان‌بُرد پرداخت.</p>
      <p>پوتین طی سخنرانی در جلسه شورای امنیت ملی روسیه گفت: «تهدید اشاعه موشک‌های کوتاه و میان‌بُرد بعد از خروج آمریکا از توافق INF باعث افزایش بی‌ثباتی جهانی شده است... روسیه نیز به همین دلیل، پتانسیل نظامی خود را توسعه خواهد داد».   به نوشته خبرگزاری «اینترفکس» وی درباره توسعه توانمندی‌های نظامی روسیه توضیح داد:‌ «سهم تسلیحات پیشرفته در نیروهای هسته‌ای، باید طی ده سال آینده به هفتاد درصد یا حتی بیشتر ارتقا یابد. خط تولید پهپادها و تسلیحات لیزری و فراصوت و همچنین سیستم‌های رباتیک باید گسترش یابد».   رئیس‌جمهور روسیه با تهدید دانستن تصمیم آمریکا و ناتو برای استقرار سامانه‌های موشکی در اروپا و آسیا، تاکید کرد: «نزدیک شدن زیرساخت‌های نظامی ناتو به مرزهای ما یک نگرانی جدی است. همچنین تلاش‌های آنها برای نظامی کردن فضا».   کشورهای آمریکا و روسیه بعد از ماه‌ها متهم کردن یکدیگر به نقض مفاد معاهده «منع موشک‌های هسته‌ای میان‌برد» موسوم به INF، در یازدهم مرداد رسما از آن خارج شدند (+). پیمان منع موشک‌های هسته‌ای میان‌برد، آمریکا و روسیه را از تملک، تولید یا پرتاب آزمایشی موشک‌های زمین‌پایه میان‌برد (۱۰۰۰ - ۵۰۰۰ کیلومتر) و کوتاه‌بردتر (۱۰۰-۵۰۰ کیلومتر) منع می‌کند. این پیمان در دهه هشتاد میلادی و در دوران ریاست‌جمهوری «رونالد ریگان» و «میخائیل گورباچف» روسای جمهوری وقت آمریکا و شوروی سابق منعقد شد.   به نوشته خبرگزاری «ریانووستی» پوتین با بیان اینکه روسیه سلاح‌های پیشرفته جدیدی را آزمایش کرده است، افزود: «کشورهای پیش‌رو جهانی به شکل فعالانه در حال تقویت تسلیحات تهاجمی خود هستند... آنچه که به باشگاه موشک‌های هسته‌ای معروف است، در حال جذب اعضای جدید است».   وی در بخش دیگری از صحبت‌هایش به موضوع سوریه پرداخته و اظهار داشت: «نظامیان روس در سوریه توانستند مانع مهاجرت تروریست‌ها به روسیه شوند... البته خصومت‌های شدید در سوریه دیگر به پایان رسیده است».   پیش از پوتین، «ماریا زاخارووا» سخنگوی وزارت خارجه روسیه نیز ضمن ابراز نگرانی از بیانیه وزرای خارجه ناتو درباره نظامی کردن فضا، گفته بود: «برنامه‌ریزی نظامی ناتو به دنبال دستیابی به برتری در تمامی عرصه‌ها از طریق استفاده از تمامی ابزارها از جمله نظامی‌گری و تشدید تنش‌ها است».   منبع: فارس    </p>
    </article>
  </body>
</html>