<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/11/22/phil_collins_gyermek_jezus/"/>
    <meta property="og:site_name" content="Index.hu"/>
    <meta property="article:published_time" content="2019-11-22T16:57:56+00:00"/>
    <meta property="og:title" content="Phil Collins gyermek Jézusként fogja terrorizálni Mexikó dolgos népét"/>
    <meta property="og:description" content="Mindeközben - Jézust zavarba ejtően sokféleképp szokták ábrázolni a tisztelői: van, aki kemény, ázsiai testépítőként látja szívesen, m..."/>
  </head>
  <body>
    <article>
      <h1>Phil Collins gyermek Jézusként fogja terrorizálni Mexikó dolgos népét</h1>
      <address><time datetime="2019-11-22T16:57:56+00:00">22 Nov 2019, 16:57</time> by <a rel="author" href="https://index.hu/szerzo/szalai_balint" target="_blank">Szalai Bálint</a></address>
      <p>Jézust zavarba ejtően sokféleképp szokták ábrázolni a tisztelői: van, aki kemény, ázsiai <a href="http://www.koreatimes.co.kr/www/news/world/2016/03/182_199263.html">testépítőként</a> látja szívesen, máshol elegáns <a href="https://www.panamaamerica.com.pa/provincias/cristo-negro-de-portobelo-reune-miles-de-feligreses-en-colon-1147079">fekete hercegként</a> jelenik meg. Svejkék tábori oltárán viszont például lazább, „vidám fiatalember volt, csinos kis pocakkal és valami fürdőnadrágszerű ruhával. Sportember benyomását keltette, nagyjából. A keresztet olyan eleganciával tartotta a kezében, mint egy teniszütőt."</p>
      <p>Zóquitében, a mexikói Zacatecas államban viszont egy egészen új megoldással próbálkoztak. Már eleve az sem igazán hétköznapi, hogy a teljes pompájában majdnem 7 méteres és közel egytonnás szobrukat a csecsemő Jézusról formázták, de Jézus <a href="https://www.youtube.com/watch?v=qYiWydDyMIE">bébiverzióját</a> egyébként pont annyira ér tisztelni, mint az idősebbet. </p>
      <figure>
        <img src="https://kep.cdn.indexvas.hu/1/0/3046/30462/304623/30462395_f8746dc3fb9518fc26070dc4bfc48eae_wm.jpg"/>
      </figure>
      <p>Ami érdekesebb, hogy derék polgárok ránézésre is felismerhetően Phil Collinsról mintázták a gigabébiszobor fejét. </p>
      <figure>
        <iframe data-src="https://twitter.com/JoseManuelRadio/status/1197248912161157122?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az <a href="https://www.elsoldemexico.com.mx/doble-via/video-fotos-aqui-la-verdadera-historia-del-nino-dios-mas-grande-gigante-zacatecas-4481501.html">El Sol de México</a> alapján nem direkt Phil Collinst kérték szoborra, de nem is bánják. </p>
      <figure>
        <iframe src="https://www.youtube.com/embed/WXsD-x6p560" width="560" height="315" data-service="Youtube" scrolling="no"/>
      </figure>
      <p>Hiszen feltehetőleg Jézus ismeri őket, láthatatlan érintése így pláne érezhető lehet, és idővel talán egy újabb napot tölthetnek vele a Paradicsomban. Akinek meg most még nem tetszik, annak majd fog később, a szeretetet nem lehet siettetni.</p>
      <p>Van egyébként egy <a href="https://www.youtube.com/watch?v=nH0JxiDaP54">versenytárs</a> óriás babajézusszobor Nezahualcoyotlban, de az kisebb. A teljes korrektség kedvéért rákerestem arra is, hogy van-e esetleg valahol óriás Peter Gabrielt mintázó vallási jelkép, de nem találtam.  Egy másik korabeli művész pedig egyenesen <a href="https://www.youtube.com/watch?v=u1xrNaTO1bI">azt ígérte</a>, hogy ő lesz a személyes Jézusunk, de ezek szerint mégis csak Philnek jött be az élet. </p>
    </article>
  </body>
</html>