<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/media/474248-syn-prezesa-nik-pozywa-wydawce-okopress"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T16:37:18+00:00"/>
    <meta property="og:title" content="Syn prezesa NIK pozywa wydawcę OKO.press. Jakub Banaś zarzuca portalowi bezprawne rozpowszechnienie jego wizerunku"/>
    <meta property="og:description" content="To już trzeci pozew złożony przez Jakuba Banasia wobec mediów ostatnich miesiącach."/>
  </head>
  <body>
    <article>
      <h1>Syn prezesa NIK pozywa wydawcę OKO.press. Jakub Banaś zarzuca portalowi bezprawne rozpowszechnienie jego wizerunku</h1>
      <address><time datetime="2019-11-22T16:37:18+00:00">22 Nov 2019, 16:37</time> by <a rel="author" href="https://wpolityce.pl/autorzy/202-media-watch-2" target="_blank">Media Watch</a></address>
      <p>
        <b>Jakub Banaś, syn prezesa Najwyższej Izby Kontroli, złożył w piątek do sądu pozew o ochronę dóbr osobistych przeciwko Fundacji Ośrodek Kontroli Obywatelskiej OKO - wydawcy oko.press - wynika z informacji przekazanej PAP przez pełnomocnika Jakuba Banasia - radcę prawnego Pawła Dońca.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/473102-syn-szefa-nik-jakub-banas-pozywa-wydawce-faktu">Syn szefa NIK pozywa wydawcę „Faktu”. Pełnomocnik Jakuba Banasia: „Zgoda na wykorzystanie wizerunku nie była udzielona”</a></p>
      <p>W oświadczeniu przesłanym PAP Jakub Banaś zaznaczył, że portal oko.press naruszył jego dobra osobiste poprzez bezprawne rozpowszechnienie jego wizerunku. Syn szefa NIK zapowiedział też skierowanie kolejnych pozwów w najbliższym czasie. Podkreślił przy tym, że złożony w piątek pozew nie wyczerpuje jego roszczeń wobec mediów naruszających w ostatnim czasie jego dobre imię.</p>
      <p>To już trzeci pozew złożony przez Jakuba Banasia wobec mediów ostatnich miesiącach. W październiku do sądu trafił pozew syna szefa NIK wobec TVN. Sprawa ta dotyczy żądania przeprosin oraz „usunięcia wszelkich naruszeń prawa rozumianych jako bezprawne wykorzystanie wizerunku” i nie zawiera żądań finansowych.</p>
      <p>Z kolei w listopadzie Jakub Banaś skierował do sądu pozew o ochronę dóbr osobistych przeciw wydawcy dziennika „Fakt”.</p>
      <blockquote>„Fakt Gazeta Codzienna” wydawana przez Ringier Axel Springer Polska naruszyła moje dobra osobiste poprzez bezprawne rozpowszechnianie mojego wizerunku</blockquote>
      <p>— wskazał Banaś.</p>
      <p>Na początku października także szef NIK Marian Banaś złożył pozew o ochronę dóbr osobistych przeciwko TVN i autorowi reportażu pod tytułem „Pancerny Marian i pokoje na godziny”. Prezes NIK domaga się sprostowania, przeprosin i wpłaty na cel społeczny.</p>
      <p>W materiale wyemitowanym 21 września „Superwizjer” TVN podawał, że były minister finansów i szef Służby Celnej, zaniżył w oświadczeniach dochody z wynajmu kamienicy, mowa była także o powiązaniach Banasia ze stręczycielami. Jak przekazywał „Superwizjer”, Banaś wpisał do oświadczenia majątkowego m.in. kamienicę w Krakowie, w której mieścił się pensjonat oferujący pokoje na godziny, i że wynajem kamienicy o powierzchni 400 m kw. oraz dwóch mniejszych nieruchomości miał przynosić rocznie 65,7 tys. zł dochodu.</p>
      <p>Po publikacji materiału „Superwizjera” szef NIK oświadczył, że nie zarządzał pokazanym w reportażu hotelem, obecnie nie jest właścicielem nieruchomości, a materiał TVN odbiera „jako próbę manipulacji, szkalowania i podważania dobrego imienia”. W konsekwencji pozwał do sądu TVN i autora materiału Bertolda Kittela.</p>
      <p>Pod koniec września Marian Banaś udał się na urlop bezpłatny do czasu zakończenia postępowania kontrolnego CBA w sprawie jego oświadczeń majątkowych, które zostało wszczęte w połowie kwietnia br.</p>
      <p>Centralne Biuro Antykorupcyjne poinformowało 16 października, że zakończyło kontrolę oświadczeń majątkowych Banasia. Rzecznik ministra koordynatora służb specjalnych Stanisław Żaryn powiedział, że nie może udzielać informacji o ustaleniach kontroli, w tym o zastrzeżeniach CBA.</p>
      <p>Dzień później prezes NIK w oświadczeniu przekazanym PAP poinformował, że 16 października zakończył urlop bezpłatny i przystąpił do wykonywania obowiązków w Najwyższej Izbie Kontroli.</p>
      <p>kb/PAP</p>
    </article>
  </body>
</html>