<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112354"/>
    <meta property="og:site_name" content="MGR Online"/>
    <meta property="article:published_time" content="2019-11-22T16:57:00+00:00"/>
    <meta property="og:title" content="คนร้ายบุกเดี่ยวใช้ปืนจี้ชิงทอง​​ 33​ บาท ร้านทองใน​ อ.ปลวกแดง​ จ.ระยอง"/>
    <meta property="og:description" content="ระยอง- เกิดเหตุ#8203;คนร้ายบุกเดี่ยวใช้ปืนสั้นจี้ชิงทอง#8203;หนัก#8203; 33#8203; บาทจากร้านทองใน#8203; อ.ปลวกแดง#8203; จ.ระยอง หนีลอยนวลโชคดีกล้องวงจรปิดจับภาพ#8203;ขณะก่อเหตุ#8203;ได้อย่างชัดเจน#8203; ตำรวจเร่งตามตัว#8203;ดำเนินคดี#8203;"/>
  </head>
  <body>
    <article>
      <h1>คนร้ายบุกเดี่ยวใช้ปืนจี้ชิงทอง​​ 33​ บาท ร้านทองใน​ อ.ปลวกแดง​ จ.ระยอง</h1>
      <address><time datetime="2019-11-22T16:57:00+00:00">22 Nov 2019, 16:57</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011623105.JPEG"/>
      </figure>
      <p>ระยอง - <b>เกิดเหตุ​คนร้ายบุกเดี่ยวใช้ปืนสั้นจี้ชิงทอง​หนัก​ 33​ บาท จากร้านทองใน​ อ.ปลวกแดง​ จ.ระยอง หนีลอยนวล​ โชคดีกล้องวงจรปิดจับภาพ​ขณะก่อเหตุ​ได้อย่างชัดเจน​ ตำรวจเร่งตามตัว​ดำเนินคดี​</b><br/><br/>ผู้สื่อข่าว​ราย​งานว่า​ เมื่อเวลา 20.00 น.วานนี้​ (22 พ.ย.)​ ได้เกิดเหตุคนร้ายใช้อาวุธปืนบุกจี้ชิงทองจากร้านทองศิริเยาวราช เลขที่ 1/34 ม.4 ตลาดเชโก้ ตรงข้ามวัดห้วยปราบ ต.มาบยางพร อ.ปลวกแดง จ.ระยอง​ ซึ่งหลังเกิดเหตุ​ ร.ต.อ.สมัย สาลี รองสารวัตรสอบสวน สภ.ปลวกแดง ได้รายงานให้ผู้บังคับบัญชาทราบ ก่อนประสานเจ้าหน้าที่ชุดสายตรวจลงพื้นที่ตรวจสอบ<br/><br/>ในที่เกิดเหตุ​พบ​ 2​ พนักงานสาวของร้านทองดังกล่าวที่ยังคงอยู่ในอาการตกใจ กล่าวว่า​ ก่อนเกิดเหตุได้มีชายอายุประมาณ 25-30 ปี รูปร่างท้วม ผิวขาว สวมเสื้อยืดสีดำ กางเกงยีนส์สีดำ สวมรองเท้าแตะและใส่หน้ากากอนามัยปิดบังใบหน้า ทำทีเข้ามาขอซื้อสร้อยคอทองคำและได้ลองสวมสร้อยคออยู่หลายเส้น<br/><br/>ก่อนจะชักอาวุธปืนพกสั้นไม่ทราบยี่ห้อจี้ชิงสร้อยคอทองคำรวม 11 เส้น หนัก 33 บาท และได้หันปากกระบอกปืนมายังพนักงานบังคับให้เปิดประตูอัตโนมัติ​ก่อนจะเดินออกจากร้านไปอย่างใจเย็น จากนั้นได้วิ่งหนีออกจากร้านไปอย่างรวดเร็ว<br/><br/>เบื้องต้น เจ้าหน้าที่ตำรวจ​ได้ตรวจสอบภาพจากกล้องวงจรปิดภายในร้าน​ พบว่า สามารถจับภาพคนร้ายขณะลงมือจี้ชิงทองรูปพรรณได้อย่างชัดเจน​ ใช้เวลาไม่ถึง 10 นาที ก่อนจะขึ้นรถหลบหนีไป คาดว่าคนร้ายน่าจะมาดูลาดเลาก่อนลงมือหลายครั้ง​ ซึ่งเจ้าหน้าที่​ตำรวจ​จะเร่งติดตาม​ตัว​คนร้าย​มาดำเนินคดี​ตามกฎหมาย​โดยเร็ว</p>
      <figure>
        <img src="https://mpics.mgronline.com/pics/Images/562000011623102.JPEG"/>
      </figure>
      <figure>
        <img src="https://mpics.mgronline.com/pics/Images/562000011623101.JPEG"/>
      </figure>
      <figure>
        <img src="https://mpics.mgronline.com/pics/Images/562000011623103.JPEG"/>
      </figure>
      <figure>
        <img src="https://mpics.mgronline.com/pics/Images/562000011623104.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112354"/>
      </related>
    </article>
  </body>
</html>