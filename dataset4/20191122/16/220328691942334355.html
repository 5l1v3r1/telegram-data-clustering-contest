<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/prokurorite-skochikha-na-sdiite-za-tormoza-sreshchu-geshev-407371.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T16:04:00+00:00"/>
    <meta property="og:title" content="Прокурорите скочиха на съдии за тормоза над Гешев"/>
    <meta property="og:description" content="Позицията си изказват в писмо да президента Румен Радев"/>
  </head>
  <body>
    <article>
      <h1>Прокурорите скочиха на съдии за тормоза над Гешев</h1>
      <address><time datetime="2019-11-22T16:04:00+00:00">22 Nov 2019, 16:04</time> by <a rel="author">Редактори</a></address>
      <p>Прокурорската асоциация отговори с отворено писмо на атаките на Съюза на съдиите и натиска, който те опитаха да упражнят върху президента по повод избора на новия главен прокурор Иван Гешев.</p>
      <p>След като първо 64 съдии, а после, по техни твърдения, 150 срещу 2210 в цялата страна, поискаха Румен Радев да не подписва указа за Гешев и да сезира Конституционния съд, сега прокурорите също се обърнаха към президента също с писмо и с възмущение относно политизирането на избора на обвинител номер едно и недопустимата намеса на съдиите в този процес.</p>
      <p>"Считаме, че е недопустимо съдии да осъществяват натиск в процедурата за избор на главен прокурор и да се намесват в кадровата политика и самоуправлението на прокуратурата в цялост.</p>
      <p>Заявяваме за пореден път принципната си позиция, че на свой ред представители на Прокуратурата на Република България не би следвало по какъвто и да е начин да се намесват в професионалния избор на съдиите при избор на административни ръководители на съдилищата, включително при избор на председател на Върховния касационен съд, респективно Върховния административен съд", се посочва в писмото на прокурорите. От асоциацията на обвинителите припомнят, че не е имало по-прозрачна процедура по избора на главен прокурор, а по време на заседанието е било видно как всячески се правят опити да се протака и саботира изборът. Писмото на Асоциацията на прокурорите е адресирано, освен до държавния глава, и до ВСС, и до Инспектората на съдебния съвет.</p>
      <p>Ето и цялото писмо на Асоциацията на прокурорите в България:</p>
      <p>
        <i>ДО</i>
      </p>
      <p>
        <i>ВИСШИЯ СЪДЕБЕН СЪВЕТ</i>
      </p>
      <p>
        <i>ДО</i>
      </p>
      <p>
        <i>ПРЕЗИДЕНТА НА РЕПУБЛИКА БЪЛГАРИЯ</i>
      </p>
      <p>
        <i>ДО</i>
      </p>
      <p>
        <i>ИНСПЕКТОРАТА НА ВИСШИЯ СЪДЕБЕН СЪВЕТ</i>
      </p>
      <p>
        <i>УВАЖАЕМИ ЧЛЕНОВЕ НА ВИСШИЯ СЪДЕБЕН СЪВЕТ,</i>
      </p>
      <p>
        <i>УВАЖАЕМИ Г-Н РАДЕВ,</i>
      </p>
      <p>
        <i>УВАЖАЕМА Г-ЖО ТОЧКОВА,</i>
      </p>
      <p>
        <i>По повод изпратеното до Вас отворено писмо на съдии /основно представители на една от съсловните организации на съдиите в България/, Управителният съвет на Асоциацията на прокурорите в България намираме за необходимо да изразим позиция, както по направените от тях искания, така и за проведените на 24.10.2019 година и на 14.11.2019 година заседания на Пленума на Висшия съдебен съвет, за избор на главен прокурор на Република България.</i>
      </p>
      <p>
        <i>Както е известно, заседанията се излъчваха пряко по Българска национална телевизия, Българска национална телевизия- канал 2 и на Интернет страницата на Висшия съдебен съвет, като по този начин изслушването на г-н Иван Стоименов Гешев – кандидат за поста главен прокурор на Република България, стана обществено достояние и беше проведено пред очите на всички български граждани. Безспорно процедурата беше публична и открита, без аналог, както за страната ни, така и за Европейския съюз. Широката общественост имаше възможност пряко и непосредствено да възприеме всички опити да бъдат саботирани заседанията, тяхната продължителност, обстановката, сигналите за поставени взривни устройства. Видими бяха усилията за създаване на процедурни проблеми без юридически аргументи, като обикновените български граждани изпитаха неудобството от блокирането на ключов столичен булевард в пиков час.</i>
      </p>
      <p>
        <i>И двете заседания приключиха с явно гласуване, на което кандидатът за главен прокурор получи категоричната подкрепа на огромното мнозинство от 20 членове на Пленума на Висшия съдебен съвет. Против кандидата и в двете заседания гласуваха само по четирима членове на съвета - представители на Съдийската колегия. Показателен обаче е фактът, че кандидатурата на г-н Иван Гешев беше подкрепена, освен от членовете на Прокурорската колегия и от мнозинството на членовете на съвета от Съдийската колегия, в това число и от председателя на Върховния административен съд. Протоколите от заседанията са публични и всеки, който желае, може да се запознае със съдържанието им на електронната страница на Висшия съдебен съвет, като прецени изложените мнения и аргументи.</i>
      </p>
      <p>
        <i>За съжаление, наред с чисто юридическите мотиви и професионални критерии в проведена процедура беше направен опит за безпрецедентен и недопустим политически натиск. Политическа партия прекрати предизборната си кампания и призова за протести срещу кандидатурата на г-н Гешев.</i>
      </p>
      <p>
        <i>Като съсловна организация на прокурорите в България изразяваме уважението си към всеки един член на Висшия съдебен съвет и към всеки един български съдия, но категорично се противопоставяме на подхода да се използва всякакъв възможен начин, включително чрез манипулации и генериране на фалшиви новини за създаване на изкуствено напрежение между Съда и Прокуратурата на Република България. Считаме, че е недопустимо съдии да осъществяват натиск в процедурата за избор на главен прокурор и да се намесват в кадровата политика и самоуправлението на прокуратурата в цялост. Заявяваме за пореден път принципната си позиция, че на свой ред представители на Прокуратурата на Република България не би следвало по какъвто и да е начин да се намесват в професионалния избор на съдиите при избор на административни ръководители на съдилищата, включително при избор на председател на Върховния касационен съд, респективно Върховния административен съд.</i>
      </p>
      <p>
        <i>За нас отвореното писмо на съдиите е продължение на линията за компрометиране на изборната процедура и на конкретно избрания кандидат. Подобно нагнетяване на напрежението оказва деструктивно влияние на цялата съдебна система. Поради това, считаме за свой професионален дълг да настояваме да бъдат зачетени  ясната позиция и категоричното мнение на професионалната общност на работещите в системата прокурори, следователи и служители.</i>
      </p>
      <p>
        <i>Отправяме призив за прекратяване на опитите за политизиране на избора за главен прокурор, тъй като подобен подход е деструктивен и уронва престижа на съдебната власт. Не следва да се допуска заради обслужване на определени политически и конюнктурни интереси да бъдат игнорирани чисто професионалните и юридически критерии за избор на главен прокурор.</i>
      </p>
      <p>
        <i>Изразяваме подкрепа към всички членове на Прокурорската колегия при Висшия съдебен съвет и заявяваме, че същите при дискусиите за избор на главен прокурор отстояваха позициите на прокурорите, следователите и служителите в Прокуратурата на Република България.</i>
      </p>
      <p>
        <i>Призоваваме всички прокурори, следователи и съдебни служители от системата на Прокуратурата на Република България да подкрепят нашата позиция чрез декларация, която да изпратят в електронен вариант на email apb@prb.bgи на хартиен носител до Висшия съдебен съвет, Президента на Република България и Инспектората на Висшия съдебен съвет.</i>
      </p>
      <p>
        <i>С УВАЖЕНИЕ,</i>
      </p>
      <p>
        <i>УПРАВИТЕЛЕН СЪВЕТ НА АСОЦИАЦИЯТА  НА ПРОКУРОРИТЕ В БЪЛГАРИЯ</i>
      </p>
    </article>
  </body>
</html>