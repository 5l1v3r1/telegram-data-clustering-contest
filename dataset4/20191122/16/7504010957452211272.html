<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wired.it/internet/regole/2019/11/22/cvcn-mise-dis/"/>
    <meta property="og:site_name" content="Wired"/>
    <meta property="article:published_time" content="2019-11-22T16:36:57+00:00"/>
    <meta property="og:title" content="Prevenire è meglio che curare: scatta lo screening delle difese cyber"/>
    <meta property="og:description" content="Si scaldano i motori del Cvcn, il centro del Mise per la certificazione delle apparecchiature informatiche. Per i servizi è fondamentale lo screening tech per difendere le infrastrutture critiche"/>
  </head>
  <body>
    <article>
      <h1>Prevenire è meglio che curare: scatta lo screening delle difese cyber</h1>
      <address><time datetime="2019-11-22T16:36:57+00:00">22 Nov 2019, 16:36</time> by <a rel="author" href="https://www.wired.it/author/lzorloni/" target="_blank">Luca Zorloni</a></address>
      <h3>Si scaldano i motori del Cvcn, il centro del Mise per la certificazione delle apparecchiature informatiche. Per i servizi è fondamentale lo screening tech per difendere le infrastrutture critiche</h3>
      <p>Se è vero che, come si suol dire, prevenire è meglio che curare, allora il compito di chi <b>certifica se un apparato informatico è abbastanza sicuro</b> per proteggere reti e infrastruttura strategiche diventa fondamentale. Ed è per questo che tra le priorità del piano di difesa cibernetica dell’Italia c’è quello di accendere i motori del<b> Centro di valutazione e certificazione nazionale</b> (Cvcn), ossia la squadra di esperti del <a href="https://www.mise.gov.it/index.php/it/per-i-media/notizie/it/198-notizie-stampa/2039261-istituito-il-centro-di-valutazione-e-certificazione-nazionale-cvcn">ministero dello Sviluppo economico</a> (Mise) che si occuperà di verificare che <a href="https://www.wired.it/internet/tlc/2019/02/16/sicurezza-informatica-cybersecurity-act-certificazione/">strumenti tecnologici per reti e servizi fondamentali</a> per la vita quotidiana del Paese non siano fallati.</p>
      <p>A prescriverlo è il <a href="https://www.wired.it/internet/tlc/2019/09/25/cybersecurity-italia-perimetro-cibernetico/"><b>decreto legge sulla sicurezza informatica</b></a>. Quando un ente pubblico o una delle aziende incluse nel perimetro cyber nazionale, a cominciare da quelle che <a href="https://www.wired.it/internet/regole/2018/11/15/cybersecurity-direttiva-nis-lista-segreta-aziende/">offrono servizi fondamentali per i cittadini</a> (come acqua, luce, gas, ospedali, banche), dovrà fare acquisti informatici per aggiornare reti e computer, dovrà segnalarlo al Cvcn. Il quale, se fiuta un rischio, ha <b>30 giorni per imporre condizioni e test</b> su hardware e software. E se necessario, può persino stracciare il contratto.</p>
      <h4>Aziende osservate speciali</h4>
      <p>Più che mai gli occhi del Dipartimento per informazioni sulla sicurezza sono puntati sulle aziende. Sia le <b>465 che, classificate come operatori dei servizi essenziali</b>, sono dentro allo steccato della normativa europea Nis, sia le altre che saranno<a href="https://www.wired.it/internet/tlc/2019/09/25/cybersecurity-italia-perimetro-cibernetico/"> incluse nel perimetro cibernetico</a>, entrato in vigore il 21 novembre. Ma anche le<b> piccole e medie imprese,</b> su cui i servizi vogliono allargare lo scudo dei controlli e delle difese.</p>
      <p>Non a caso il Dis ha appena varato il nuovo portale dell’<b>Ufficio centrale per la segretezza</b> (Ucse), la “<i>longa manus amministrativa</i>” dei servizi, come l’ha definita il vicedirettore generale Bruno Valensise. Ossia l’organo che tiene i rapporti con le aziende che maneggiano forniture classificate e il cui sito è stato presentato a Milano, nella prima tappa di un tour per i capoluoghi italiani per spingere le aziende a investire in cybersecurity. Le <b>forniture classificate sono un nodo strategico</b>. Vedi alla voce sicurezza, aerospazio, telecomunicazioni. Devono essere pulite per garantire la resistenza degli apparati. D’altro canto le <a href="https://www.wired.it/internet/tlc/2019/09/05/5g-golden-power-conte-bis/">nuove norme sul golden power</a>, ossia l’eccezione che il governo può sollevare all’acquisto di un’azienda italiana da parte di imprese extra-Ue, sono state estese a settori tecnologici strategici come nanotecnologie, semiconduttori, intelligenza artificiale e tecnologie dual-use.</p>
      <p>Lo screening sulle tecnologie è per Roberto Baldoni, vicedirettore del Dis con delega alla cybersecurity, un passaggi tattico: “<i>Il Cvcn dovrà lavorare su un procurement qualificato per le aziende e sugli elementi di rischio per le reti</i>”. E, ora, “<i>fatto il perimetro, si devono fare i sevizi</i>”, aggiunge il cyber zar. Ossia mettere in campo strumenti tecnologici per il controllo e la difesa informatica del Paese, come <b>cloud, intelligenza artificiale e internet delle cose.</b></p>
    </article>
  </body>
</html>