<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/kochin-refinery-privitization/836112"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-22T16:33:30+00:00"/>
    <meta property="og:title" content="കൊച്ചിന്‍ റിഫൈനറീസ്‌ വില്‍ക്കാനുള്ള തീരുമാനം കേന്ദ്രസര്‍ക്കാര്‍ പിന്‍വലിക്കണം: എല്‍ഡിഎഫ്"/>
    <meta property="og:description" content="ഭാരത് പെട്രോളിയം കോര്‍പ്പറേഷന്റെ കൊച്ചിയിലെ എണ്ണ ശുദ്ധീകരണ ..."/>
  </head>
  <body>
    <article>
      <h1>കൊച്ചിന്‍ റിഫൈനറീസ്‌ വില്‍ക്കാനുള്ള തീരുമാനം കേന്ദ്രസര്‍ക്കാര്‍ പിന്‍വലിക്കണം: എല്‍ഡിഎഫ്</h1>
      <address><time datetime="2019-11-22T16:33:30+00:00">22 Nov 2019, 16:33</time> by <a rel="author">വെബ് ഡെസ്‌ക്‌</a></address>
      <p>തിരുവനന്തപുരം&gt; ഭാരത് പെട്രോളിയം കോര്‍പ്പറേഷന്റെ കൊച്ചിയിലെ എണ്ണ ശുദ്ധീകരണ ശാല വില്‍ക്കാനുള്ള തീരുമാനം കേന്ദ്രസര്‍ക്കാര്‍ പിന്‍വലിക്കണമെന്ന് എല്‍ഡിഎഫ് കണ്‍വീനര്‍ എ വിജയരാഘവന്‍ ആവശ്യപ്പെട്ടു.ബിപിസിഎല്‍ ഉള്‍പ്പെടെ ലാഭത്തില്‍ പ്രവര്‍ത്തിക്കുന്ന അഞ്ച് കേന്ദ്ര പൊതുമേഖലാ സ്ഥാപനങ്ങള്‍ വിറ്റഴിക്കാനാണ് കേന്ദ്ര സര്‍ക്കാര്‍ തീരുമാനിച്ചി രിക്കുന്നത്.</p>
      <p>കേരളത്തില്‍ മികച്ച നിലയില്‍ പ്രവര്‍ത്തിക്കുന്ന കൊച്ചി എണ്ണ ശുദ്ധീകരണശാല സ്വകാര്യവല്‍ക്കരിക്കുന്നതോടെ സംസ്ഥാനത്തെ പാചക വാതക വിതരണം ഉള്‍പ്പെടെ പ്രതിസന്ധിയിലാകും.സ്വകാര്യ കമ്പനികളുടെ പാചക വാതക സിലിണ്ടറുകള്‍ക്ക് സര്‍ക്കാര്‍ സബ്സിഡി ലഭിക്കില്ല.</p>
      <p>ബിപിസിഎല്‍ സ്വകാര്യവല്‍ക്കരിക്കുന്നതോടെ എട്ടുകോടി പാചക വാതക ഉപഭോക്താക്കള്‍ക്ക് സബ്സിഡി കിട്ടാതെ വരും. തൊഴില്‍ സംവരണം ഉള്‍പ്പെടെ ഇല്ലാതാകും. ജീവനക്കാരുടെ തൊഴില്‍ സുരക്ഷിതത്വവും നഷ്ടമാകും.</p>
      <p>കേരളത്തിന്റെ വ്യാവസായിക കുതിപ്പായി മാറുമായിരുന്ന നിര്‍ദ്ദിഷ്ട പെട്രോ കെമിക്കല്‍ പാര്‍ക്ക് അനിശ്ചിതത്വത്തിലാകുകയും ചെയ്യും. സംയുക്ത സംരംഭമായി 1966 ല്‍ തുടങ്ങിയ കൊച്ചി റിഫൈനറി 2006 ലാണ് ബി.പി.സി.എല്‍ ഏറ്റെടുത്തത്.</p>
      <p>നല്ല നിലയില്‍ പ്രവര്‍ത്തിക്കുന്ന ഈ സ്ഥാപനം വില്‍ക്കുന്നതിന് ഒരു ന്യായീകരണവുമില്ല?കേരളത്തിലെ ഏറ്റവും വലിയ പൊതുമേഖലാ സ്ഥാപനം വിദേശ കുത്തകകള്‍ക്ക് വിറ്റുതുലയ്ക്കുന്ന നിലപാടാണ് കേന്ദ്രസര്‍ക്കാര്‍ സ്വീകരിക്കുന്നത്.</p>
      <p>സാമ്പത്തികരംഗത്ത് കോര്‍പ്പറേറ്റ് അനുകൂല നിലപാട് സ്വീകരിച്ച കേന്ദ്ര-ബി.ജെ.പി ഭരണത്തിന്റെ കെടുകാര്യസ്ഥതയാണ് ഈ ദുഃസ്ഥിതി സൃഷ്ടിച്ചത്. സ്വകാര്യവത്ക്കരണത്തിനെതിരെ തൊഴിലാളികള്‍ സമരത്തിലാണ്. ഈ സമരത്തിന് എല്‍ഡിഎഫ് എല്ലാവിധ പിന്തുണയും നല്‍കുമെന്ന് എ വിജയരാഘവന്‍ പ്രസ്താവനയില്‍ അറിയിച്ചു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news-videos/bpcl-privatization/835905"/>
        <a href="https://www.deshabhimani.com/news/national/notice-privitization-rajyasabha-elemaram-kareem/835885"/>
        <a href="https://www.deshabhimani.com/news/kerala/news-thiruvananthapuramkerala-23-11-2019/836302"/>
        <a href="https://www.deshabhimani.com/news/kerala/news-thiruvananthapuramkerala-23-11-2019/836301"/>
        <a href="https://www.deshabhimani.com/news/kerala/news-thiruvananthapuramkerala-23-11-2019/836300"/>
        <a href="https://www.deshabhimani.com/news/kerala/news-thiruvananthapuramkerala-23-11-2019/836299"/>
        <a href="https://www.deshabhimani.com/news/kerala/news-23-11-2019/836298"/>
      </related>
    </article>
  </body>
</html>