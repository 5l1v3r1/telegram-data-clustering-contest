<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/t-y-mashini-tankove-1618600.html"/>
    <meta property="og:site_name" content="Cross"/>
    <meta property="article:published_time" content="2019-11-22T16:56:00+00:00"/>
    <meta property="og:title" content="Руски Т-80 се срещна с американски Abrams на учения"/>
    <meta property="og:description" content="/КРОСС/ В неотдавнашните учения в Южна Корея танкове Т-80У действаха съвместно с американските М1А2. В мрежата се появиха снимки и видеоматериали, запечатали бойните машини една до друга."/>
  </head>
  <body>
    <article>
      <h1>Руски Т-80 се срещна с американски Abrams на учения</h1>
      <address>
        <time datetime="2019-11-22T16:56:00+00:00">22 Nov 2019, 16:56</time>
      </address>
      <p>/КРОСС/ В неотдавнашните учения в Южна Корея танкове Т-80У действаха съвместно с американските М1А2. В мрежата се появиха снимки и видеоматериали, запечатали бойните машини една до друга.</p>
      <p>Машините споделиха бойните редици, за да отработят заедно отразяване на атака на условен противник.</p>
      <p>За първи път тези два танка, разполагащи с газотурбинни двигатели, се срещат през февруари 1993 г. на изложението IDEX-93 в столицата на Обединените арабски емирства Абу Даби, отбелязва "Российская газета", предава Russia Beyond.</p>
      <p>За руската машина това изложение става първата открита демонстрация на уникалните ѝ ходови възможности. Именно след него към името на руските танкове се закрепя прозвището "летящи". "Осемдесетката" се движи по полигона, правейки множество скокове и предизвиквайки възторг сред публиката на трибуните.</p>
      <p>Когато Аbrams опитва да повтори "трика" на омската машина, той се сблъсква с неуспех: танкът се обръща настрани и изпада от състезанието.</p>
      <p>Следващата страна, в която се срещат Т-80У и М1А2, е Швеция. През 1993 г. там избират с какво да заменят остарелите машини във войските си. За правото да служат в армията на скандинавската държава се борят още френският Leclerc и германският Leopard-2. Както се очаква, изборът пада на последния.</p>
      <p>Същевременно обаче шведските военни отбелязват високата надеждност на руския претендент, добрата му маневреност, силната бронезащита, възможността да използва управляемо ракетно въоръжение. И с основание критикуват недостатъчната ефективност на нощните прицели.</p>
      <p>След пет години руските и американските танкове участват в търг в Гърция, където освен Leclerc и Leopard се явяват още английският Challenger-2 и украинският Т-84.</p>
      <p>По скоростните си характеристики Т-80У отново се оказа най-добрият - при марш на 1000 км демонстрира скорост до 80 км/ч.</p>
      <p>Като цяло руският Т-80 превъзхожда конкурентите си по надеждност, възможност за ремонти, просто усвояване, но се отбелязва нуждата от доработка на хидрообемната предавка, която излиза от строя, както и по-нататъшното усъвършенстване на системата за управление на огъня, както и създаването на нов нощен прицел. Впоследствие тези недостатъци са отстранени.</p>
      <p>Abrams демонстрира нееднозначни резултати, тъй като при преодоляване на стена с височина от метър командирът на машината получава травма, а на различни етапи от състезанието двигателят излиза от строя и се налага да бъде демонтиран.</p>
      <p>По време на стрелбите не е забелязано и някакво превъзходство над германските и френските машини. В резултат Гърция избира Leopard-2.</p>
      <p>Южна Корея от своя страна получава Т-80У през 1996 г., като военните на страната и до днес оценяват високо изключителните характеристики на руските машини с "реактивни" двигатели.</p>
    </article>
  </body>
</html>