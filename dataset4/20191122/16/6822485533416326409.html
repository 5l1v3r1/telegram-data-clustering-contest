<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901071.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T16:01:00+00:00"/>
    <meta property="og:title" content="مردم در فصول سرد سال خون بیشتری اهدا کنند"/>
    <meta property="og:description" content=" به گزارش میزان، بشیر حاجی بیگی سخنگوی سازمان انتقال خون از مردم نوع‌دوست و ایثارگر کشور خواست در روز‌های پیش رو اهدای خون را در برنامه خود قرار دهند و افزود: همه ساله با آغاز فصل سرما و آغاز بارش‌های فصلی میزان مراجعه مردم به مراکز انتقال خون برای اهدای خون کم می‌شود و در حال حاضر نیز با توجه به ورود موج سرما و بارش‌های برف و باران مراکز انتقال خون در سراسر کشور با کاهش ذخایر خون و فرآورده‌های آن روبرو شده اند."/>
  </head>
  <body>
    <article>
      <h1>مردم در فصول سرد سال خون بیشتری اهدا کنند</h1>
      <address>
        <time datetime="2019-11-22T16:01:00+00:00">22 Nov 2019, 16:01</time>
      </address>
      <p>سخنگوی سازمان انتقال خون گفت: در فصل سرما مراجعه اهداکنندگان خون نسبت به دیگر فصول کمتر می‌شود و با توجه به اینکه نیاز به خون و فرآورده‌های خون همیشگی است، لازم است هموطنان در فصل سرما بیشتر اقدام به اهدای خون کنند</p>
      <p> به گزارش میزان، بشیر حاجی بیگی سخنگوی سازمان انتقال خون از مردم نوع‌دوست و ایثارگر کشور خواست در روز‌های پیش رو اهدای خون را در برنامه خود قرار دهند و افزود: همه ساله با آغاز فصل سرما و آغاز بارش‌های فصلی میزان مراجعه مردم به مراکز انتقال خون برای اهدای خون کم می‌شود و در حال حاضر نیز با توجه به ورود موج سرما و بارش‌های برف و باران مراکز انتقال خون در سراسر کشور با کاهش ذخایر خون و فرآورده‌های آن روبرو شده اند.</p>
      <p>وی تاکید کرد: نیاز به خون و فرآورده‌های آن مختص زمانی خاص نیست و این نیاز همیشگی و به صورت روزانه است. سخنگوی سازمان انتقال خون گفت: به رغم فعالیت‌های شبکه خون رسانی کشور و کمک استان‌های معین به استان‌هایی که در آن‌ها مصرف خون و فرآورده‌های خونی به علت وجود بیماران تالاسمی و بیماران خاص و افزایش میزان جراحی‌های قلب باز بالا است، همچنان نیاز به خون زیاد است، از مردم در سراسر کشور دعوت می‌کنیم به مراکز انتقال خون برای اهدای خون مراجعه کنند.</p>
      <p>حاجی بیگی اضافه کرد: در حال حاضر به تمام گروه‌های خونی نیاز داریم، اما افرادی که دارای گروه خونی منفی هستند، توجه بیشتری به اهدای خون داشته باشند.</p>
      <p>
        <b>حداقل سن قابل قبول برای اهدای خون ۱۸ سال تمام است</b>
      </p>
      <p>سخنگوی سازمان انتقال خون گفت: حداقل سن قابل قبول برای اهدای خون ۱۸ سال تمام و حداکثر سن ۶۰ سال تمام است.</p>
      <p>حاجی بیگی افزود: حداکثر سن برای اولین اهدای خون ۶۰ سال است و برای دفعات بعدی اهداکننده مستمر (با سابقه حداقل ۲بار اهدای خون درسال) حداکثر ۶۵ سال است.</p>
      <p>وی در خصوص ضرورت اهدای خون تصریح کرد: خون سالم، نجات دهنده زندگی است و همه روزه، در سراسر جهان بسیاری از افراد به خون و فرآورده‌های خونی نیاز دارند، به طوری که از هر سه نفر مردم دنیا، یک نفر در طول زندگی احتیاج به تزریق خون و فرآورده‌های خونی پیدا می‌کند.</p>
      <p>حاجی بیگی گفت: بارزترین مثال برای موقعیت‌هایی که در آن نیاز مبرم به خون پیدا می‌شود عبارت از زمان بروز حوادث و سوانح گوناگونی نظیر تصادفات رانندگی، سوختگی‌ها و اعمال جراحی است.</p>
      <p>وی اضافه کرد: همچنین خانم‌های باردار در حین زایمان، نوزادان و به خصوص نوزادان نارسی که به زردی دچار می‌شوند، نیازمند به خون هستند و از طرفی بیماران مبتلا به سرطان که تحت شیمی درمانی یا اشعه درمانی قرار دارند هم از مصرف کنندگان خون و فرآورده‌های خون هستند.</p>
      <p>بر اساس آمار‌های اعلام شده در ایران سالانه بیش از ۲ میلیون و ۵۰۰ هزار نفر برای اهدای خون به مراکز اهدای خون مراجعه می‌کنند که در این میان، ۲ میلیون و ۱۰۰ هزار نفر موفق به اهدای خون می‌شوند.</p>
      <p>در حال حاضر اهدای خون در ایران به صورت کاملا داوطلبانه و بدون هیچ چشم داشتی و به منظور کمک به بیماران نیازمند به خون و فرآورده‌های آن انجام می‌شود و هم اکنون شاخص اهدای خون در ایران ۲۷ نفر به ازای هزار نفر جمعیت است که شاخص خوبی محسوب می‌شود.</p>
    </article>
  </body>
</html>