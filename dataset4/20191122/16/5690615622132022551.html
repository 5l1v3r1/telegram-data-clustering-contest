<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837280-krikliy-zvilnyaye-svoyu-zastupnitsyu-klitinu-cherez-seks-skandal"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T16:29:00+00:00"/>
    <meta property="og:title" content="Криклій звільняє свою заступницю Клітіну через секс-скандал"/>
    <meta property="og:description" content="КИЇВ. 22 листопада. УНН. Міністр інфраструктури Владислав Криклій повідомив, що на наступному засіданні уряду вважає за необхідне винести подання про …"/>
  </head>
  <body>
    <article>
      <h1>Криклій звільняє свою заступницю Клітіну через секс-скандал</h1>
      <address><time datetime="2019-11-22T16:29:00+00:00">22 Nov 2019, 16:29</time> by <a rel="author">Дар'я Панченко</a></address>
      <p><b>КИЇВ. 22 листопада. УНН.</b> Міністр інфраструктури Владислав Криклій повідомив, що на наступному засіданні уряду вважає за необхідне винести подання про відставку його заступниці Олександри Клітіної. Про це він написав на своїй сторінці в Facebook, передає <b>УНН</b>.</p>
      <p>“Олександра Клітіна відмовилась йти у відставку в дусі європейської політичної традиції. Тому я вважаю за необхідне винести на наступне засідання уряду подання про її відставку від свого імені”, — написав Криклій.</p>
      <p>Міністр також звернув увагу на питанні гендерної рівності та неприпустимості образи честі та гідності людини через її стать. Він назвав сексизм, ейджизм та решту дискримінацій неприпустимим явищем у політиці та інших сферах життя.</p>
      <p>“Я неодноразово публічно наголошував, що сам формував свою команду, і залишаю за собою право змінювати її. Заступники міністра також обіймають політичні посади. Це означає, що якщо ти вважаєш, що міністра, в команді якого працюєш, нічого не цікавить крім того з чим ми боремось, цитую: „которого, видимо интересует только зароботок“, ти, як заступник міністра, маєш повідомити правоохоронним органами всі відомі факти для подальшого розслідування та подати у відставку через категоричну не згоду з такими речами. Власне так я і запропонував зробити Олександрі Клітіній. Вона категорично відмовилась і сказала, що не бачить передумов для звільнення”, — зазначив Криклій.</p>
      <p>Також міністр зазначив, що незадоволений відсутністю розуміння між Олександрою та командою міністерства інфраструктури, що траплялось неодноразово.</p>
      <p>“Від самого початку я кожному із заступників озвучував свою рішучу позицію, що вони мають заслужити довіру та підтримку в колективі демонструючи лідерські якості. Олександрі лідерства забракло, а довіру з останнім вчинком втрачено. Якщо у пані Клітіної є реальні факти зловживань чи корупції серед членів команди, я прошу так само повідомити їх для розслідування компетентним органам, вважаю вони мають право знати більше за Джокера”, — додав Криклій.</p>
      <p>Зазначимо, що днями нардеп Антон Поляков оприлюднив фрагмент розмови народних депутатів від "Слуги народу", в якому зазначається, що Клітіна нібито отримала свою посаду через ліжко.</p>
      <p>Згодом підключився пранкер "Джокер", який поширив листування з Клітіною. Він порадив чиновниці написати про свою щасливу родину у соцмережі, і вона слухняно виконала всі поради, не помітивши тролінгу.</p>
      <p>Нагадаємо, Олександра <a href="https://www.unn.com.ua/uk/news/1825118-kabmin-priznachiv-sche-nizku-zastupnikiv-ministriv">Клітіна стала заступником міністра</a> інфраструктури 18 вересня.</p>
    </article>
  </body>
</html>