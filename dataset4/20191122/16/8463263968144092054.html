<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855675/pko-ekstraklasa-wojna-domowa-w-wisle-krakow-grupa-blaszczykowskiego-grozi-przerw"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-22T16:03:23+00:00"/>
    <meta property="og:title" content="PKO Ekstraklasa. Wojna domowa w Wiśle Kraków. Grupa Błaszczykowskiego grozi przerwaniem misji ratunkowej"/>
    <meta property="og:description" content="Przy Reymonta 22 trwa wojna domowa. Misja ratowania piłkarskiej Wisły Kraków przez grupę skupioną wokół Jakuba Błaszczykowskiego może zostać przerwana w każdej chwili. - Dopadło nas wszystkich ostatnio spore zniechęcenie - mówi Tomasz Jażdżyński."/>
  </head>
  <body>
    <article>
      <h1>PKO Ekstraklasa. Wojna domowa w Wiśle Kraków. Grupa Błaszczykowskiego grozi przerwaniem misji ratunkowej</h1>
      <address><time datetime="2019-11-22T16:03:23+00:00">22 Nov 2019, 16:03</time> by <a rel="author" href="https://sportowefakty.wp.pl/autor/maciej-kmita" target="_blank">Maciej Kmita</a></address>
      <h4>Przy Reymonta 22 trwa wojna domowa. Misja ratowania piłkarskiej Wisły Kraków przez grupę skupioną wokół Jakuba Błaszczykowskiego może zostać przerwana w każdej chwili. - Dopadło nas wszystkich ostatnio spore zniechęcenie - mówi Tomasz Jażdżyński.</h4>
      <related>
        <a href="https://sportowefakty.wp.pl/pilka-nozna/854451/pko-ekstraklasa-kuriozum-w-wisle-krakow-zadluzony-po-uszy-klub-ma-na-utrzymaniu-"/>
      </related>
      <p>Gdy "grupa ratunkowa" z , , , ,  i  na czele uchroniła Wisłę Kraków przed upadkiem, <a href="https://sportowefakty.wp.pl/pilka-nozna/804350/wisla-krakow-historia-ktora-sie-nie-konczy">pisaliśmy, że na to, co zeszłej zimy wydarzyło się w Krakowie, nie wpadliby nawet scenarzyści Netlfixa</a>. Życie napisało jednak ciąg dalszy tej historii, z właściwym dla trzymających w napięciu produkcji zwrotem akcji.</p>
      <p>Ludzie, którzy niespełna rok temu bez namysłu ruszyli na pomoc kołyszącemu się nad przepaścią klubowi, i ryzykując majątkiem i reputacją, szli ramię w ramię, stanęli teraz po dwóch strony barykady. Przy Reymonta 22 trwa wojna domowa, a władze piłkarskiej Wisły mówią wprost: tracimy cierpliwość i albo będzie po naszemu, albo wcale.</p>
      <p><b>Dzisiaj wrogu - wczoraj bracie<br/></b><br/>Błaszczykowski, Jażdżyński i Królewski, udzielając prowadzącej piłkarską sekcję Białej Gwiazdy Wiśle SA 4 mln zł pożyczki na przetrwanie, zapewnili sobie pełną kontrolę nad klubem i odcięli Towarzystwo Sportowego "Wisła", formalnego właściciela piłkarskiej spółki, od wpływu na bieżące zarządzanie. Zagwarantowali sobie też prawo do pierwokupu akcji od TS-u.</p>
      <p>Pod nowymi rządami piłkarska Wisła powoli staje na nogi. Funkcjonuje na zdrowych zasadach i - nawet bez zewnętrznego inwestora - zaczęła być rentowna, a wypracowany zysk przeznacza na spłatę długu, który w dziewięć miesięcy stopniał o 9 mln zł - do 28 mln zł. Triumwirat nie zamierza jednak skorzystać z prawa do przejęcia Wisły SA, a ustami Jażdżyńskiego tłumaczy to postawą TS-u, które ma rzucać kłody pod nogi grupie ratunkowej.</p>
      <p>Przewodniczący rady nadzorczej Wisły SA udzielił "Dziennikowi Polskiemu" i portalowi interia.pl wywiadu-rzeki, w którym zdradził kulisy rozmów między Wisłami, doprowadzając do tąpnięcia w środowisku. Na pytanie, o to, czy jedyną przeszkodą w przejęciu przez niego oraz Błaszczykowskiego i Królewskiego Wisły SA jest konflikt z TS-em, odpowiada: - Problemów jest wiele, ale rzeczywiście postawa Towarzystwa Sportowego jest teraz absolutnie kluczowa.</p>
      <p>Co istotne, prezesem TS-u jest Rafał Wisłocki, który od stycznia do lipca stał na czele Wisły SA i firmował nowe otwarcie jako niesplamiony powiązaniami z gangsterami z grupy Sharks przedstawiciel władz klubu. Za jego sprawą na ratunek Wiśle ruszył Jarosław Królewski - jego kolega z dzieciństwa. To był moment zwrotny w akcji ratowania klubu. Królewski był akceleratorem działań kibiców, a sam dorzucił do klubowej kasy kilkaset tysięcy złotych więcej niż tylko 1,33 mln zł pożyczki.</p>
      <p>
        <b>
          <a href="https://sportowefakty.wp.pl/pilka-nozna/854317/pko-ekstraklasa-artur-skowronek-sklamalbym-gdybym-powiedzial-ze-nie-mam-obaw">Czytaj również -&gt; Skowronek: Skłamałbym, gdybym powiedział, że nie mam obaw</a>
        </b>
      </p>
      <p>Od kilku miesięcy Wisły rozmawiają o uregulowaniu kluczowych spraw jak prawa do nazwy "Wisła Kraków", którą TS zastrzegł już w 2012 roku, i historycznego herbu klubu, który jest własnością TS-u oraz kontroli długu właścicielskiego. Piłkarska spółka chciałaby też przejąć zupełną kontrolę nad dystrybucją pamiątek i akademią piłkarską, która jest oczkiem w głowie Wisłockiego, i jednocześnie pozbawić TS prawa do prowadzenia sekcji piłkarskiej w jakiejkolwiek kategorii wiekowej.</p>
      <p>Według Jażdżyńskiego, TS wstępnie zgodził się na zaproponowane przez SA rozwiązania, ale potem się z tego wycofał: - Po kilku tygodniach wydawało się, że doszliśmy do porozumienia, ale po kilku dniach otrzymałem informację, że zarząd w pełnym składzie nie wyraził zgody na realizację ustaleń. Następnym krokiem były dwa spotkania pomiędzy nami a władzami TS. Niestety, nie zrobiliśmy przez ten cały czas żadnego istotnego kroku w kierunku porozumienia.</p>
      <p>
        <b>Rozwód celebrytów</b>
      </p>
      <p>Wisłocki miał Jażdżyńskiemu za złe wyjście do mediów i przedstawienie TS-u w złym świetle. "Ustaliliśmy, iż do czasu zakończenia rozmów nie będziemy komentować omawianych przez nas spraw w mediach. Staram się dotrzymywać umów. Czyny. Nie Słowa" - napisał prezes TS-u na Twitterze.</p>
      <figure>
        <iframe data-src="https://twitter.com/Wislocki_R/status/1196414115645968384?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/jazdzynski/status/1196421556932685824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Staraliśmy się do tej pory nie upubliczniać tej różnicy zdań, ale czekamy już prawie tydzień od ostatniego spotkania i ponad dwa tygodnie od naszego pierwszego pisma, a czas ucieka. To kibice są główną siłą akcji ratunkowej i według mnie mają prawo wiedzieć, co się dzieje - wyjaśnia Jażdżyński.</p>
      <p>Po kilku dniach Wisłocki sam jednak wykorzystał "Dziennik Polski" i portal sport.tvp.pl do zabrania głosu. Konflikt między Wisłami zaczął przypominać rozwód celebrytów w świetle reflektorów. Obie strony wyciągają brudy na wierzch, a wiślacka część Internetu płonie.</p>
      <p>- To jest coś, czego najbardziej chciałem uniknąć. Chodziło mi o to, żebyśmy "nie przelewali krwi" w mediach, tylko załatwili wszystkie sporne kwestie wewnątrz Wisły - przyznaje Wisłocki. Towarzyszący mu członek zarządu, prawnik Tomasz Ordys, dodaje: - Padło słowo oferta. My natomiast mieliśmy wrażenie, że jest to bardziej stanowisko spółki, które zakłada, realizację wszystkich ich postulatów i to niezależnie, od tego, czy leżą w interesie TS Wisła, czy nie do końca.</p>
      <p>Według Jażdżyńskiego, nie ma pola do negocjacji i TS ma tylko jedno wyjście - spełnić żądania SA: - Przedstawione przez nas postulaty to nie jest stanowisko negocjacyjne, nie chcemy się targować jak na Kleparzu. Pod koniec pierwszego spotkania, widząc całkowity brak zrozumienia dla naszych argumentów, Kuba [Błaszczykowski] przekazał zarządowi TS, a my z Jarkiem [Królewskim] w pełni się z nim zgadzamy, że nie chcemy nikogo na nic naciągnąć czy siłą zmuszać. Po prostu nie widzimy inaczej szans powodzenia misji ratunkowej.</p>
      <p>Ordys: - Takie podejście trochę nas zdziwiło, bo z jednej strony oferent przychodzi do nas i kładzie ofertę na stół, ale z drugiej praktycznie od razu zastrzega, że nie podlega ona żadnej negocjacji. W skrócie, albo dajemy to, czego druga strona od nas oczekuje, albo jest to koniec dalszych rozmów.</p>
      <p>
        <b>Nóż w plecy</b>
      </p>
      <p>Zdaniem Jażdżyńskiego, TS wbija piłkarskiej spółce nóż w plecy. Grupie ratunkowej nie udało się też dojść do porozumienia z największymi wierzycielami, czyli miastem i Tele-Foniką, ale to postawa TS-u zaskoczyła przewodniczącego rady nadzorczej piłkarskiej spółki.</p>
      <p>- Jesteśmy w kropce. O ile spodziewaliśmy się braku współpracy ze strony miasta, wiedzieliśmy, że Tele-Fonika może mieć swoją strategię nieprzystającą do naszej, o tyle blokada ze strony TS jest bardzo trudna do zrozumienia. Szczególnie, że upadek spółki akcyjnej skokowo pogorszy sytuację Towarzystwa - zauważa przewodniczący rady nadzorczej.</p>
      <p>Przy Reymonta 22 nie chcą iść śladem Widzewa Łódź czy Łódzkiego Klubu Sportowego, które upadły, by pod względem formalnym zacząć wszystko od zera. Według Jażdżyńskiego, w tym scenariuszu Wisła straci swoją tożsamość, a do tego nie wolno dopuścić.</p>
      <p>- Warto zrozumieć, że Wisła po upadku to już nie będzie ten sam klub. Klub, którego nigdy nie zlikwidowano z braku zainteresowania, nic mu nie dodano do nazwy, nie gra na czyjejś licencji, nie uciekł przed zobowiązaniami w nowe życie. I o utrzymanie tej wartości powinniśmy walczyć - i my to robimy, ale nie damy rady sami przeciw wszystkim - mówi Jażdżyński.</p>
      <p>- Jeśli trafimy do IV ligi, to powrót potrwa wiele lat. I to niekoniecznie tylko pięć, polecam przykłady innych drużyn wracających do Ekstraklasy. Po tym powrocie świat byłby już inny. Wisła pewnie nie byłaby największym klubem w mieście, stadion może już nie być stadionem - wymienia przewodniczący rady nadzorczej.</p>
      <p>
        <b>
          <a href="https://sportowefakty.wp.pl/pilka-nozna/854670/pko-ekstraklasa-zwyciestwo-wisly-krakow-w-debiucie-artura-skowronka">Czytaj również -&gt; Zwycięstwo Wisły w debiucie Artura Skowronka</a>
        </b>
      </p>
      <p>Formalne przejęcie Wisły SA przez triumwirat oddala się. W piłkarskiej spółce dają wprost do zrozumienia, że jeśli TS się nie ugnie pod ich żądaniami, to wycofają się z ratowania klubu, co doprowadzi do upadku piłkarskiej Wisły, a winą za to kibice obarczać będą TS.</p>
      <p>- Daliśmy sobie trochę czasu na oswojenie się z sytuacją. Powoli tracimy jednak możliwość manewru. Rozmowy z TS utknęły. Nie ma zgody na sprawne przejęcie spółki ze strony Tele-Foniki. Przyznam, że dopadło nas wszystkich ostatnio spore zniechęcenie - zdradza Jażdżyński.</p>
      <p>W podobnym tonie na łamach "Dziennika Polskiego" wypowiada się <a href="https://sportowefakty.wp.pl/pilka-nozna/krzysztofa-kolaczyk">Krzysztof Kołaczyk</a> - były prezes Rakowa Częstochowa, którego do pracy w Wiśle ściągnął Błaszczykowski: - Wszystko ma swoje granice, również granice tego ryzyka. Na pewno jeśli nie pójdzie to do końca po naszej myśli, to ja sam sobie nie wyobrażam pewnych scenariuszy. Jest granica - nie chcę użyć słowa "wariacji" - i Kuba tę granicę zna. I jeżeli będzie naprawdę źle, to powie "pas".</p>
      <p>***</p>
      <p>Wisła musi walczyć o przetrwanie nie tylko w gabinetach, ale też na boisku. Biała Gwiazda przegrała siedem ostatnich spotkań, wyrównując klubowy rekord, i po pierwszej rundzie sezonu zasadniczego zajmuje ostatnie miejsce w tabeli PKO Ekstraklasy.</p>
      <p>Spadek do I ligi byłby równoznaczny z upadkiem klubu. Na udziale w rozgrywkach PKO Ekstraklasy w sezonie 2018/2019 Wisła zarobiła 9,278 mln zł - to blisko 1/3 jej rocznego budżetu. Odcięcie od tego źródła finansowania doprowadziłoby Białą Gwiazdę do bankructwa.</p>
      <p>Po ostatnim meczu <a href="https://sportowefakty.wp.pl/pilka-nozna/maciej-stolarczyk">Macieja Stolarczyka</a> w roli trenera Wisły zastąpił <a href="https://sportowefakty.wp.pl/pilka-nozna/artur-skowronek">Artur Skowronek</a>, który zadebiutuje jako opiekun 13-krotnych mistrzów Polski w niedzielnym meczu ze Śląskiem Wrocław.</p>
      <p>WP SportoweFakty</p>
    </article>
  </body>
</html>