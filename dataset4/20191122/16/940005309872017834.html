<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/sase-cadavre-aduse-de-valuri-pe-coastele-libiei-ce-au-descoperit-apoi-autoritatile.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T16:20:00+00:00"/>
    <meta property="og:title" content="Şase cadavre, aduse de valuri pe coastele Libiei. Ce au descoperit apoi autorităţile"/>
    <meta property="og:description" content="Corpurile lipsite de viaţă ale unui număr de şase migranţi au fost aduse de valuri, vineri, pe coasta Libiei, la est de capitala Tripoli."/>
  </head>
  <body>
    <article>
      <h1>Şase cadavre, aduse de valuri pe coastele Libiei. Ce au descoperit apoi autorităţile</h1>
      <h2>Corpurile lipsite de viaţă ale unui număr de şase migranţi au fost aduse de valuri, vineri, pe coasta Libiei, la est de capitala Tripoli.</h2>
      <address>
        <time datetime="2019-11-22T16:20:00+00:00">22 Nov 2019, 16:20</time>
      </address>
      <p>În acest timp, 100 de supravieţuitori au fost transportaţi în siguranţă pe ţărm, au anunţat Garda de Coastă libiană şi reprezentanţi ai ONU, transmite Reuters.</p>
      <p>Cadavrele au fost găsite lângă Al-Khoms, de unde au loc constant plecări ale ambarcaţiunilor pline cu migranţi cu destinaţia Europa, potrivit Agerpres.</p>
      <p>Un ofiţer din Garda de Coastă libiană a declarat că cele şase persoane au decedat, foarte probabil, încercând să înoate după ce ambarcaţiunea pe care au fost găsiţi supravieţuitorii a suferit avarii.</p>
      <p>Supravieţuitorii provin din Africa Subsahariană şi printre ei se află trei copii şi zece femei, dintre care una era însărcinată şi a născut în timpul operaţiunii de salvare. Ei nu au fost reţinuţi şi au părăsit voluntar portul Al-Khoms.</p>
      <p>Totuşi, 30 dintre migranţii salvaţi şi aduşi în portul Al-Khoms au revenit în port la scurt timp întrucât au auzit împuşcături în apropierea unei pieţe locale şi s-au speriat.</p>
      <p>Migranţii interceptaţi de Coasta de Gardă libiană, susţinută de Uniunea Europeană, sunt de obicei ţinuţi în centre de detenţie la sosirea pe mal, dar recent câteva astfel de locaţii au fost închise şi grupuri mari de imigranţi au fost lăsaţi să plece.</p>
      <p>Organizaţii pentru drepturile omului au criticat dur eforturile susţinute de Uniunea Europeană pentru a scădea numărul şi frecvenţa traversărilor migranţilor prin Mediterana Centrală către sudul Europei, în special către Italia. Ele argumentează că migranţii reveniţi în Libia sunt deseori ţintele torturii, muncii forţate şi abuzurilor sexuale şi sunt expuşi riscurilor ce apar din conflictul militar izbucnit în zona oraşului Tripoli în luna aprilie.</p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>Sursa: Agerpres</p>
    </article>
  </body>
</html>