<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/epidoma-thermansis-kavgas-kyvernisis-syriza-gia-to-poios-to-dinei-megalytero/2921216/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T16:05:45+00:00"/>
    <meta property="og:title" content="Επίδομα θέρμανσης: Καβγάς Κυβέρνησης – ΣΥΡΙΖΑ για το ποιος το δίνει… μεγαλύτερο"/>
    <meta property="og:description" content="Το υπουργείο Οικονομικών ανακοίνωσε πως φέτος το επίδομα θέρμανσης θα είναι αυξημένο - Αναφέρει πως θα δοθεί και τον επόμενο χρόνο."/>
  </head>
  <body>
    <article>
      <h1>Επίδομα θέρμανσης: Καβγάς Κυβέρνησης – ΣΥΡΙΖΑ για το ποιος το δίνει… μεγαλύτερο</h1>
      <h2>Το υπουργείο Οικονομικών ανακοίνωσε πως φέτος το επίδομα θέρμανσης θα είναι αυξημένο. Αναφέρει πως θα δοθεί και τον επόμενο χρόνο. Μέχρι τις 31 Δεκεμβρίου θα πιστωθεί στους λογαριασμούς των δικαιούχων. Ο ΣΥΡΙΖΑ υποστηρίζει ότι το δικό του επίδομα ήταν μεγαλύτερο. "Δεν θα έχουμε μνημόνιο, αλλά θα είναι σαν να έχουμε" λέει το κόμμα της αξιωματικής αντιπολίτευσης.</h2>
      <address><time datetime="2019-11-22T16:05:45+00:00">22 Nov 2019, 16:05</time> by <a rel="author">Newsit Newsroom</a></address>
      <p>«Στα κάγκελα» κυβέρνηση και ΣΥΡΙΖΑ για το επίδομα θέρμανσης, καθώς και οι δύο πλευρές υποστηρίζουν ότι η δική τους ρύθμιση ήταν καλύτερη και ευνοούσε περισσότερους.</p>
      <p>Το <a href="https://www.newsit.gr/oikonomia/epidoma-thermansis-oi-dikaiouxoi-kai-ta-posa-pou-dianemontai-anartithike-to-fek/2919193/"><b>Υπουργείο Οικονομικών</b> </a>αναφέρει πως «τα εισοδηματικά και περιουσιακά κριτήρια για το επίδομα θέρμανσης παραμένουν τα ίδια με πέρυσι, ωστόσο το επίδομα θα είναι σημαντικά αυξημένο».</p>
      <p>Αντιθέτως ο ΣΥΡΙΖΑ ισχυρίζεται πως «το Υπουργείο Οικονομικών προχωρά στην περικοπή του σε ποσοστό που υπερβαίνει το 60% για τις πιο κρύες και ορεινές περιοχές της χώρας».</p>
      <p>Ιδού η αντιπαράθεση των ανακοινώσεων και των στοιχείων που επικαλείται η κάθε πλευρά για το επίδομα θέρμανσης:</p>
      <h3>Η ανακοίνωση του Υπουργείου Οικονομικών για το επίδομα θέρμανσης</h3>
      <p>«Με αφορμή τη χορήγηση του επιδόματος πετρελαίου θέρμανσης για τη χειμερινή περίοδο 2019/2020, το Υπουργείο Οικονομικών διευκρινίζει τα ακόλουθα:</p>
      <p>-Το επίδομα ολόκληρης της χειμερινής περιόδου <b>θα δοθεί εμπροσθοβαρώς και προσαυξημένο</b>, σε όλους τους δικαιούχους πριν τα τέλη του τρέχοντος έτους.</p>
      <p>-Το επίδομα της χειμερινής περιόδου 2019-2020 <b>θα πιστωθεί</b> στους λογαριασμούς των δικαιούχων <b>μέχρι τις 31 Δεκεμβρίου 2019</b>.</p>
      <p>
        <b>Για τη χειμερινή περίοδο 2020-2021 το επίδομα θα διατεθεί στο πρώτο δεκαήμερο του Ιανουαρίου 2021 το αργότερο.</b>
      </p>
      <p>-Ο προγραμματισμός με βάση την πολιτική ΣΥΡΙΖΑ ήταν να πάρουν οι πολίτες το επίδομα της περιόδου 2019-2020, τμηματικά μέχρι τον Ιούνιο του 2020 και αντίστοιχα για την περίοδο 2020-2021, τμηματικά μέχρι τον Ιούνιο του 2021.</p>
      <p>-Σε σύγκριση με πέρυσι, <b>η επιδότηση αυξάνεται στο 50% επί του σχετικού κόστους που καταβάλει ο δικαιούχος</b> για τις αγορές πετρελαίου θέρμανσης, <b>από 15% που ίσχυε το 2018-2019</b>.</p>
      <p>-Επιδίωξη είναι το επίδομα να ωφελήσει κυρίως αυτούς που έχουν πραγματικά ανάγκη. Για παράδειγμα, φέτος κάποιος που μπορεί να λάβει επίδομα 250 ευρώ πρέπει να αγοράσει πετρέλαιο για 500 ευρώ, ενώ με το προηγούμενο σύστημα έπρεπε να δαπανήσει 1.600 ευρώ με τα ίδια κριτήρια. Φέτος όλοι λαμβάνουν το ίδιο επίδομα (ανά κατηγορία Δήμου και οικογενειακή κατάσταση) <b>ανεξάρτητα από το αν έχουν ή όχι μετρητά</b> στη διάθεσή τους. Μπορούν να ζεσταθούν δηλαδή <b>και οι πιο φτωχοί</b>.</p>
      <p>-Με αυτό τον τρόπο <b>νοικοκυριά που δεν έχουν την δυνατότητα να καταναλώσουν μεγάλες ποσότητες</b> θα λάβουν<b> σημαντικά υψηλότερο επίδομα</b>. Επιπροσθέτως προβλέπεται αύξηση του επιδόματος κατά 10% για κάθε εξαρτώμενο τέκνο, ώστε να είναι το επίδομα ακόμη πιο δίκαιο κοινωνικά.</p>
      <p>-Πέρυσι είχε δοθεί επίδομα ύψους 0,16 ευρώ ανά λίτρο πετρελαίου εσωτερικής καύσης θέρμανσης και υπήρχαν συγκεκριμένα όρια κατανάλωσης με βάση τα τετραγωνικά της κατοικίας και την γεωγραφική ζώνη. Ωστόσο αυτό είχε ως συνέπεια να επιδοτείται ένα μικρό μόνο μέρος του κόστους που κατέβαλε ο δικαιούχος (περί του 0,15%), ενώ νοικοκυριά που δεν είχαν την οικονομική δυνατότητα να καταναλώσουν το μέγιστο επιτρεπτό, λάμβαναν πολύ μικρότερη επιδότηση.</p>
      <p>-Δεν αλλάζουν οι δήμοι που περιλαμβάνονται στις αντίστοιχες ζώνες. Ωστόσο, φέτος θα λάβουν οι ορεινοί δήμοι <b>σε κάθε ζώνη υψηλότερο επίδομα κατά 20%</b>, ενώ <b>για πρώτη φορά θα λάβουν και ορεινές κοινότητες πεδινών δήμων, υψηλότερο επίδομα κατά 20%</b>, όπως προβλέπεται για τους ορεινούς δήμους.</p>
      <p>-Το επίδομα θα δοθεί κατόπιν αίτησης του δικαιούχου στην σχετική εφαρμογή του TAXISNET, την οποία θα πρέπει να συμπληρώσει έως τις 20 Δεκεμβρίου 2019 και θα πρέπει να πραγματοποιήσει τις σχετικές αγορές από τις 15 Οκτωβρίου έως τις 31 Δεκεμβρίου 2019».</p>
      <p>Συμπερασματικά, καταλήγει το Υπουργείο Οικονομικών, τα εισοδηματικά και περιουσιακά κριτήρια για το επίδομα θέρμανσης παραμένουν τα ίδια με πέρυσι, ωστόσο το επίδομα θα είναι σημαντικά αυξημένο όπως παρατίθεται στο ακόλουθο συγκριτικό πίνακα:</p>
      <figure>
        <img src="https://www.newsit.gr/wp-content/uploads/2019/11/epithoma-thermansis-100.jpg"/>
      </figure>
      <h3>Ανακοίνωση ΣΥΡΙΖΑ: «Μαχαίρι» ως και 70% στο επίδομα θέρμανσης</h3>
      <p>«Ο προϋπολογισμός της ΝΔ επιβεβαιώνει την ταξική της μεροληψία. Μετά τους κυβερνητικούς πανηγυρισμούς για την «εκ των προτέρων καταβολή του επιδόματος θέρμανσης», το Υπουργείο Οικονομικών προχωρά στην <b>περικοπή του σε ποσοστό που υπερβαίνει το 60%</b> για τις πιο κρύες και ορεινές περιοχές της χώρας. Την ίδια στιγμή, ο αρμόδιος υφυπουργός, κ. Σκυλακάκης, ομολογεί ότι για το 2020 δεν υπάρχει πρόβλεψη για επίδομα θέρμανσης (σσ στην ανακοίνωση του Υπουργείου Οικονομικών υπάρχει πρόβλεψη και για το 20120).<br/>Ο συγκριτικός πίνακας επιβεβαιώνει τις τεράστιες περικοπές».</p>
      <figure>
        <img src="https://www.newsit.gr/wp-content/uploads/2019/11/syriza-epidoma.jpg"/>
      </figure>
      <p>«Η χώρα μπορεί το 2018 να βγήκε από τα μνημόνια, για την ΝΔ όμως <b>τα οφέλη πρέπει να μοιραστούν σε λίγους</b>. Για τους πολλούς “δεν θα έχουμε μνημόνιο, αλλά θα είναι σαν να έχουμε”», καταλήγει για το επίδομα θέρμανσης ο ΣΥΡΙΖΑ.</p>
    </article>
  </body>
</html>