<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/ksiadz-mial-podszywac-sie-pod-biskupa-pracownicy-kurii-dostawali-grozby/"/>
    <meta property="og:site_name" content="Polsat News"/>
    <meta property="article:published_time" content="2019-11-22T16:41:00+00:00"/>
    <meta property="og:title" content="Ksiądz miał podszywać się pod biskupa. &quot;Pracownicy kurii dostawali groźby&quot;"/>
    <meta property="og:description" content="Opolska policja ustaliła tożsamość dwóch mężczyzn, którzy podszywając się pod biskupa i kanclerza diecezji opolskiej, mili grozić i obrażać osoby związane z kościołem. Jednym z podejrzanych jest ksiądz Rafał C. - wcześniej suspendowany przez biskupa Andrzeja Czaję."/>
  </head>
  <body>
    <article>
      <h1>Ksiądz miał podszywać się pod biskupa. "Pracownicy kurii dostawali groźby"</h1>
      <address>
        <time datetime="2019-11-22T16:41:00+00:00">22 Nov 2019, 16:41</time>
      </address>
      <p>
        <b>Opolska policja ustaliła tożsamość dwóch mężczyzn, którzy podszywając się pod biskupa i kanclerza diecezji opolskiej, mili grozić i obrażać osoby związane z kościołem. Jednym z podejrzanych jest ksiądz Rafał C. - wcześniej suspendowany przez biskupa Andrzeja Czaję.</b>
      </p>
      <related>
        <a href="https://www.polsatnews.pl/wiadomosc/2019-11-05/ksiadz-mial-uderzyc-dziewczynke-dziennikiem-wczesniej-dostal-juz-nagane/"/>
      </related>
      <p>Latem tego roku pracownicy kurii dostawali drogą elektroniczną groźby karalne. Według nieoficjalnych informacji, wśród pokrzywdzonych jest także opolski biskup. Sprawą zajęła się policja. Groźby karalne połączono z mailami i smsami, które od grudnia 2018 do sierpnia 2019 otrzymywały osoby związane z kościołem wspierające w różny sposób księdza Rafała S. One także zawierały różnego rodzaju groźby, jednak jak wynikało z podpisów, ich autorami miał być opolski biskup i kanclerz kurii.</p>
      <p>- Według ustaleń śledztwa, sprawcami obydwu czynów, czyli kradzieży tożsamości księdza biskupa i kanclerza opolskiej kurii, jak i gróźb kierowanych pod adresem pracownika lub pracowników kurii, byli dwaj mężczyźni - 49-letni Rafał C. i 34-letni Rafał S. Obydwu przedstawiono już zarzuty podszywania się pod biskupa i kanclerza oraz o groźby karalne. Żaden z podejrzanych nie przyznał się do winy - powiedział Stanisław Bar z Prokuratury Okręgowej w Opolu.</p>
      <p>
        <a href="https://www.polsatnews.pl/wiadomosc/2019-11-14/biskup-badal-sprawe-pedofilii-w-kosciele-sam-zostal-o-nia-oskarzony/">
          <b>ZOBACZ: Biskup badał sprawę pedofilii w kościele. Sam jest o nią oskarżany</b>
        </a>
      </p>
      <p>Zdaniem śledczych, podłożem przestępstwa mogła być próba zemsty ze strony księdza na swoich przełożonych. W ocenie prokuratury, działając wspólnie i w porozumieniu, Rafał C. i Rafał S. wysyłając do różnych osób maile i sms-y z groźbami podpisywane rzekomo przez biskupa i kanclerza, prawdopodobnie chcieli w ten sposób oczernić biskupa w oczach osób, u których Rafał C. szukał wsparcia i możliwości prowadzenia działalności duszpasterskiej.</p>
      <p>Za zarzucane czyny obydwu podejrzanym grozi do trzech lat więzienia.</p>
      <p>Ksiądz Rafał C. był proboszczem jednej z parafii należących do diecezji opolskiej. Kiedy do opolskiego biskupa dotarły informacje o możliwych nieprawidłowościach w prowadzeniu finansów parafii, Rafał C. otrzymał nakaz zamieszkania w Domu Diecezjalnym w Opolu. Ksiądz nie podporządkował się nakazowi, za co decyzją biskupa z czerwca 2019 roku został ukarany suspensą, czyli zakazem pełnienia jakichkolwiek czynności kapłańskich.</p>
      <p>
        <a href="https://www.polsatnews.pl/wideo/wstrzasajacy-transport-karetka-pani-dorota-osierocila-troje-dzieci_6759679/">WIDEO - Wstrząsający transport karetką. Pani Dorota osierociła troje dzieci</a>
      </p>
      <figure>
        <img src="https://r.dcs.redcdn.pl/http/o2/redefine/cp/ju/ju8uon5pkytvjpscgu5ih2ggdopee2g5.jpg"/>
      </figure>
    </article>
  </body>
</html>