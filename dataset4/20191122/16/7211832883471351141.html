<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607189"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-22T16:05:00+00:00"/>
    <meta property="og:title" content="&quot;ไทยคู่ฟ้า&quot;ประมวลเหตุการณ์ประวัติศาสตร์ โป๊ป เสด็จเยือนไทยอย่างเป็นทางการ"/>
    <meta property="og:description" content="สุดปลื้มปิติในรอบ 35 ปี เพจ &quot;ไทยคู่ฟ้า&quot; ประมวลเหตุการณ์ประวัติศาสตร์ สมเด็จพระสันตะปาปาฟรันซิส เสด็จเยือนประเทศไทยอย่างเป็นทางการ ในฐานะแขกของรัฐบาล"/>
  </head>
  <body>
    <article>
      <h1>"ไทยคู่ฟ้า"ประมวลเหตุการณ์ประวัติศาสตร์ โป๊ป เสด็จเยือนไทยอย่างเป็นทางการ</h1>
      <address><time datetime="2019-11-22T16:05:00+00:00">22 Nov 2019, 16:05</time> by <a rel="author">PostToday</a></address>
      <p>สุดปลื้มปิติในรอบ 35 ปี เพจ "ไทยคู่ฟ้า" ประมวลเหตุการณ์ประวัติศาสตร์ สมเด็จพระสันตะปาปาฟรันซิส เสด็จเยือนประเทศไทยอย่างเป็นทางการ ในฐานะแขกของรัฐบาล</p>
      <p>เมื่อวันที่ 22 พ.ย. 2562 ในรายการ Government Weekly จัดขึ้นทุกวันศุกร์ เวลา 15.00 น. ผ่านทาง เพจ “ไทยคู่ฟ้า” ในสัปดาห์นี้ได้ประมวลเหตุการณ์ประวัติศาสตร์ สมเด็จพระสันตะปาปาฟรันซิส(His Holiness Pope Francis) เสด็จเยือนประเทศไทยอย่างเป็นทางการในฐานะแขกของรัฐบาล ณ ทำเนียบรัฐบาล เมื่อวันที่ 21 พฤศจิกายน 2562) เวลา 09.00 น. สนามหญ้าหน้าตึกไทยคู่ฟ้า ทำเนียบรัฐบาล พลเอก ประยุทธ์ จันทร์โอชา นายกรัฐมนตรีและรัฐมนตรีว่าการกระทรวงกลาโหมได้เข้าเฝ้าสมเด็จพระสันตะปาปาฟรันซิส</p>
      <figure>
        <img src="https://www.posttoday.com/media/content/2019/11/22/938D00F907FC4C1EB3ECBC5FB99D6C51.jpg"/>
      </figure>
      <p>ในพิธีรับเสด็จ นายกรัฐมนตรีได้กราบทูลเชิญสมเด็จพระสันตะปาปาฯ เสด็จตามพรมแดงไปยังแท่นรับความเคารพ ณ สนามหญ้าหน้าตึกไทยคู่ฟ้า โดยผู้มีเกียรติที่มารับเสด็จ ประกอบด้วย รองนายกรัฐมนตรี รัฐมนตรีว่าการกระทรวงการต่างประเทศ เลขาธิการนายกรัฐมนตรี ผู้บัญชาการทหารสูงสุด ผู้บัญชาการเหล่าทัพ และผู้บัญชาการตำรวจแห่งชาติ หลังจากนั้น นายกรัฐมนตรีกราบทูลเชิญสมเด็จพระสันตะปาปาฯ เสด็จไปยังห้องสีงาช้างด้านนอก สมเด็จพระสันตะปาปาฯ ทรงลงนามในสมุดเยี่ยม และทอดพระเนตรของที่ระลึกที่ทั้งสองฝ่ายมอบให้แก่กัน และนายกรัฐมนตรีเข้าเฝ้าสมเด็จพระสันตะปาปาฯ ณ ห้องสีงาช้าง ตึกไทยคู่ฟ้า ทำเนียบรัฐบาล</p>
      <figure>
        <img src="https://www.posttoday.com/media/content/2019/11/22/F023E2190B9A4CBF8D4F962118A594FD.jpg"/>
      </figure>
      <p>ภายหลังเสร็จสิ้นการเข้าเฝ้า นายกรัฐมนตรีกราบทูลเชิญสมเด็จพระสันตะปาปาฯ ไปยังตึกสันติไมตรีหลังนอก เพื่ออนุญาตให้คณะทูตานุทูต คณะรัฐมนตรี แขกผู้มีเกียรติ และสื่อมวลชน เข้าเฝ้ารับเสด็จ โดยนายกรัฐมนตรีได้กล่าวถวายการต้อนรับ สาระสำคัญดังนี้</p>
      <figure>
        <img src="https://www.posttoday.com/media/content/2019/11/22/4804359696CC4C6EB6CC3E07EC18F43F.jpg"/>
      </figure>
      <p>นายกรัฐมนตรีรู้สึกเป็นเกียรติอย่างยิ่งที่ได้มีโอกาสถวายการต้อนรับสมเด็จพระสันตะปาปาฯ ในโอกาสเสด็จเยือนประเทศไทยอย่างเป็นทางการ ในปีนี้ตรงกับวาระครบรอบ 350 ปี การจัดตั้งคณะมิสซังคาทอลิกแห่งสยาม และเป็นวาระครบรอบ 50 ปี ของการสถาปนาความสัมพันธ์ทางการทูตระหว่างไทยกับนครรัฐวาติกัน ในโอกาสนี้ นายกรัฐมนตรีได้ชื่นชมพระกรณียกิจของสมเด็จพระสันตะปาปาฯ ที่ทรงให้ความสำคัญกับการสร้างความสามัคคี การพัฒนาทรัพยากรมนุษย์ การขจัดความยากจนและลดความเหลื่อมล้ำในสังคม การอนุรักษ์สิ่งแวดล้อม รวมถึงการส่งเสริมสันติภาพในโลก ซึ่งเป็นแรงบันดาลใจให้ผู้คนทุกศาสนา</p>
      <figure>
        <img src="https://www.posttoday.com/media/content/2019/11/22/EA14C05931B04F13BC214DDB9ACF30BA.jpg"/>
      </figure>
      <p>นายกรัฐมนตรีกล่าวถึงการดำเนินนโยบายของไทยที่ได้น้อมนำหลักปรัชญาของเศรษฐกิจพอเพียงตามแนวพระราชดำริของพระบาทสมเด็จพระบรมชนกาธิเบศร มหาภูมิพลอดุลยเดชมหาราช บรมนาถบพิตร มาเป็นแนวทางในการพัฒนาเศรษฐกิจและสังคมของประเทศ ซึ่งในปี 2562 นี้ ไทยในฐานะประธานอาเซียนได้ร่วมมือกับทุกภาคส่วนและประเทศหุ้นส่วนทุกภูมิภาคส่งเสริมประชาคมอาเซียนให้เป็นสังคมแห่งการพัฒนาที่ยั่งยืนในทุกมิติ</p>
      <figure>
        <img src="https://www.posttoday.com/media/content/2019/11/22/3503A521ED9C4D0CAEEF0082F9E76978.jpg"/>
      </figure>
      <p>จากผลการประชุมสุดยอดอาเซียนครั้งที่ 35 สมาชิกอาเซียนต่างเห็นพ้องที่จะเสริมสร้างความร่วมมือตามประเด็นที่สอดคล้องกับวิสัยทัศน์ของสมเด็จพระสันตะปาปาฯ ได้แก่ การแก้ไขปัญหาความยากจน การลดช่องว่างด้านการพัฒนา การพัฒนาทุนมนุษย์ การคุ้มครองสิ่งแวดล้อม การลดขยะทะเล การพัฒนาพลังงานทดแทน และการอพยพย้ายถิ่นฐานที่เน้นการอำนวยความสะดวก การส่งกลับโดยสมัครใจ ปลอดภัย และมีศักดิ์ศรี จึงเชื่อมั่นว่าไทยและนครรัฐวาติกันจะร่วมมือกันได้อย่างใกล้ชิดทั้งในกรอบทวิภาคีและระหว่างประเทศ</p>
      <figure>
        <img src="https://www.posttoday.com/media/content/2019/11/22/DD8E54A0DF1B4D17AAA3EA536FE99BEA.jpg"/>
      </figure>
      <p>ในตอนท้าย นายกรัฐมนตรีเชื่อมั่นว่าการเสด็จเยือนไทยครั้งนี้ ของสมเด็จพระสันตะปาปาฯ ยังความปลื้มปิติแก่คริสต์ศาสนิกชนชาวคาทอลิกในประเทศไทยที่มีจำนวนมากกว่า 380,000 คน และเป็นโอกาสให้ได้เข้าร่วมกิจกรรมและพิธีทางศาสนาที่สมเด็จพระสันตะปาปาฯ จะทรงเป็นประธาน ทั้งนี้ รัฐบาลและชาวไทยพร้อมถวายการต้อนรับสมเด็จพระสันตะปาปาฯ และคณะผู้ตามเสด็จอย่างเต็มกำลังความสามารถ เพื่อให้การเสด็จเยือนประเทศไทยเป็นไปโดยราบรื่นตามที่มุ่งหมายไว้</p>
      <figure>
        <img src="https://www.posttoday.com/media/content/2019/11/22/B40AA0C6A71C4D8D9BA97CE45F3B2A70.jpg"/>
      </figure>
      <p>ซึ่งในโอกาสเดียวกันนี้ สมเด็จพระสันตะปาปาฟรันซิส ประทานพระดำรัสคณะทูตานุทูต คณะรัฐมนตรี แขกผู้มีเกียรติ และสื่อมวลชน กว่า 400 คน ร่วมรับเสด็จ</p>
      <p>สมเด็จพระสันตะปาปาฯ ยินดีที่ได้มาเยือนผืนแผ่นดินไทย อันอุดมสมบูรณ์ด้วยทรัพยากรธรรมชาติที่หลากหลาย และยังเป็นประเทศที่ยังคงรักษามรดกทางจิตวิญญาณและวัฒนธรรม พร้อมชื่นชมนายกรัฐมนตรีว่าเป็นผู้มีความถ่อมตน พร้อมชื่นชมประเทศไทยที่ผ่านกระบวนการเลือกตั้งซึ่งเป็นก้าวสำคัญในการกลับมาสู่การปกครองในระบอบประชาธิปไตยอย่างสมบูรณ์ ตลอดจนชื่นชมบทบาทประเทศไทยในการเป็นประธานอาเซียน องค์กรที่เป็นสัญลักษณ์ของการร่วมแรงร่วมใจเพื่อแก้ไขปัญหาในภูมิภาค และยังเป็นหนทางสู่ความร่วมมือด้านการเมือง เศรษฐกิจ และวัฒนธรรม</p>
      <p>ในโอกาสนี้ สมเด็จพระสันตะปาปาฯ ชื่นชมแนวทางการอยู่ร่วมกันอย่างสันติสุขของสังคมไทย สังคมที่มีความเป็นธรรม รู้จักรับฟัง และไม่มีการแบ่งแยก โดยสมเด็จพระสันตะปาปาฯ ขอยืนยันว่า ชาวคาทอลิกกลุ่มเล็ก ๆ ในประเทศไทย จะสนับสนุนอัตลักษณ์ของความเป็นไทย ซึ่งปรากฏในเพลงชาติไทย “รักสามัคคี...รักสงบ...ไม่ขลาด...” และเชื่อว่าแผ่นดินไทย คือแผ่นดินแห่งอิสรภาพ</p>
      <figure>
        <img src="https://www.posttoday.com/media/content/2019/11/22/D225B57FE9B2474B9A285C85B8409D43.jpg"/>
      </figure>
      <p>สมเด็จพระสันตะปาปาฯ เห็นด้วยกับการเชิญผู้แทนจากศาสนาต่าง ๆ ในประเทศเข้ามามีส่วนร่วมจัดตั้งคณะกรรมการแห่งศูนย์จริยธรรมและสังคม เพื่อรับฟังความคิดเห็น และชื่นชมรัฐบาลไทย รวมทั้งบุคคลและองค์กรที่ได้ทำงานอย่างหนัก เพื่อแก้ไขปัญหาสิทธิสตรีและเด็ก มีนโยบายสนับสนุนพัฒนาการด้านสังคม ส่งเสริมโอกาสทางการศึกษา และอาชีพแก่ประชาชน ตลอดจนความช่วยเหลือด้านสุขภาพ และการดำรงชีวิตอย่างมีศักดิ์ศรี</p>
      <figure>
        <img src="https://www.posttoday.com/media/content/2019/11/22/75B7EF9A8ABB46208B57B3BE1713BF3F.jpg"/>
      </figure>
      <p>สังคมปัจจุบันในยุคโลกาภิวัตน์ ต้องการผู้ส่งเสริมให้เกิด “ความเอื้อเฟื้อเผื่อแผ่” จะเป็นส่วนผลักดันให้เกิดพัฒนาแบบบูรณาการ ที่จะดำเนินชีวิตในความยุติธรรม ความเป็นน้ำหนึ่งใจเดียวกัน และความสมัครสมานสามัคคีฉันพี่น้อง หนึ่งในภารกิจอันประเสริฐของทุกคนคือ ต่างทำหน้าที่ของตนเพื่อสร้างผลประโยชน์ร่วมกัน</p>
      <p>คลิ๊กชม ประมวลเหตุการณ์ครั้งประวัติศาสตร์</p>
      <p>
        <a href="https://www.facebook.com/ThaigovSpokesman/videos/670718106786066/">https://www.facebook.com/ThaigovSpokesman/videos/670718106786066/</a>
      </p>
    </article>
  </body>
</html>