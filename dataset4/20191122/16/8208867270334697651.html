<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/22/news/mourinho_che_accoglienza_guardiola_tecnico_incredibile_klopp_situazione_disperata_senza_di_lui_-241652673/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T16:25:00+00:00"/>
    <meta property="og:title" content="Il ritorno di Mourinho, Guardiola: ''Tecnico incredibile''. Lampard: &quot;Ma io al Tottenham non andrei mai&quot;"/>
    <meta property="og:description" content="I colleghi accolgono con parole al miele lo Special One. L'allenatore catalano non ha dubbi: ''Sono sicuro che farà bene''. Klopp:"/>
  </head>
  <body>
    <article>
      <h1>Il ritorno di Mourinho, Guardiola: ''Tecnico incredibile''. Lampard: "Ma io al Tottenham non andrei mai"</h1>
      <h2>I colleghi accolgono con parole al miele lo Special One. L'allenatore catalano non ha dubbi: ''Sono sicuro che farà bene''. Klopp: ''E' bello riaverlo, sarà motivatissimo''. E il tecnico del Chelsea lo stuzzica</h2>
      <address>
        <time datetime="2019-11-22T16:25:00+00:00">22 Nov 2019, 16:25</time>
      </address>
      <p><b>LONDRA - </b>Forse nemmeno lui si aspettava un'accoglienza simile. <a href="https://www.repubblica.it/sport/calcio/esteri/2019/11/21/news/mourinho_carica_il_tottenham_so_di_avere_tra_le_mani_un_grandissimo_potenziale_-241586986/">Jose Mourinho, che in carriera di "nemici"</a> non se ne è fatti pochi, ha ricevuto parole al miele dai colleghi della Premier League dopo la firma con il Tottenham. Da Guardiola a Klopp fino a Lampard, tutti hanno speso belle parole per dare il bentornato allo Special One.</p>
      <h3>Il bentornato di Guardiola e Klopp</h3>
      <p>"Lo conoscete meglio di me. Ha lavorato qui per tanti anni, bentornato. E' un allenatore incredibile e sono abbastanza sicuro che farà un buon lavoro". Sembrano lontani i dissapori ai tempi di Real Madrid e Barcellona. Bella accoglienza anche da parte di Klopp: "<a href="https://www.repubblica.it/sport/calcio/esteri/2019/11/20/news/inghilterra_mourinho_tottenham_reazioni_stampa_inglese-241500811/">Bentornato Jose</a>, è bello riaverlo. La situazione era disperata senza di lui. Mi aspetto che sia motivatissimo".</p>
      <h3>Lampard: "Io mai al Tottenham"</h3>
      <p>Chi invece mette un po' di pepe è Frank Lampard, <a href="https://www.repubblica.it/sport/calcio/esteri/2019/11/20/news/mourinho_nuovo_allenatore_del_tottenham-241463181/">attuale tecnico del Chelsea</a>. L'ex centrocampista dei Blues svela di far fatica a vedersi sulla panchina degli Spurs: "Ho giocato per 13 anni al Chelsea e poi, a fine carriera, sono andato al Manchester City. Ma ho così tanto rispetto per questo club che posso dire che non allenerei mai il Tottenham, e potete fare risentire queste mie parole anche fra 10 anni". Lo aveva detto anche lo Special One quando era a Stamford Bridge, salvo poi smentirsi accettando di sostituire Pochettino. "Allora non si vedeve al Tottenham ma il suo diritto di lavorare va rispettato - aggiunge Lampard -. Per quello che mi riguarda, per quello che il Chelsea mi ha dato prima come giocatore e ora come allenatore, guidare il Tottenham non è di sicuro nella mia lista di cose da fare". E chiudendo su Mourinho, chiosa: "Trova una buona squadra, che alla vigilia era fra le favorite per il titolo. La classifica mente un pò, hanno giocatori, allenatore, strutture, di sicuro saranno una minaccia per tutti".</p>
      <h3>Solidarietà a Pochettino</h3>
      <p>Sia Guardiola che Klopp al tempo stesso hanno voluto salutare Mauricio Pochettino dopo l'esonero. "Mi ha un po' sorpreso perché ha fatto un grande lavoro migliorando il club - ricorda Pep -. Ma ormai sono state prese delle decisioni e non c'è altro da dire". Il tecnico dei Reds ricorda la recente finale di Champions: "Soltanto cinque mesi fa ci affrontavamo in finale di Champions, ora è in vacanza. Ma ha fatto uno splendido lavoro al Tottenham, è un allenatore straordinario e un bravissimo ragazzo. Mi sono divertito nelle partite in cui ci siamo affrontati, è stato anche il primo allenatore che ho sfidato in Premier. A questo punto sarà candidato a tutte le panchine, sia quelle disponibili che non disponibili. All'inizio non ci credevo quando ho sentito del suo esonero ma non penso resterà fuori a lungo". Un assist al Bayern Monaco?</p>
    </article>
  </body>
</html>