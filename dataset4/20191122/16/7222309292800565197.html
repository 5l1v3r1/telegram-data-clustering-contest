<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/polisoverdirektoren-vi-har-samre-beredskap-att-bekampa-brottslighet/"/>
    <meta property="og:site_name" content="HBL"/>
    <meta property="article:published_time" content="2019-11-22T16:58:00+00:00"/>
    <meta property="og:title" content="Polisöverdirektören: Vi har sämre beredskap att bekämpa brottslighet"/>
    <meta property="og:description" content="Enligt polisöverdirektör Seppo Kolehmainen har polisens beredskap att förebygga, hindra och utreda brott försvagats på grund av allt mindre personalresurser."/>
  </head>
  <body>
    <article>
      <h1>Polisöverdirektören: Vi har sämre beredskap att bekämpa brottslighet</h1>
      <h2>Enligt polisöverdirektör Seppo Kolehmainen har polisens beredskap att förebygga, hindra och utreda brott försvagats på grund av allt mindre personalresurser.</h2>
      <address><time datetime="2019-11-22T16:58:00+00:00">22 Nov 2019, 16:58</time> by <a rel="author">SPT</a></address>
      <p>Kolehmainen varnade för polisens försämrade beredskap att bekämpa brottslighet i samband med att en ny årskull poliser utexaminerades vid Polisyrkeshögskolan i Tammerfors på fredagen.</p>
      <p>– Folk förväntar sig att vi kan ingripa snabbt, men i ljuset av statistiken har våra tjänster försvagats och utredningstiderna av brott har förlängts, säger Seppo Kolehmainen i ett pressmeddelande.</p>
      <p>Polisen har varje år över en miljon utryckningar, varav 70 000 klassas som brådskande. I städerna tog det i genomsnitt 10 minuter för polisen att rycka ut medan reaktionstiden var i genomsnitt 20-30 minuter i glesbygden.</p>
      <p>– Då vi granskar statistiken så upptäcker vi stora regionala skillnader. I Helsingfors var en polispatrull på plats i genomsnitt inom 5 minuter efter att larmet gick medan man fick vänta över en timme på en polispatrull i Savukoski, säger Kolehmainen.</p>
      <p>Regeringsprogrammet slår fast att myndigheterna definierar en maximal reaktionstid för polisen i hela landet. Polisstyrelsen kommer att utarbeta ett förslag på de resurser som krävs för att polisen ska kunna leva upp till regeringens förväntningar.</p>
      <p>Sammanlagt 140 poliser avlade polisens etiska ed i Tammerfors på fredagen. Eden svors också på svenska av de svenskspråkiga poliser som utexaminerades.</p>
    </article>
  </body>
</html>