<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/bangkok/742849"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T02:45:00+00:00"/>
    <meta property="og:title" content="กลบ611จุดเสี่ยงทางเพศ ปี63กทม.เพิ่มกล้อง3,342ตัว"/>
    <meta property="og:description" content="เร่งกลบ 611 จุดเสี่ยงต่อการถูกคุกคามทางเพศในพื้นที่กรุงเทพฯและปริมณฑล โดยปี 63 กทม. เล็งติดตั้งกล้องวงจรปิดเพิ่มอีก 3,342 ตัว เพื่อความปลอดภัย"/>
  </head>
  <body>
    <article>
      <h1>กลบ611จุดเสี่ยงทางเพศ ปี63กทม.เพิ่มกล้อง3,342ตัว</h1>
      <address>
        <time datetime="2019-11-22T02:45:00+00:00">22 Nov 2019, 02:45</time>
      </address>
      <figure>
        <img src="https://www.dailynews.co.th/admin/upload/20191121/news_JAdNqmPxCT154530_533.jpg?v=20191123059"/>
      </figure>
      <p>
        <b>เร่งกลบ 611 จุดเสี่ยงต่อการถูกคุกคามทางเพศในพื้นที่กรุงเทพฯและปริมณฑล โดยปี 63 กทม. เล็งติดตั้งกล้องวงจรปิดเพิ่มอีก 3,342 ตัว เพื่อความปลอดภัย</b>
      </p>
      <p>จากกรณีเครือข่ายเมืองปลอดภัยเพื่อผู้หญิง เปิดเผยข้อมูล 611 จุดเสี่ยงต่อการถูกคุกคามทางเพศในพื้นที่กรุงเทพมหานครและปริมณฑล ภายใต้แคมเปญ First Pin <b>“ปักหมุดจุดเผือก” </b>ซึ่งพบพื้นที่มีคนปักหมุดจุดเสี่ยงต่อการคุกคามทางเพศมากที่สุด 7 อันดับ ประกอบด้วย จุดที่ขาดการบำรุงรักษา บริเวณที่ไฟสว่างไม่เพียงพอ จุดอับสายตา ทางเปลี่ยว ทางแคบทางตัน พื้นที่ไม่มีป้ายบอกทาง ไกลสถานีตำรวจ<br/>    <br/><b>นางศิลปสวย ระวีแสงสูรย์ ปลัดกรุงเทพมหานคร </b>กล่าวว่า สำนักเทศกิจ กทม. ร่วมกับฝ่ายเทศกิจสำนักงานเขตออกตรวจตราจุดเสี่ยงภัยต่ออาชญากรรมหรือภัยอื่น ๆ ที่อาจจะเกิดขึ้น นอกจากนี้ยังจัดโครงการตรวจจุดเสี่ยงภัย (จุดตู้เขียว) สำรวจจุดเสี่ยงภัยในพื้นที่และติดตั้งตู้เขียว จำนวน 673 จุด ทั้งกลางวันและกลางคืนเป็นประจำทุกวัน, โครงการกลับบ้านปลอดภัยไปกับเทศกิจ จัดรถสายตรวจเทศกิจ พร้อมเจ้าหน้าที่เทศกิจ สำนักงานเขตละ 2 จุด บริการรับ-ส่งประชาชนในเวลากลางคืนในบริเวณที่ไม่มีบริการรถสาธารณะ ขณะเดียวกันได้ประสานสถานีตำรวจนครบาลพื้นที่ กองอำนวยการรักษาความมั่นคงภายในกรุงเทพมหานคร เจ้าหน้าที่ อปพร. มูลนิธิ อาสาสมัคร ตำรวจบ้าน ร่วมดูแลความปลอดภัยประชาชน<br/>    <br/>ส่วนการแก้ไขปัญหาจุดเสี่ยงจากแสงสว่างไม่เพียงพอ สำนักการโยธา กทม. ได้กำหนดแนวทางการจัดซ่อมไฟฟ้าชำรุด โดยจัดส่งเจ้าหน้าที่เข้าดำเนินการจัดซ่อมเองกรณีชำรุดไม่มากหรือดำเนินการจ้างซ่อมหากเกิดกรณีชำรุดมาก ซึ่ง กทม. และ กฟน. อยู่ระหว่างร่วมกันปรับปรุงบันทึกข้อตกลงตามระเบียบการจัดซื้อจัดจ้างภาครัฐ พ.ศ.2560 <br/>    <br/>ขณะที่ <b>สำนักการจราจรและขนส่ง กทม. </b>ได้ประสานกองบังคับการตำรวจนครบาล สำนักเทศกิจ กทม.และสำนักงานเขต ในการลงพื้นที่สำรวจจุดเสี่ยง รวมทั้งยังได้ดำเนินการติดตั้งกล้องวงจรปิด (CCTV) 3,263 ตัว พร้อมเชื่อมโยงสัญญาณภาพไปยังกองบังคับการตำรวจนครบาล สถานีตำรวจนครบาล และสำนักงานเขต 50 เขต อีกทั้งในปี 63 ได้รับงบประมาณติดตั้งกล้อง CCTV เพิ่มเติมอีก 3,342 กล้อง ซึ่ง กทม.จะประสานขอข้อมูลจุดเสี่ยง 611 จุด เพื่อจัดสรรงบประมาณติดตั้งกล้อง CCTV ต่อไป.</p>
    </article>
  </body>
</html>