<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685810/epese-i-proti-kampana-gia-ilektroniki-peirateia-sti-fylaki-idiokt"/>
    <meta property="og:site_name" content="enikos.gr"/>
    <meta property="article:published_time" content="2019-11-22T02:43:00+00:00"/>
    <meta property="og:title" content="Έπεσε η πρώτη “καμπάνα” για ηλεκτρονική πειρατεία - Στη φυλακή ιδιοκτήτης ιστότοπου"/>
    <meta property="og:description" content="Καταδίκη, για πρώτη φορά στην Ελλάδα, ιδιοκτήτη ιστοτόπου μέσω του οποίου γινόταν διανομή πειρατικού περιεχομένου π.χ. ταινίες, μουσική, βιβλία αλλά και ηλεκτρονικών παιχνιδιών..."/>
  </head>
  <body>
    <article>
      <h1>Έπεσε η πρώτη “καμπάνα” για ηλεκτρονική πειρατεία - Στη φυλακή ιδιοκτήτης ιστότοπου</h1>
      <address>
        <time datetime="2019-11-22T02:43:00+00:00">22 Nov 2019, 02:43</time>
      </address>
      <p>Καταδίκη, για πρώτη φορά στην Ελλάδα, ιδιοκτήτη ιστοτόπου μέσω του οποίου γινόταν διανομή πειρατικού περιεχομένου π.χ. ταινίες, μουσική, βιβλία αλλά και ηλεκτρονικών παιχνιδιών.</p>
      <p>Ειδικότερα, το Τριμελές Εφετείο Κακουργημάτων Κομοτηνής καταδίκασε σε ποινή κάθειρξης πέντε ετών τον ιδιοκτήτη των ηλεκτρονικών ιστοτόπων «greekstars.net» και «greekstars.co», για παράνομη διάθεση κινηματογραφικών έργων, μουσικής, βιβλίων, προγραμμάτων Η/Υ και ηλεκτρονικών παιχνιδιών. Ο καταδικασθείς οδηγήθηκε στην φυλακή.</p>
      <p>Να σημειωθεί πως κατά του ιδιοκτήτη είχαν ασκηθεί 4 ποινικές διώξεις μεταξύ του 2009 και του 2012. Παρά τις συλλήψεις συνέχιζε την παράνομη δράση του, αλλάζοντας κάθε φορά το domain-name του παράνομου ιστοτόπου που διατηρούσε, πρακτική που εφαρμόζεται από ορισμένους «αμετανόητους» πειρατές οι οποίοι, παρά την βαρύτητα των ποινών, επιλέγουν να συνεχίσουν την παράνομη μεν, αλλά ιδιαιτέρως κερδοφόρα δραστηριότητα.</p>
      <p>Είχε προηγηθεί τελεσίδικη καταδικαστική απόφαση του Τριμελούς Εφετείου Κακουργημάτων Θεσσαλονίκης (β’ βαθμού) κατά του ιδίου κατηγορουμένου, για ανάλογη περίπτωση παραβίασης πνευματικών δικαιωμάτων (λειτουργία του ιστοτόπου “greekstars.biz”), επιβάλλοντάς του ποινή φυλάκισης πέντε ετών.</p>
      <p>Η παραπάνω απόφαση είναι σημαντική, καθόσον αναδεικνύει τη στάση της Δικαιοσύνης έναντι των δραστών που εμπαίζουν τις διωκτικές και δικαστικές αρχές, παραλλάσσοντας το domain name του πειρατικού ιστοτόπου που λειτουργούν, συνεχίζοντας έτσι ανενόχλητοι την παράνομη δράση τους.</p>
      <p>Σύμφωνα με την ανακοίνωση της ΕΠΟΕ, είναι επίσης σημαντική η απόφαση καθόσον η απόφαση αυτή αναφέρεται σε ιστότοπο (forum) που για την άνευ αδείας παρουσίαση και διαμοιρασμό των πνευματικών έργων (ταινιών, προγραμμάτων Η/Υ και μουσικής), χρησιμοποιούσε μεταξύ άλλων και υπερσυνδέσμους (LINKS) που παρέπεμπαν σε φιλοξενητές περιεχομένου όπως η RAPIDSHARE, EASYBYTEZ κ.ο.κ....</p>
      <p>Πηγή: ant1news.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/685555/katangelia-viasmou-anilikis-apo-ton-patera-tis-stin-kriti-allaxe-%0A%20%20%20%20%0A"/>
        <a href="http://www.enikos.gr/society/685464/i-tragodia-mathiton-stin-palaiochora-pou-egine-viral-video%0A%20%20%20%20%0A"/>
        <a href="http://www.enikos.gr/society/683905/katadiki-48chronou-gia-aselgeia-stin-kori-tou%0A%20%20%20%20%0A"/>
        <a href="http://www.enikos.gr/society/683713/sto-skamni-ta-dyo-adelfia-pou-eichan-skorpisei-ton-tromo-se-bar-s%0A%20%20%20%20%0A"/>
        <a href="http://www.enikos.gr/society/683173/lafazanis-odyniri-ekplixi-kai-arnitiko-sok-i-tainia-tou-gavra%0A%20%20%20%20%0A"/>
        <a href="http://www.enikos.gr/society/682946/o-isovitis-itan-telika-athoos%0A%20%20%20%20%0A"/>
        <a href="http://www.enikos.gr/society/682240/erevna-gia-tin-tainia-tzoker-epta-stous-deka-ellines-tin-theoroun%0A%20%20%20%20%0A"/>
        <a href="http://www.enikos.gr/society/681490/katadikastike-se-15-mines-fylakisi-gia-plimmeli-kathariotita-ton-%0A%20%20%20%20%0A"/>
        <a href="http://www.enikos.gr/society/679972/vlazaki-ston-realfm-978-gia-tin-ypothesi-tzoker-itan-ena-psema-to%0A%20%20%20%20%0A"/>
      </related>
    </article>
  </body>
</html>