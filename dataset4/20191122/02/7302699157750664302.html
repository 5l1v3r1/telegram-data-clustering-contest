<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112076"/>
    <meta property="og:site_name" content="MGR Online"/>
    <meta property="article:published_time" content="2019-11-22T02:38:00+00:00"/>
    <meta property="og:title" content="&quot;คิม เซ ยัง&quot; พัตต์อีเกิล 12 ฟุต ขึ้นนำ 2 สโตรกสวิงซีเอ็มอีฯ"/>
    <meta property="og:description" content="คิม เซ ยัง ก้านเหล็กสาวเกาหลีใต้ ขึ้นนำวันแรก ศึก แอลพีจีเอ ทัวร์ รายการ ซีเอ็มอี กรุ๊ป ทัวร์ แชมเปียนชิป ที่ประเทศสหรัฐอเมริกา ขณะที่ ธิฎาภา สุวัณณะปุระ ผลงานดีสุด นับเฉพาะชาวไทยศึกกอล์ฟหญิง แอลพีจีเอ ทัวร์ รายการสุดท้ายของฤดูก"/>
  </head>
  <body>
    <article>
      <h1>"คิม เซ ยัง" พัตต์อีเกิล 12 ฟุต ขึ้นนำ 2 สโตรกสวิงซีเอ็มอีฯ</h1>
      <address><time datetime="2019-11-22T02:38:00+00:00">22 Nov 2019, 02:38</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011595101.JPEG"/>
        <figcaption>คิม เซ ยัง ขึ้นนำวันแรก</figcaption>
      </figure>
      <p>คิม เซ ยัง ก้านเหล็กสาวเกาหลีใต้ ขึ้นนำวันแรก ศึก แอลพีจีเอ ทัวร์ รายการ "ซีเอ็มอี กรุ๊ป ทัวร์ แชมเปียนชิป" ที่ประเทศสหรัฐอเมริกา ขณะที่ ธิฎาภา สุวัณณะปุระ ผลงานดีสุด นับเฉพาะชาวไทย<br/><br/>ศึกกอล์ฟหญิง แอลพีจีเอ ทัวร์ รายการสุดท้ายของฤดูกาล 2019 "ซีเอ็มอี กรุ๊ป ทัวร์ แชมเปียนชิป" ณ สนาม ทิบูรอน กอล์ฟ คลับ ระยะ 6,556 หลา พาร์ 72 เมืองเนเปิลส์ มลรัฐฟลอริดา ชิงเงินรางวัลรวม 5 ล้านเหรียญสหรัฐ (ประมาณ 150 ล้านบาท) วันพฤหัสบดีที่ 21 พฤศจิกายน เป็นการประชันวงสวิง รอบแรก<br/><br/>ปรากฏว่า คิม เซ ยัง มือ 11 ของโลก ปิดฉากวันแรกแบบไร้โบกี หวด 5 เบอร์ดี และพัตต์อีเกิล 12 ฟุต ที่หลุม 17 พาร์ 5 สกอร์รวม 7 อันเดอร์พาร์ 65 ลุ้นหยิบเงินรางวัล 1.5 ล้านเหรียญสหรัฐ (ราว 45 ล้านบาท) มูลค่าสูงสุดในประวัติศาสตร์กอล์ฟหญิง<br/><br/>โปรวัย 26 ปี กล่าว "ทัวร์นาเมนต์นี้มีความหมายเหลือเกิน แต่ฉันพยายามผ่อนคลายให้มากสุด ฉันไม่ต้องการสร้างความกดดันต่อตัวเอง"<br/><br/>เนลลี คอร์ดา มือ 3 ของโลก เร่งช่วงท้าย พัตต์อีเกิล 35 ฟุต ที่หลุม 17 กับ 2 จาก 5 เบอร์ดี ที่หลุม 16 กับ 18 เสีย 2 โบกี รวม 5 อันเดอร์พาร์ 67 รั้งอันดับ 2 ร่วมกับ ริว โซ ยอน และ จอร์เจีย ฮอลล์ จาก อังกฤษ<br/><br/>ด้าน โค จิน ยอง มือ 1 ของโลก ซึ่งการันตี เพลเยอร์ ออฟ เดอะ เยียร์ เรียบร้อยแล้ว คืนสนามนับตั้งแต่เจ็บข้อเท้า ขอถอนตัวที่ไต้หวัน 3 สัปดาห์ก่อน หวด 1 อันเดอร์พาร์ 71 จาก 3 เบอร์ดี เสีย 1 ดับเบิลโบกี อยู่อันดับ 22 ร่วม<br/><br/>ส่วนผลงาน 3 นักกอล์ฟสาวไทย ธิฎาภา สุวัณณะปุระ มือ 127 ของโลก ตีเกิน 1 จาก 2 เบอร์ดี เสีย 3 โบกี อยู่ที่ 40 ร่วม โมรียา จุฑานุกาล มือ 32 ของโลก เก็บ 1 เบอร์ดี เสีย 2 โบกี 1 ดับเบิลโบกี รวม 3 โอเวอร์พาร์ 75 อยู่ที่ 53 ร่วม และ เอรียา จุฑานุกาล แชมป์ปี 2017 จบด้วย 1 เบอร์ดี ที่หลุม 18 แต่เสีย 5 โบกี รวม 4 โอเวอร์พาร์ 76 อยู่ที่ 57 ร่วม</p>
    </article>
  </body>
</html>