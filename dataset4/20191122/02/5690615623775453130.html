<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837155-litva-zamovila-v-ssha-200-boyovikh-bronovanikh-avtomobiliv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T02:59:00+00:00"/>
    <meta property="og:title" content="Литва замовила в США 200 бойових броньованих автомобілів"/>
    <meta property="og:description" content="КИЇВ. 22 листопада. УНН. Міністерство оборони Литви повідомило в четвер, 21 листопада, про підписання угоди на придбання 200 американських позашляхових …"/>
  </head>
  <body>
    <article>
      <h1>Литва замовила в США 200 бойових броньованих автомобілів</h1>
      <address><time datetime="2019-11-22T02:59:00+00:00">22 Nov 2019, 02:59</time> by <a rel="author">Денис Масліков</a></address>
      <p><b>КИЇВ. 22 листопада. УНН.</b> Міністерство оборони Литви повідомило в четвер, 21 листопада, про підписання угоди на придбання 200 американських позашляхових легкових бойових машин типу JLTV (Joint Light Tactical Vehicle) компанії Oshkosh. Про це повідомляє <b>УНН</b> з посиланням на DW.</p>
      <p>Згідно з даними пресслужби литовського оборонного відомства, сума угоди - 145 мільйонів євро. Контракт також містить пункт про можливість розширення поставок ще на 300 автомобілів.</p>
      <p>Після підписання угоди міністр оборони Литви Раймундас Каробліс заявив журналістам, що ця бойова техніка зможе "посилити підтримку сухопутних військ і спецназу та зміцнити конкретні можливості в галузі розвідки, артилерії й логістики".</p>
      <p>Замовлену бойову техніку мають поставити до 2024 року і адаптувати до потреб литовської армії. Передбачається, що ці бронеавтомобілі служитимуть як оборонним цілям, так і призначатимуться для міжнародних операцій. Про можливість розширення угоди на ще 300 одиниць вирішуватимуть ближче до завершення поставок замовленої партії в 200 штук, кажуть у міноборони Литви.</p>
      <p>Останнім часом Литва, котра межує з російським анклавом, Калінінградською областю, проводить масштабну кампанію з переозброєння своєї армії.</p>
      <p>Нагадаємо, президент Литви <a href="https://www.unn.com.ua/uk/news/1835919-prezident-litvi-pomiluvav-dvokh-zasudzhenikh-za-shpigunstvo-rosiyan">помилував двох засуджених за шпигунство росіян.</a></p>
    </article>
  </body>
</html>