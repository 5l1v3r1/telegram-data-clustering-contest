<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/money/agores/article/korkidis-nikokiremenos-o-proipologismos-tou-2020"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T02:05:00+00:00"/>
    <meta property="og:title" content="Κορκίδης: Νοικοκυρεμένος ο προϋπολογισμός του 2020"/>
    <meta property="og:description" content="«Ο προϋπολογισμός του 2020 μπορεί να θεωρείται από τους ευρωπαϊκούς θεσμούς αισιόδοξος με υψηλούς στόχους, αλλά κρίνεται εφικτός και το ΕΒΕΠ τον χαρακτηρίζει νοικοκυρεμένο»."/>
  </head>
  <body>
    <article>
      <h1>Κορκίδης: Νοικοκυρεμένος ο προϋπολογισμός του 2020</h1>
      <address>
        <time datetime="2019-11-22T02:05:00+00:00">22 Nov 2019, 02:05</time>
      </address>
      <p>«Ο προϋπολογισμός του 2020 μπορεί να θεωρείται από τους ευρωπαϊκούς θεσμούς αισιόδοξος με υψηλούς στόχους, αλλά κρίνεται εφικτός και το ΕΒΕΠ τον χαρακτηρίζει νοικοκυρεμένο».</p>
      <p>Αυτό σημείωσε σε δήλωσή του ο πρόεδρος του Εμπορικού και Βιομηχανικού Επιμελητηρίου Πειραιά Βασίλης Κορκίδης την κατάθεση του προϋπολογισμού του 2020 στη Βουλή.</p>
      <p>Έμπρακτη απόδειξη της κυβέρνησης και του οικονομικού επιτελείου να ακολουθήσει αναπτυξιακή πολιτική και να στηρίξει, αλλά και να στηριχθεί στην επιχειρηματικότητα, χαρακτηρίζει ο κ. Κορκίδης τον προϋπολογισμό του 2020. Όπως σημειώνει, το περιεχόμενό του επιτέλους αναγνωρίζει στις μικρές και μεγάλες συνεπείς επιχειρήσεις του τόπου τη σκληρή 10ετή δοκιμασία τους και το γεγονός ότι μπορούν να στηρίξουν, ακόμα και σε αντίξοο περιβάλλον, τα έσοδα της ελληνικής οικονομίας και την απασχόληση. Προσθέτει δε ότι η απαιτητική πρόβλεψη επιτάχυνσης της ανάπτυξης στο 2,8% το 2020, από το 1,8% φέτος, μπορεί να αποτελεί ένα δύσκολο αλλά εφικτό στόχο, που βασίζεται στις επιχειρηματικές επιδόσεις του ιδιωτικού τομέα.</p>
      <p>Σύμφωνα με τον πρόεδρο του ΕΒΕΠ, ο φετινός προϋπολογισμός ουσιαστικά σηματοδοτεί την αλλαγή της οικονομικής πολιτικής του τόπου, αφού δίνει τέλος στην υπερφορολόγηση και την αποεπένδυση και ανοίγει τον δρόμο στην ανάπτυξη, τη πρόοδο και την αύξηση των εισοδημάτων νοικοκυριών και επιχειρήσεων. Στη κατεύθυνση αυτή αποδεικνύεται η συνέπεια της κυβέρνησης στις δεσμεύσεις για πολύ σημαντικές μειώσεις φόρων, ενώ επιταχύνονται όλες οι διαρθρωτικές αλλαγές, με σαφές μήνυμα στους επενδυτές, ότι η Ελλάδα είναι πλέον φιλική για επενδύσεις και επιχειρήσεις.</p>
      <p>Ο ίδιος τονίζει, πάντως, ότι οι προβλέψεις για το 2020 δεν είναι βεβαίως όλες θετικές, αφού αναθεωρούν προς τα κάτω τις εξαγωγές κατά 0,3%. Η αναθεώρηση ως προς τις εξαγωγές αξιολογείται ως συντηρητική, λόγω της μείωσης της ζήτησης στην ευρωζώνη, του "εμπορικού πολέμου" που καλά κρατεί διεθνώς, και των ανακατατάξεων στο τουρισμό. Η επιβράδυνση της αύξησης των εισαγωγών κατά 0,5% είναι λιγότερο πιθανό σενάριο κυρίως λόγω της ανόδου των τιμών του πετρελαίου. Ωστόσο, τόσο οι εισαγωγές, όσο και εξαγωγές εξαρτώνται από τη βελτίωση της θέσης της χώρας στο διεθνή ανταγωνισμό, ενώ δεν πρέπει να υποτιμώνται οι αρνητικές επιπτώσεις από το ενδεχόμενο Brexit και γεωπολιτικούς κινδύνους.</p>
      <p>Σημειώνει, ωστόσο, ότι αποτελεί καθησυχαστικό γεγονός ότι ο προϋπολογισμός δεν προβλέπει ότι θα υπάρξει κανένα δημοσιονομικό κενό, με το σκεπτικό ότι μειώνοντας τους φόρους αυξάνεται η φορολογική συμμόρφωση, άρα τα έσοδα είναι περισσότερα στα ταμεία του κράτους, αντί στα "αζήτητα" των ληξιπρόθεσμων οφειλών. Ένα άλλο στοιχείο που το επιβεβαιώνει είναι ότι, παρά το γεγονός μείωσης του ΕΝΦΙΑ κατά 22% το 2019, η χρονιά κλείνει με θετικό δημοσιονομικό πρόσημο. Πρωτογενές πλεόνασμα 5,75 δισ. ευρώ παρουσίασε ο προϋπολογισμός το δεκάμηνο του 2019 σημειώνοντας σημαντική υπέρβαση από τον στόχο των 2,31 δισ. ευρώ για το ίδιο διάστημα, όπως προκύπτει από τα στοιχεία του Γενικού Λογιστηρίου του Κράτους που επιβεβαιώνουν τη θετική εξέλιξη των δημοσιονομικών μεγεθών.</p>
      <p>Τέλος, σημειώνεται από τον ίδιο ότι η πρόβλεψη για τον δημοσιονομικό χώρο του 2019 είναι τελικά υψηλότερη, με πρωτογενές πλεόνασμα 3,8%, σε σχέση με την αντίστοιχη του προσχεδίου του προϋπολογισμού που ήταν 3,6%. Μέρος του δημοσιονομικού χώρου αναμένεται να διατεθεί για την εξόφληση οφειλών του κράτους προς τη ΔΕΗ για τις Υπηρεσίες Κοινωνικής Ωφέλειας, ενώ προβλέπονται και επιστροφές φόρων προς τις επιχειρήσεις από τη μείωση της προκαταβολής φόρου κατά 5%. Στο 10μηνο τα καθαρά έσοδα του κρατικού προϋπολογισμού παρουσίασαν υπέρβαση 1,67 δισ. ευρώ, οι επιστροφές εσόδων 358 εκατ. ευρώ, οι δαπάνες υστέρηση 2,15 δισ. ευρώ, εκ των οποίων υστέρηση 366 εκατ. από τις μειωμένες δαπάνες τόκων και 811 εκατ. ευρώ από την υποεκτέλεση του ΠΔΕ, ενώ τα έσοδα του ΠΔΕ καταγράφουν υστέρηση 856 εκατ. ευρώ.</p>
    </article>
  </body>
</html>