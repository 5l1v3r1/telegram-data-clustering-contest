<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/prezidenti-polschi-i-litvi-vislovilisya-za-zberezhennya-sankciy-proti-rosiyi-330494_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T02:33:00+00:00"/>
    <meta property="og:title" content="Президенти Польщі і Литви висловилися за збереження санкцій проти Росії"/>
    <meta property="og:description" content="Дуда обговорив із Науседою у Вільнюсі питання європейської безпеки."/>
  </head>
  <body>
    <article>
      <h1>Президенти Польщі і Литви висловилися за збереження санкцій проти Росії</h1>
      <h2>Дуда обговорив із Науседою у Вільнюсі питання європейської безпеки.</h2>
      <address>
        <time datetime="2019-11-22T02:33:00+00:00">22 Nov 2019, 02:33</time>
      </address>
      <p>Президенти Польщі і Литви Анджей Дуда і Гітанас Науседа озвучили солідарну позицію щодо необхідності збереження <b><a href="https://dt.ua/WORLD/bundestag-vidmovivsya-priymati-propoziciyi-schodo-znyattya-sankciy-z-rf-327270_.html">санкційного тиску на Росію</a></b> через збройну агресію проти України, повідомляє <a href="https://www.polskieradio.pl/397/7830/Artykul/2407797">"Польське радіо"</a>.</p>
      <p>Після зустрічі з Науседою у Вільнюсі у четвер, 21 листопада, Дуда повідомив, що президенти Польщі і Литви не сумніваються в необхідності санкцій "у зв'язку з тривалою окупацією українських територій".</p>
      <p>Дуда підкреслив, що ніхто в Європі не повинен погоджуватися на "зміну кордонів силою".</p>
      <p>У ході зустрічі президенти Литви і Польщі обговорили питання безпеки, економіки та міжнародних відносин.</p>
      <p>Як повідомлялося, 12 вересня <b><a href="https://dt.ua/ECONOMICS/yes-prodovzhiv-na-pivroku-sankciyi-proti-rosiyi-za-aneksiyu-krimu-i-destabilizaciyu-ukrayini-323341_.html">ЄС ще на півроку продовжив санкції проти РФ</a> </b>за дії, що підривають або загрожують територіальній цілісності, суверенітету та незалежності України. Крім того, зараз діють <b>санкції стосовно окремих секторів російської економіки</b> (в силі до 31 січня 2020 року) і <b>санкції за незаконну анексію Криму і Севастополя </b>(в силі до 23 червня 2020 року).</p>
      <p><a href="https://dt.ua/WORLD/ekonomichni-sankciyi-yes-proti-rf-nabudut-chinnosti-31-lipnya-147775_.html"><b>Санкції</b></a> проти Росії були вперше введені 31 липня 2014 року терміном на один рік у відповідь на дії РФ, які дестабілізували ситуацію в Україні. Обмежувальні заходи посилили у вересні 2014 року. У березні 2015 року тривалість санкцій пов'язали з повним виконанням Мінських угод, які мали бути виконані до кінця 2015-го.</p>
      <p>Санкції проти Росії ввели Євросоюз, США, Канада, Австралія, Нова Зеландія, Норвегія, Швейцарія, Україна, Японія та інші держави.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>