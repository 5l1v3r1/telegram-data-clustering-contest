<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/politismos/idisis/ekdilosi-eyrovoyleyton-arvaniti-koylogloy-sto-eyropaiko-koinovoylio-gia-tin-exoryxi-chrysoy/"/>
    <meta property="og:site_name" content="ert.gr"/>
    <meta property="article:published_time" content="2019-11-22T02:16:12+00:00"/>
    <meta property="og:title" content="Εκδήλωση ευρωβουλευτών Αρβανίτη Κούλογλου στο Ευρωπαϊκό Κοινοβούλιο για την εξόρυξη χρυσού"/>
    <meta property="og:description" content="Οι Ευρωβουλευτές του ΣΥΡΙΖΑ-Προοδευτική Συμμαχία Κώστας Αρβανίτης και Στέλιος Κούλογλου διοργάνωσαν την Τετάρτη 20 Νοεμβρίου στο κτήριο του Ευρωπαϊκού Κοινοβουλίου στις Βρυξέλλες μεγάλη εκδήλωση για τις εξορύξεις χρυσού και το «τσουνάμι» των περιβαλλοντικών, κοινωνικών πολιτικών και οικονομικών επιπτώσεων που αυτές επιφέρουν. Δήμαρχοι και παράγοντες της τοπικής αυτοδιοίκησης που προέρχονται από όλο το πολιτικό φάσμα, δήλωσαν επίσης την κατηγορηματική τους αντίθεση."/>
  </head>
  <body>
    <article>
      <h1>Εκδήλωση ευρωβουλευτών Αρβανίτη Κούλογλου στο Ευρωπαϊκό Κοινοβούλιο για την εξόρυξη χρυσού</h1>
      <address><time datetime="2019-11-22T02:16:12+00:00">22 Nov 2019, 02:16</time> by <a rel="author">Σαμή Καραμπουγιούκογλου</a></address>
      <p>Οι Ευρωβουλευτές του ΣΥΡΙΖΑ-Προοδευτική Συμμαχία Κώστας Αρβανίτης και Στέλιος Κούλογλου διοργάνωσαν την Τετάρτη 20 Νοεμβρίου στο κτήριο του Ευρωπαϊκού Κοινοβουλίου στις Βρυξέλλες μεγάλη εκδήλωση για τις εξορύξεις χρυσού και το «τσουνάμι» των περιβαλλοντικών, κοινωνικών πολιτικών και οικονομικών επιπτώσεων που αυτές επιφέρουν. Δήμαρχοι και παράγοντες της τοπικής αυτοδιοίκησης που προέρχονται από όλο το πολιτικό φάσμα, δήλωσαν επίσης την κατηγορηματική τους αντίθεση.</p>
      <figure>
        <img src="https://www.ert.gr/wp-content/uploads/2019/11/%CE%91%CF%81%CE%B2%CE%B1%CE%BD%CE%AF%CF%84%CE%B7%CF%82-%CE%9A%CE%BF%CF%8D%CE%BB%CE%BF%CE%B3%CE%BB%CE%BF%CF%85.jpg"/>
      </figure>
      <p>Η Θράκη εκπροσωπήθηκε στην εκδήλωση με τους βουλευτές Ροδόπης Δημήτρη Χαρίτου και Έβρου Νατάσα Γκαρά, τον δήμαρχο Αλεξανδρούπολης Γιάννη Ζαμπούκη τον Δήμαρχο Ορεστιάδας και πρόεδρο της ΠΕΔ Βασίλη Μαυρίδη, ενώ παρών ήταν επίσης κι ο δήμαρχος Μαρωνείας – Σαπών Ντίνος Χαριτόπουλος, που είχε αρκετές και δημιουργικές συναντήσεις με θεσμικούς παράγοντες και Ευρωκοινοβουλευτικές ομάδες με στόχο την προώθηση αιτημάτων κοινωνικών ομάδων της Θράκης και την δόμηση συνεργασιών με τον Δήμο Μαρωνείας – Σαπών.</p>
      <figure>
        <img src="https://www.ert.gr/wp-content/uploads/2019/11/%CE%94%CE%AE%CE%BC%CE%B1%CF%81%CF%87%CE%BF%CF%82-%CE%9C%CE%B1%CF%81%CF%89%CE%BD%CE%B5%CE%AF%CE%B1%CF%82-%E2%80%93-%CE%A3%CE%B1%CF%80%CF%8E%CE%BD-%CE%9D%CF%84%CE%AF%CE%BD%CE%BF%CF%82-%CE%A7%CE%B1%CF%81%CE%B9%CF%84%CF%8C%CF%80%CE%BF%CF%85%CE%BB%CE%BF%CF%82.jpg"/>
      </figure>
      <p>«Ο ΣΥΡΙΖΑ σταμάτησε την καταστροφή, αλλά δεν έκανε τελικά αυτό που είχε λαϊκή εντολή να κάνει. Στη Θράκη αντίθετα, η προηγούμενη κυβέρνηση «κλείδωσε» τη θωράκιση της περιοχής, ωστόσο αυτό μπορεί τώρα να αλλάξει», σημείωσε ο Κώστας Αρβανίτης και τόνισε πως «μαζί με τον Στ. Κούλογλου θα πάμε το θέμα όπου και όσο πάει…»</p>
      <figure>
        <img src="https://www.ert.gr/wp-content/uploads/2019/11/%CE%91%CF%81%CE%B2%CE%B1%CE%BD%CE%AF%CF%84%CE%B7%CF%82-%CE%9A%CE%BF%CF%8D%CE%BB%CE%BF%CE%B3%CE%BB%CE%BF%CF%85-2.jpg"/>
      </figure>
      <p>Ο Στ. Κούλογλου τόνισε ότι το θέμα των καταστροφικών επιπτώσεων από την εξόρυξη χρυσού στη Χαλκιδική και στη Θράκη είναι ανάγκη να αναδειχθεί διεθνώς. Πρόσθεσε, δε, ότι στην προσπάθεια αυτή, οι κάτοικοι της Χαλκιδικής και της Θράκης έχουν την πλήρη υποστήριξη της επικεφαλής της ομάδας των Πρασίνων στο Ευρωπαϊκό Κοινοβούλιο, Σκα Κέλερ. «Η κ. Σκα Κέλερ είναι φίλη της χώρας μας, την επισκέπτεται συχνά, ιδιαίτερα το τελευταίο διάστημα. Σε συνάντηση που είχαμε με τον Κ. Αρβανίτη, λίγο πριν την έναρξη της εκδήλωσης, η κ. Κέλερ είπε ότι το θέμα αυτό είναι σημαντικό και ότι έχουμε την πλήρη υποστήριξή της και την υποστήριξη του κόμματος των Πρασίνων, για όλες τις ενέργειες που αποσκοπούν στη διαφύλαξη του περιβάλλοντος και της φυσικής ομορφιάς μιας χώρας με την οποία συνδέεται».</p>
      <p>Της εκδήλωσης είχαν προηγηθεί δύο σημαντικές επαφές: Μέλη της Επιτροπής Αγώνα από την Ιερισσό συναντήθηκαν με την συμπρόεδρο της Ευρωομάδας των Πρασίνων Σκα Κέλερ και εξασφάλισαν στήριξη στον αγώνα τους, ενώ το θέμα παρουσιάστηκε στην ειδική Επιτροπή Αναφορών του Ευρωπαϊκού Κοινοβουλίου όπου παραλαμβάνονται και προωθούνται για περαιτέρω δράση στα ευρωπαϊκά όργανα αναφορές πολιτών, ατομικές ή οργανωμένων σε ομάδες. Στην επιτροπή συμμετέχει ο Ευρωβουλευτής του ΣΥΡΙΖΑ Αλέξης Γεωργούλης.</p>
      <figure>
        <img src="https://www.ert.gr/wp-content/uploads/2019/11/%CE%95%CF%85%CF%81%CF%89%CE%B2%CE%BF%CF%85%CE%BB%CE%B5%CF%85%CF%84%CE%AE%CF%82-%CF%84%CE%BF%CF%85-%CE%A3%CE%A5%CE%A1%CE%99%CE%96%CE%91-%CE%91%CE%BB%CE%AD%CE%BE%CE%B7%CF%82-%CE%93%CE%B5%CF%89%CF%81%CE%B3%CE%BF%CF%8D%CE%BB%CE%B7%CF%82.jpg"/>
      </figure>
      <figure>
        <img src="https://www.ert.gr/wp-content/uploads/2019/11/E%CE%BA%CE%B4%CE%AE%CE%BB%CF%89%CF%83%CE%B7-%CE%91%CF%81%CE%B2%CE%B1%CE%BD%CE%AF%CF%84%CE%B7-%CE%9A%CE%BF%CF%8D%CE%BB%CE%BF%CE%B3%CE%BB%CE%BF%CF%85-%CF%83%CF%84%CE%BF-%CE%95%CF%85%CF%81%CF%89%CF%80%CE%B1%CF%8A%CE%BA%CF%8C-%CE%9A%CE%BF%CE%B9%CE%BD%CE%BF%CE%B2%CE%BF%CF%8D%CE%BB%CE%B9%CE%BF-%CE%B3%CE%B9%CE%B1-%CF%84%CE%B7%CE%BD-%CE%B5%CE%BE%CF%8C%CF%81%CF%85%CE%BE%CE%B7-%CF%87%CF%81%CF%85%CF%83%CE%BF%CF%8D-6.jpg"/>
      </figure>
      <p>Στα αξιοσημείωτα της βραδιάς και η αντίδραση της Hellas Gold που λίγη ώρα πριν από την έναρξη της εκδήλωσης, εμφανώς θορυβημένη, έστειλε σε διοργανωτές και συμμετέχοντες επιστολή με τις θέσεις της. Στις θέσεις της αυτές, η Hellas Gold υποστηρίζει ότι η επένδυση είναι οικονομικά επωφελής και θα λάβει όλα τα μέτρα για την προστασία του περιβάλλοντος.</p>
      <figure>
        <img src="https://www.ert.gr/wp-content/uploads/2019/11/%CE%91%CF%81%CE%B2%CE%B1%CE%BD%CE%AF%CF%84%CE%B7%CF%82-%CE%9A%CE%BF%CF%8D%CE%BB%CE%BF%CE%B3%CE%BB%CE%BF%CF%85-%CE%B5%CF%85%CF%81%CF%89%CE%B2%CE%BF%CF%85%CE%BB%CE%B5%CF%85%CF%84%CE%AE%CF%82-%CE%9F%CE%B6%CE%BB%CE%AD%CE%BC-%CE%9D%CF%84%CE%B5%CE%BC%CE%B9%CF%81%CE%AD%CE%BB-%CE%B1%CF%80%CF%8C-%CF%84%CE%BF-%CE%B3%CE%B5%CF%81%CE%BC%CE%B1%CE%BD%CE%B9%CE%BA%CF%8C-Die-Linke-3.jpg"/>
      </figure>
      <p>Με δύο πάνελ από ειδικούς επιστήμονες, ακτιβιστές από την Τουρκία, τη Βουλγαρία και φυσικά την Ελλάδα, η Ευρωομάδα του ΣΥΡΙΖΑ άνοιξε ξανά μέσα στο πολιτικό κέντρο της ΕΕ τη συζήτηση για τη «Βρώμικη Υπόθεση» των εξορύξεων και την καταστροφική τους επίδραση.<br/>Στην έναρξη της εκδήλωσης η ευρωβουλευτής Οζλέμ Ντεμιρέλ από το γερμανικό Die Linke μίλησε για τους αγώνες των κατοίκων στην χώρα καταγωγής της την Τουρκία, αγώνες που όπως επισήμανε «ενώνουν τους λαούς παρά τις αντιπαραθέσεις που έχουν Ελλάδα και Τουρκία.»</p>
      <figure>
        <img src="https://www.ert.gr/wp-content/uploads/2019/11/E%CE%BA%CE%B4%CE%AE%CE%BB%CF%89%CF%83%CE%B7-%CE%91%CF%81%CE%B2%CE%B1%CE%BD%CE%AF%CF%84%CE%B7-%CE%9A%CE%BF%CF%8D%CE%BB%CE%BF%CE%B3%CE%BB%CE%BF%CF%85-%CF%83%CF%84%CE%BF-%CE%95%CF%85%CF%81%CF%89%CF%80%CE%B1%CF%8A%CE%BA%CF%8C-%CE%9A%CE%BF%CE%B9%CE%BD%CE%BF%CE%B2%CE%BF%CF%8D%CE%BB%CE%B9%CE%BF-%CE%B3%CE%B9%CE%B1-%CF%84%CE%B7%CE%BD-%CE%B5%CE%BE%CF%8C%CF%81%CF%85%CE%BE%CE%B7-%CF%87%CF%81%CF%85%CF%83%CE%BF%CF%8D-13.jpg"/>
      </figure>
      <p>Στο πρώτο πάνελ των ομιλητών, με θέμα τις «οικονομικές και κοινωνικές επιπτώσεις της εξόρυξης χρυσού και τo ρόλο των τοπικών κινημάτων» το λόγο έλαβαν πρώτα εκπρόσωποι επιτροπών και κινήματος πολιτών κατά της εξόρυξης χρυσού, από τη Βουλγαρία και την Τουρκία. «Η Βουλγαρία έχει παραπεμφθεί στο Ευρωπαϊκό Δικαστήριο αρκετές φορές τα τελευταία χρόνια, για παράβαση της ευρωπαϊκής νομοθεσίας στο Ευρωπαϊκό Δικαστήριο, οι οποίες συνδέονται με τις εξορυκτικές δραστηριότητες της βιομηχανίας χρυσού, τα βλαβερά απόβλητα και την καταπάτηση προστατευόμενων εδαφών NATURA 2000”, είπε ο Ντάνιελ Ποπόβ.</p>
      <figure>
        <img src="https://www.ert.gr/wp-content/uploads/2019/11/%CE%97-%CE%B1%CE%BA%CF%84%CE%B9%CE%B2%CE%AF%CF%83%CF%84%CF%81%CE%B9%CE%B1-%CE%A6%CE%B5%CE%BB%CE%AF%CF%82-%CE%A3%CE%B5%CF%8A%CE%BB%CE%AC%CE%BD-%CE%A4%CE%B5%CE%BA%CE%AF%CE%BD-2.jpg"/>
      </figure>
      <p>Για την Τουρκία, η ακτιβίστρια Φελίς Σεϊλάν Τεκίν μίλησε για τις καταστρεπτικές συνέπειες στο περιβάλλον από τις εξορυκτικές δραστηριότητες της καναδικής Alamos Gold στο όρος Ίδα στην περιοχή του Τσανακαλέ, αλλά και για τον αγώνα τοπικών κινημάτων, εδώ και δύο δεκαετίες, να τις σταματήσουν.</p>
      <p>«Ο χρυσός θα φύγει, και το μόνο που θα μείνει είναι τα τοξικά απόβλητα και οι ζωές μας που θα έχουν καταστραφεί» σημείωσε ο Κώστας Ευθυμίου, από την επιτροπή κατοίκων της Ιερισσού, που έκανε μια ανασκόπηση των πολυετών αγώνων των κατοίκων της περιοχής, αγώνων στο βουνό, αγώνων με την Επιστημονική Κοινότητα και αγώνων δικαστικών.</p>
      <figure>
        <img src="https://www.ert.gr/wp-content/uploads/2019/11/%CE%93%CE%B9%CF%8E%CF%81%CE%B3%CE%BF%CF%82-%CE%94%CE%B5%CE%BC%CE%B5%CF%81%CE%AF%CE%B4%CE%B7%CF%82-%CE%B4%CE%B1%CF%83%CE%BF%CE%BB%CF%8C%CE%B3%CE%BF%CF%82-%CE%BF-%CE%AF%CE%B4%CE%B9%CE%BF%CF%82-%CE%BA%CE%B1%CE%B9-%CE%B5%CE%BA%CF%80%CF%81%CF%8C%CF%83%CF%89%CF%80%CE%BF%CF%82-%CF%84%CE%B7%CF%82-%CE%95%CF%80%CE%B9%CF%84%CF%81%CE%BF%CF%80%CE%AE%CF%82-%CE%91%CE%B3%CF%8E%CE%BD%CE%B1-%CE%B1%CF%80%CF%8C-%CE%88%CE%B2%CF%81%CE%BF-%CE%A1%CE%BF%CE%B4%CF%8C%CF%80%CE%B7.jpg"/>
      </figure>
      <p>Ο Γιώργος Δεμερίδης, δασολόγος ο ίδιος και εκπρόσωπος της Επιτροπής Αγώνα από Έβρο-Ροδόπη μίλησε για τον αγώνα που ενώνει τους πάντες στην περιοχή «Χριστιανούς και Μουσουλμάνους, πλούσιους και φτωχούς, Δεξιούς και Αριστερούς», είπε χαρακτηριστικά.</p>
      <figure>
        <img src="https://www.ert.gr/wp-content/uploads/2019/11/%CE%A7%CF%81%CE%AE%CF%83%CF%84%CE%BF%CF%82-%CE%94%CE%B5%CF%84%CF%83%CE%B5%CF%81%CE%AF%CE%B4%CE%B7%CF%82-%CE%B5%CF%80%CE%AF%CE%BA%CE%BF%CF%85%CF%81%CE%BF%CF%82-%CE%BA%CE%B1%CE%B8%CE%B7%CE%B3%CE%B7%CF%84%CE%AE%CF%82-%CE%9D%CE%BF%CE%BC%CE%B9%CE%BA%CE%AE%CF%82-%CF%83%CF%84%CE%BF-%CE%94%CE%B7%CE%BC%CE%BF%CE%BA%CF%81%CE%AF%CF%84%CE%B5%CE%B9%CE%BF-%CE%A0%CE%B1%CE%BD%CE%B5%CF%80%CE%B9%CF%83%CF%84%CE%AE%CE%BC%CE%B9%CE%BF-%CE%98%CF%81%CE%AC%CE%BA%CE%B7%CF%82.jpg"/>
      </figure>
      <p>«Εμπιστεύομαι την Ελληνική Δικαιοσύνη, είμαι αισιόδοξος για την απόφαση του 5ου τμήματος του ΣτΕ» είπε στη δική του παρέμβαση ο Χρήστος Δετσερίδης, επίκουρος καθηγητής Νομικής στο Δημοκρίτειο Πανεπιστήμιο Θράκης.</p>
      <figure>
        <img src="https://www.ert.gr/wp-content/uploads/2019/11/%CE%94%CE%AE%CE%BC%CE%B1%CF%81%CF%87%CE%BF%CF%82-%CE%91%CE%BB%CE%B5%CE%BE%CE%B1%CE%BD%CE%B4%CF%81%CE%BF%CF%8D%CF%80%CE%BF%CE%BB%CE%B7%CF%82-%CE%96%CE%B1%CE%BC%CF%80%CE%BF%CF%8D%CE%BA%CE%B7%CF%82-2.jpg"/>
      </figure>
      <p>Την κατηγορηματική του αντίθεση στα σχέδια εξορύξεων στη Θράκη επιβεβαίωσε ο νέος Δήμαρχος Αλεξανδρούπολης Ζαμπούκης που σημείωσε «δεν θα προκόψουμε με καταστροφικές εξορύξεις που θα ερημώσουν τη γη μας», συνεχίζοντας στη «γραμμή» της προηγούμενης δημοτικής αρχής της πόλης.</p>
      <figure>
        <img src="https://www.ert.gr/wp-content/uploads/2019/11/%CE%92%CE%BF%CF%85%CE%BB%CE%B5%CF%85%CF%84%CE%AE%CF%82-%CE%A7%CE%B1%CE%BB%CE%BA%CE%B9%CE%B4%CE%B9%CE%BA%CE%AE%CF%82-%CF%84%CE%BF%CF%85-%CE%A3%CE%A5%CE%A1%CE%99%CE%96%CE%91-%CE%9A%CF%85%CF%81%CE%B9%CE%B1%CE%BA%CE%AE-%CE%9C%CE%AC%CE%BB%CE%B1%CE%BC%CE%B1.jpg"/>
      </figure>
      <p>Τις καταστροφικές επιπτώσεις στην πραγματική τοπική οικονομία ανέδειξε στη δική της σύντομη παρέμβαση η Βουλευτής Χαλκιδικής του ΣΥΡΙΖΑ Κυριακή Μάλαμα, η οποία αναφέρθηκε και στην καταστροφή του αρχαιολογικού χώρου στις Σκουριές.</p>
      <figure>
        <img src="https://www.ert.gr/wp-content/uploads/2019/11/%CE%92%CE%BF%CF%85%CE%BB%CE%B5%CF%85%CF%84%CE%AE%CF%82-%CE%A1%CE%BF%CE%B4%CF%8C%CF%80%CE%B7%CF%82-%CF%84%CE%BF%CF%85-%CE%A3%CE%A5%CE%A1%CE%99%CE%96%CE%91-%CE%94%CE%B7%CE%BC%CE%AE%CF%84%CF%81%CE%B7%CF%82-%CE%A7%CE%B1%CF%81%CE%AF%CF%84%CE%BF%CF%85-2.jpg"/>
      </figure>
      <p>Επίθεση στην κυβέρνηση εξαπέλυσε ο Βουλευτής Ροδόπης του ΣΥΡΙΖΑ Δημήτρης Χαρίτου, ο οποίος αναφέρθηκε στα σχέδια «αναθέρμανσης» των σχεδίων για εξορύξεις στη Θράκη και σημείωσε «Δεν τους φοβόμαστε, δεν θα κάνουμε ούτε βήμα πίσω.»</p>
      <figure>
        <img src="https://www.ert.gr/wp-content/uploads/2019/11/E%CE%BA%CE%B4%CE%AE%CE%BB%CF%89%CF%83%CE%B7-%CE%91%CF%81%CE%B2%CE%B1%CE%BD%CE%AF%CF%84%CE%B7-%CE%9A%CE%BF%CF%8D%CE%BB%CE%BF%CE%B3%CE%BB%CE%BF%CF%85-%CF%83%CF%84%CE%BF-%CE%95%CF%85%CF%81%CF%89%CF%80%CE%B1%CF%8A%CE%BA%CF%8C-%CE%9A%CE%BF%CE%B9%CE%BD%CE%BF%CE%B2%CE%BF%CF%8D%CE%BB%CE%B9%CE%BF-%CE%B3%CE%B9%CE%B1-%CF%84%CE%B7%CE%BD-%CE%B5%CE%BE%CF%8C%CF%81%CF%85%CE%BE%CE%B7-%CF%87%CF%81%CF%85%CF%83%CE%BF%CF%8D-9.jpg"/>
      </figure>
      <p>Στη δεύτερη ομάδα ομιλητών, ο Χρήστος Αδαμίδης από την ομάδα των κατοίκων της Ιερισσού παρουσίασε τα πραγματικά δεδομένα της εξόρυξης και τις αντιφάσεις με τους σχεδιασμούς της εταιρείας, ο καθηγητής Εδαφολογίας του ΑΠΘ Κυριάκος Παναγιωτόπουλος ανέδειξε το θέμα των τοξικών αποβλήτων και των θανάσιμων κινδύνων που η διαχείρισή τους συνεπάγεται, ο δικηγόρος Αλέξης Αδαμίδης παρουσίασε τις πολυετείς δικαστικές περιπέτειες των κατοίκων της ΒΑ Χαλκιδικής, και ο Καθηγητής Γεωφυσικής του ΑΠΘ Κώστας Παπαζάχος παρουσίασε αναλυτικά την απειλή για τη σταθερότητα του υπεδάφους της περιοχής και τους σεισμικούς κινδύνους.</p>
      <p>Συγκινητική και βιωματική ήταν η αφήγηση του Μάριου Λώλου, του Προέδρου των Ελλήνων φωτορεπόρτερ ο οποίος από την πρώτη στιγμή που ήρθε σε επαφή με τους κατοίκους δεν σταμάτησε να καλύπτει τον αγώνα τους με τη φωτογραφική του μηχανή.</p>
      <figure>
        <img src="https://www.ert.gr/wp-content/uploads/2019/11/%CE%94%CE%AE%CE%BC%CE%B1%CF%81%CF%87%CE%BF%CF%82-%CE%9F%CF%81%CE%B5%CF%83%CF%84%CE%B9%CE%AC%CE%B4%CE%B1%CF%82-%CE%92%CE%B1%CF%83%CE%AF%CE%BB%CE%B7%CF%82-%CE%9C%CE%B1%CF%85%CF%81%CE%AF%CE%B4%CE%B7%CF%82.jpg"/>
      </figure>
      <p>Ξεκάθαρος στην τοποθέτησή του κατά των εξορύξεων ήταν και ο Δήμαρχος Ορεστιάδας Βασίλης Μαυρίδης, που σημείωσε εμφατικά «Στη Θράκη, δεν υπάρχει περίπτωση να περάσουν τα σχέδια για εξορύξεις. Εμείς δεν κάνουμε πίσω ούτε σπιθαμή, ακόμη κι εμείς που προερχόμαστε πολιτικά από τον χώρο της Δεξιάς.»</p>
      <figure>
        <img src="https://www.ert.gr/wp-content/uploads/2019/11/%CE%97-%CF%80%CF%81%CF%8E%CE%B7%CE%BD-%CE%92%CE%BF%CF%85%CE%BB%CE%B5%CF%85%CF%84%CE%AE%CF%82-%CE%A7%CE%B1%CE%BB%CE%BA%CE%B9%CE%B4%CE%B9%CE%BA%CE%AE%CF%82-%CE%91%CE%B9%CE%BA%CE%B1%CF%84%CE%B5%CF%81%CE%AF%CE%BD%CE%B7-%CE%99%CE%B3%CE%B3%CE%BB%CE%AD%CE%B6%CE%B7.jpg"/>
      </figure>
      <p>Η πρώην Βουλευτής Χαλκιδικής Αικατερίνη Ιγγλέζη επεσήμανε την αντίφαση μιας τόσο καταστροφικής παρέμβασης στο περιβάλλον ενός νομού που πρόσφατα βίωσε μια φυσική τραγωδία με έξι νεκρούς.</p>
      <figure>
        <img src="https://www.ert.gr/wp-content/uploads/2019/11/%CE%97-%CE%B2%CE%BF%CF%85%CE%BB%CE%B5%CF%85%CF%84%CE%AE%CF%82-%CE%88%CE%B2%CF%81%CE%BF%CF%85-%CE%91%CE%BD%CE%B1%CF%83%CF%84%CE%B1%CF%83%CE%AF%CE%B1-%CE%93%CE%BA%CE%B1%CF%81%CE%AC.jpg"/>
      </figure>
      <p>Η βουλευτής Έβρου Αναστασία Γκαρά έδωσε έμφαση στην καθολική αντίδραση των κατοίκων του νομού και της Ροδόπης στα σχέδια για εξορύξεις, στάση που ήρθε ως αποτέλεσμα της καταστροφής που βρίσκεται σε εξέλιξη στη Χαλκιδική. «Διεκδικούμε να υπερασπιστούμε το δικό μας Χρυσό, τη Γη, το Νερό, και την Ανάπτυξη που εμείς θέλουμε» κατέληξε.</p>
      <p>Ρεπορτάζ-φωτογραφίες: Σαμή Καραμπουγιούκογλου</p>
    </article>
  </body>
</html>