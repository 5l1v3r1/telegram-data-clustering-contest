<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742936"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T02:00:00+00:00"/>
    <meta property="og:title" content="&quot;อุดร&quot;เข้มทางโอเว่อร์พาส ล่าแว้นซ่าเขียนผนังอุโมงค์ยับ"/>
    <meta property="og:description" content="กรมทางหลวง เร่งปรับปรุงถนนในอุโมงค์โอเว่อร์พาส มุ่งหน้าสู่ สปป.ลาว หลังมีกลุ่มวัยรุ่นเด็กแว้น เข้าไปใช้พื้นที่นั่งกินเหล้า แถมเขียนผนังกับแบริเออร์เสียหาย ด้านตำรวจเตรียมไล่ล่าผู้ก่อเหตุแล้ว"/>
  </head>
  <body>
    <article>
      <h1>"อุดร"เข้มทางโอเว่อร์พาส ล่าแว้นซ่าเขียนผนังอุโมงค์ยับ</h1>
      <address>
        <time datetime="2019-11-22T02:00:00+00:00">22 Nov 2019, 02:00</time>
      </address>
      <p>
        <b>กรมทางหลวง เร่งปรับปรุงถนนในอุโมงค์โอเว่อร์พาส มุ่งหน้าสู่ สปป.ลาว หลังมีกลุ่มวัยรุ่นเด็กแว้น เข้าไปใช้พื้นที่นั่งกินเหล้า แถมเขียนผนังกับแบริเออร์เสียหาย ด้านตำรวจเตรียมไล่ล่าผู้ก่อเหตุแล้ว</b>
      </p>
      <p>จากกรณี กรมทางหลวงจัดสร้างอุโมงค์ ด้วยวงเงิน 1,048 ล้านบาท ในพื้นที่ จ.อุดรธานี ซึ่งต่อจากเส้นทางแยก 3 ระดับอุดรโอเว่อร์พาส มุ่งหน้าสู่ สปป.ลาว โดยจะเปิดให้ใช้ในวันที่ 24 พ.ย.นี้ แต่ภายหลังได้มีกลุ่มวัยรุ่นในพื้นที่ จ.อุดรธานี เข้าไปใช้พื้นที่อุโมงค์ในทางที่ผิด ตั้งแต่จัดแข่งจยย.ไปจนถึงตั้งวงกินเหล้า ก่อนจะโพสต์ลงโซเชียลชนิดไม่เกรงกลัวกฎหมายบ้านเมือง นอกจากนี้ยังมีการขีดเขียนผนังอุโมงค์มีการตกแต่งเป็นลายผ้าอีสานสวยงาม ที่เรียกว่าลาย “ขันหมากเบ็ง” จนเกิดความเสียหายบางส่วน ขณะที่วัยรุ่นบ้างคนเขียนชื่อตัวเองลงบนแท่งแบริเออร์กั้นถนน หรือบางคนก็นำจยย.มาเบิร์นยาง ให้เป็นรอยดำติดถนน พร้อมกับโพสต์วีรกรรมดังกล่าวลงเฟซบุ๊กเพื่อโชว์กลุ่มเพื่อน ทำให้ผู้ที่พบเห็นภาพดังกล่าวต่างวิพากษ์วิจารณ์กันอย่างกว้างขวาง เรียกร้องให้เจ้าหน้าที่บ้านเมืองกวดขันจับกุมโดยเร็วตามที่ปรากฏเหตุการณ์ไปแล้วนั้น</p>
      <figure>
        <img src="https://www.dailynews.co.th/admin/upload/20191122/news_bfOuoKUUue081551_533.jpg?v=20191122122?v=4942"/>
      </figure>
      <figure>
        <img src="https://www.dailynews.co.th/admin/upload/20191122/news_yJbbhflKoA081553_533.jpg?v=20191122122?v=3686"/>
      </figure>
      <p>เกี่ยวกับเรื่องนี้เมื่อวันที่ 22 พ.ย. นายสุเทพ บุญตะโก วิศวกรควบคุมงานก่อสร้าง กรมทางหลวง โครงการทางแยกต่างระดับจุดตัดทางหลวงหมายเลข 2 กับวงแหวนรอบเมืองอุดรธานี เปิดเผยว่า ทางเจ้าหน้าที่ไม่ได้นิ่งนอนใจ เร่งดำเนินการแก้ไขลบสีและเก็บขยะสิ่งสกปรกออกจากอุโมงค์ดังกล่าวแล้วเพื่อให้ถนนในอุโมงค์สามารถใช้การได้ 100%  ขณะเดียวกันก็ได้ประสานเจ้าหน้าที่ตำรวจเพื่อให้กวดขันจับกุมเหล่าวัยรุ่นที่ลงไปใช้อุโมงค์ในทางที่ผิด เชื่อว่าคงติดตามตัวได้ไม่ยากเพราะมีการโพสต์เฟซบุ๊กไว้เป็นหลักฐานชัดเจน อย่างไรก็ตามทางกรมทางหลวงขอแจ้งเตือนไปยัง กลุ่มวัยรุ่นที่ก่อเหตุว่า ไม่ควรเข้าไปจอดรถหรือทำอะไรที่สุ่มเสี่ยงเกิดอุบัติเหตุอีก เพราะนอกจากจะเกิดอันตรายได้แล้ว ยังจะทำให้ทรัพย์สินของหลวงเกิดความเสียหายอีกด้วย. </p>
      <figure>
        <img src="https://www.dailynews.co.th/admin/upload/20191122/news_sqhlXdXcZA081554_533.jpg?v=20191122122?v=3878"/>
      </figure>
      <figure>
        <img src="https://www.dailynews.co.th/admin/upload/20191122/news_gNiYEicXsN081555_533.jpg?v=20191122122?v=9077"/>
      </figure>
    </article>
  </body>
</html>