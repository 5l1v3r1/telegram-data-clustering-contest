<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742940"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T02:33:00+00:00"/>
    <meta property="og:title" content="เรือรบสหรัฐเข้าไปป้วนเปี้ยนในทะเลจีนใต้"/>
    <meta property="og:description" content="กองทัพสหรัฐปฏิบัติการ 'ตามหลักเสรีภาพด้านการลาดตระเวน' ครั้งใหม่ในทะเลจีนใต้ ด้วยการส่งเรือรบเข้าไปใกล้หมู่เกาะพิพาทในทะเลจีนใต้ 2 ครั้งในสัปดาห์นี้ เรียกเสียงวิจารณ์อย่างหนักจากรัฐบาลปักกิ่ง"/>
  </head>
  <body>
    <article>
      <h1>เรือรบสหรัฐเข้าไปป้วนเปี้ยนในทะเลจีนใต้</h1>
      <address>
        <time datetime="2019-11-22T02:33:00+00:00">22 Nov 2019, 02:33</time>
      </address>
      <p>
        <b>กองทัพสหรัฐปฏิบัติการ "ตามหลักเสรีภาพด้านการลาดตระเวน" ครั้งใหม่ในทะเลจีนใต้ ด้วยการส่งเรือรบเข้าไปใกล้หมู่เกาะพิพาทในทะเลจีนใต้ 2 ครั้งในสัปดาห์นี้ เรียกเสียงวิจารณ์อย่างหนักจากรัฐบาลปักกิ่ง</b>
      </p>
      <p>สำนักข่าวต่างประเทศรายงานจากกรุงโตเกียว ประเทศญี่ปุ่น เมื่อวันที่ 22 พ.ย. ว่ากองเรือที่ 7 ของสหรัฐซึ่งมีฐานทัพอยู่ที่เมืองโยโกซึกะ ในจังหวัดคานางาวะ ริมชายฝั่งทางตอนกลางของญี่ปุ่น ออกแถลงการณ์ว่าได้ส่งเรือพิฆาตติดตั้งระบบขีปนาวุธนำวิถีชั้นอาร์ลีห์-เบิร์ก "ยูเอสเอส เวย์น อี. เมเยอร์" ล่องผ่าน "เส้นทางต้องห้าม" บริเวณหมู่เกาะพาราเซลในทะเลจีนใต้ และก่อหน้านั้นคือเมื่อวันพุธที่ผ่านมา เรือผิวน้ำป้องกันชายฝั่งความเร็วสูง "กาเบรียล กิฟฟอร์ดส" ล่องเข้าไปในรัศมี 12 ไมล์ทะเลจากเส้นฐานของแนวปะการังมิสชีฟ ซึ่งเป็นส่วนหนึ่งของหมู่เกาะสแปรตลีย์<br/> </p>
      <figure>
        <iframe data-src="https://twitter.com/INDOPACOM/status/1196648292333035520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> ทั้งนี้ แถลงการณ์โดยกองเรือที่ 7 ของสหรัฐ ยังคงยืนยันปฏิบัติการดังกล่าวว่าตั้งอยู่บนพื้นฐานของ "เสรีภาพในการลาดตระเวน" ในเขตน่านน้ำสากลของทะเลจีนใต้ ขณะที่กระทรวงกลาโหมในกรุงปักกิ่งออกแถลงการณ์ในเวลาต่อมา ว่าเรือตรวจการณ์ของจีนได้ "สะกดรอย" เรือของกองทัพสหรัฐในทั้งสองโอกาส และเรียกร้องให้รัฐบาลวอชิงตันยุติการดำเนินนโยบายทางทหารแบบนี้ในทะเลจีนใต้<br/><br/>อนึ่ง เมื่อต้นสัปดาห์นี้ นายมาร์ค เอสเปอร์ รมว.กระทรวงกลาโหมสหรัฐ และพล.อ.เว่ย เฟิ่งเหอ รมว.กระทรวงกลาโหมจีน ต่างเข้าร่วมการประชุมรัฐมนตรีกลาโหมอาเซียนกับประเทศคู่เจรจา ที่กรุงเทพมหานคร ซึ่งพล.อ.เว่ย กล่าวเรียกร้องให้สหรัฐยุติ "พฤติการณ์ก่อกวน" ในทะเลจีนใต้ ขณะที่เอสเปอร์กล่าวว่ารัฐบาลปักกิ่งควรยุตินโยบาย "แผ่ขยายอิทธิพลทางทหาร" และ "การคุกคามทางการเมือง" ต่อกลุ่มประเทศคู่กรณีเรื่องทะเลจีนใต้ ซึ่งส่วนใหญ่อยู่ในภูมิภาคเอเชียตะวันออกเฉียงใต้.<br/><br/><b>เครดิตภาพ : GETTY IMAGES</b></p>
    </article>
  </body>
</html>