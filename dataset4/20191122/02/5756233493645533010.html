<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622691/%D9%85%D8%B9%D8%A7%D9%88%D9%86-%D9%88%D8%B2%DB%8C%D8%B1-%D8%B9%D9%84%D9%88%D9%85-%D8%A2%D9%85%D8%A7%D8%B1%DB%8C-%D8%A7%D8%B2-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%A8%D8%A7%D8%B2%D8%AF%D8%A7%D8%B4%D8%AA%DB%8C-%D9%86%D8%AF%D8%A7%D8%B1%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T02:56:00+00:00"/>
    <meta property="og:title" content="معاون وزیر علوم: آماری از دانشجویان بازداشتی ندارم"/>
    <meta property="og:description" content="معاون فرهنگی و اجتماعی وزارت علوم خطاب به دانشجویانی که در روزهای اخیر به گرانی بنزین اعتراضاتی داشتند، گفت: ما باید اعتراض خودمان را به صورت منطقی و در قالبی که بتوان از آن دفاع کرد، بیان کنیم."/>
  </head>
  <body>
    <article>
      <h1>معاون وزیر علوم: آماری از دانشجویان بازداشتی ندارم</h1>
      <address>
        <time datetime="2019-11-22T02:56:00+00:00">22 Nov 2019, 02:56</time>
      </address>
      <p>
        <i>معاون فرهنگی و اجتماعی وزارت علوم خطاب به دانشجویانی که در روزهای اخیر به گرانی بنزین اعتراضاتی داشتند، گفت: ما باید اعتراض خودمان را به صورت منطقی و در قالبی که بتوان از آن دفاع کرد، بیان کنیم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«غلامرضا غفاری» معاون فرهنگی و اجتماعی وزارت علوم، تحقیقات و فناوری با بیان اینکه دانشگاه‌ها باید علاوه بر بحث آموزش به مقوله‌های دیگری مانند مهارت‌های ارتباطی نیز بپردازند، گفت: دانشگاه‌های ما امروزه در مسیر رسیدن به دانشگاه‎های چندمنظوره هستند، زمانی که ما بحث دانشگاه اجتماعی و ارتباط جامعه با دانشگاه را مطرح می‌کنیم، طبیعتا دانشگاه نیز نباید خودش را در آموزش صرف محصور کند. آنچنان که دانشگاه‌های ما بعضا عده‌ای از اصحاب علم را به لحاظ ذهنی و نظری قانع می‌کنند، باید بتوانند جوامع را نیز قانع کنند.</p>
      <p>وی ادامه داد: دانشگاه‌ها برای اینکه به مرحله اقناع جامعه برسند، طبعا باید آموزش، پژوهش و خدماتی که ارائه می‎دهند را وسعت و گستره بیشتری ببخشند. بر همین مبناست که ما تاکید داریم دانشگاه‌ها ابعاد مختلف را مدنظر قرار دهند، زیرا انتظار و مطالبه‌ای که جامعه و حتی مجموعه سیاستگذاران از دانشگاه‌ها دارند، زیاد است، بنابراین دانشگاه حتما باید در این زمینه به ایفای نقش خود بپردازد.</p>
      <figure>
        <img src="https://aftabnews.ir/files/fa/news/1398/9/1/361959_652.jpg"/>
      </figure>
      <p>غفاری بیان کرد:‌ از طرف دیگر دانشجویان برای اینکه بتوانند به چنین مساله‌ای پاسخ دهند، قطعا باید متوجه این مساله باشند که صرف داشتن آموزش‌های فنی و حرفه‌ای نمی‌توانند با جامعه ارتباط برقرار کنند. البته که این آموزش‌ها شرط لازم هستند و دانشجویان باید آن را به طور کامل فرا بگیرند، ولی برای اینکه بتوانند هرچه که فراگرفته و یا کسب کرده‌اند را به خوبی به جامعه ارائه دهند، نیاز به توانایی‌هایی از جمله توانایی‌های مهارتی، گفت‌وگو و توانایی برقراری ارتباط دارند. ما یک سری کارگاه را برگزاری کردیم که فلسفه برگزاری آنها همین بود که توانمندی‌های ارتباطی برای دانشجویان حاصل شود.</p>
      <p>معاون فرهنگی و اجتماعی وزارت علوم در واکنش به اینکه بعد از آماده‌سازی دانشجویان، باید دید جامعه چه برخوردی با آنها دارد، آیا بستر پذیرش دانش‌آموختگان در جامعه فراهم است؟ گفت: همانطور که برنامه‌ها و اهداف را به طور مرتب در دانشگاه‌ها بیان و بدان آن عمل می‌‎کنیم در جامعه نیز باید آنقدر این مساله پیگیری و تکرار شود تا دانشگاه، دولت و همه مجموعه‌ها مجاب شوند که حرف دانشجویان و خواسته‌های آنان را بشوند.</p>
      <p>وی تصریح کرد: دانش‌آموختگان باید اهتمام داشته باشند و تلاش کنند و اگر به جایی مراجعه کردند و با پاسخ منفی برخورد کردند، اینطور نباشد که کوتاه بیایند، بلکه مجددا باید درخواست‌های خود را با جدیت بیشتری از جامعه بخواهند.</p>
      <p>غفاری با بیان اینکه دانشجو باید بعد از خروج از دانشگاه توانایی حمایت از خود را داشته باشد، گفت: دانشجو باید بتواند پس از فارغ‌التحصیلی، مهارتی که فراگرفته‌ را به خوبی عرضه کند و توانایی معرفی خود را داشته باشد، البته عرضه کردن توانایی‌ها به مهارت‌های ارتباطی که در دانشگاه فراگرفته‌اند، برمی‌گردد.</p>
      <p>معاون وزیر علوم، تحقیقات و فناوری خطاب به دانشجویانی که در روزهای اخیر به وضعیت جامعه اعتراضاتی داشتند، گفت: به هر حال وقتی یک حرکت یا یک سیاست به صورت وسیع انجام می‌شود، طبیعی است که همراه آن اعتراض‌هایی وجود داشته باشد. در عین حال نکته حائز اهمیت این است که ما باید اعتراض خودمان را به صورت منطقی و در قالبی که بتوان از آن دفاع کرد، بیان کنیم.</p>
      <p>معاون فرهنگی و اجتماعی وزارت علوم در پاسخ به سوالی درباره آمار دانشجویان بازداشتی گفت: من هیچ آماری در این زمینه ندارم.</p>
    </article>
  </body>
</html>