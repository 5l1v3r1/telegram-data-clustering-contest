<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/iasi/cinci-produse-cancerigene-consuma-zilnic-1_5dd677375163ec427140f96e/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T02:00:33+00:00"/>
    <meta property="og:title" content="Cinci produse cancerigene pe care mulţi le consumă zilnic"/>
    <meta property="og:description" content="Când vorbim despre cancer, facem referire la un întreg spectru de boli a căror sursă stă în modificările constante pe care le-a suferit ţesutul sănătos."/>
  </head>
  <body>
    <article>
      <h1>Cinci produse cancerigene pe care mulţi le consumă zilnic</h1>
      <address><time datetime="2019-11-22T02:00:33+00:00">22 Nov 2019, 02:00</time> by <a rel="author">Alina Batcu</a></address>
      <h4>Când vorbim despre cancer, facem referire la un întreg spectru de boli a căror sursă stă în modificările constante pe care le-a suferit ţesutul sănătos.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/alba-iulia/statistica-ingrijoratoare-privind-cazurile-cancer-aparute-intr-un-oras-romania-primarul-cere-lege-monitorizarea-calitatii-aerului-1_5dd2d0b65163ec427126edc8/index.html"/>
        <a href="https://adevarul.ro/sanatate/medicina/video-arata-plamanii-unui-barbat-fumat-pachet-tigari-zi-timp-30-ani-1_5dd3e4ad5163ec42712e7ffe/index.html"/>
      </related>
      <p>Cancerul este în numeroase state principalul ucigaş, după bolile cardiovasculare. Unele tipuri de cancer pur şi simplu se dezvoltă, iar noi nu avem nicio putere de control asupra lor. Însă există forme de cancer mortale care apar din cauza a ceea ce consumăm, respirăm sau utilizăm pe pielea noastră.</p>
      <p>Iată câteva produse canceroase, considerate de specialişti suspectul numărul unu în declanşarea cancerului:</p>
      <p>
        <b>1.Zahărul</b>
      </p>
      <p>Oamenii de ştiinţă spun că mâncarea prea multă dulce nu poate duce numai la diabet, ci dăunează în mod activ celulelor şi creşte riscul de apariţie a cancerului. Dar asta nu este tot. Se pare că zahărul poate stimula creşterea tumorii în organism, asta deoarece cancerul iubeşte să folosească zahărul ca şi combustibil.</p>
      <p>Mai mult decât atât, populatia diabetica are riscuri duble de a suferi de cancer de pancreas sau de colon, potrivit unor studii epidemiologice.</p>
      <p>
        <b>2.Alimentele procesate</b>
      </p>
      <p>Deşi, din cauza programului încărcat, mulţi suntem tentaţi să consumăm produse preparate şi sigilate, trebuie să ştim şi care sunt consecinţele hrănirii cu acestea. </p>
      <p>Orice produs alimentar care este ambalat în plastic, este sigilat industrial şi este prevăzut să reziste luni întregi, fără a fi stricat, creşte riscul de apariţie a cancerului.</p>
      <p>
        <b>3.Carne arsă şi gătită pe flacără deschisă</b>
      </p>
      <p>Potrivit Institutului Naţional al Cancerului din SUA, atunci când carnea, cum ar fi cea de vită, pasăre sau peşte, este gătită pe o flacără deschisă sau prăjită la tigaie la temperaturi ridicate, grăsimea şi sucurile din aceasta eliberează substanţe chimice periculoase, care rămân în carnea pe care o consumăm.</p>
      <p>Nu există certitudinea că aceste substanţe chimice provoacă cancer, dar testele de laborator au arătat că pot creşte riscul de cancer.</p>
      <p><b>4.Tutunul şi fumatul </b>– reprezintă cea mai cunoscută expunere la cancer. </p>
      <p>De ştiut este şi faptul că nu numai fumătorii sunt afectaţi, ci şi persoanele din preajma fumătorului care inhalează fumul pot dezvolta forme mortale de cancer.</p>
      <p>Datele statistice arată că nefumătorii care sunt expuşi fumului pasiv la domiciliu sau la locul de muncă au un risc crescut de apariţie a cancerului pulmonar cu 20-30%. </p>
      <p>
        <b>5.Alcoolul</b>
      </p>
      <p>Consumul regulat şi exagerat de alcool poate creşte riscul de a dezvolta mai multe tipuri de cancer, inclusiv la ficat, sân şi colon. Potrivit Institutului Naţional al Cancerului din SUA, riscul de apariţie a cancerului creste odată cu consumul de alcool.</p>
      <p>O nouă analiză a aproape 600.000 de consumatori de alcool din 19 ţări cu venituri mari din întreaga lume a constatat că doze mai mari de alcool sunt asociate cu dezvoltarea tuturor tipurilor de cancer ale sistemului digestiv.</p>
      <hr/>
    </article>
  </body>
</html>