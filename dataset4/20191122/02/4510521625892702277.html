<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/zalau/cel-mai-controversat-papa-istorie-viata-desfrau-pontifului-abdicat-insoare-1_5dd67e005163ec42714124cf/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T02:05:11+00:00"/>
    <meta property="og:title" content="Cel mai controversat papă din istorie. Viaţa de desfrâu a Pontifului care a abdicat ca să se însoare"/>
    <meta property="og:description" content="„Un demon din iad deghizat în preot” - aşa era descris, în secolul al XI-lea, de către cardinalul Petru Damiani, Papa Benedict al IX-lea, cel mai tânăr papă din istorie şi una dintre feţele bisericeşti cu cea mai proastă reputaţie."/>
  </head>
  <body>
    <article>
      <h1>Cel mai controversat papă din istorie. Viaţa de desfrâu a Pontifului care a abdicat ca să se însoare</h1>
      <address><time datetime="2019-11-22T02:05:11+00:00">22 Nov 2019, 02:05</time> by <a rel="author">Andreea Vilcovschi</a></address>
      <h4>„Un demon din iad deghizat în preot” - aşa era descris, în secolul al XI-lea, de către cardinalul Petru Damiani, Papa Benedict al IX-lea, cel mai tânăr papă din istorie şi una dintre feţele bisericeşti cu cea mai proastă reputaţie.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/stiri-economice/tarom-continua-oferta-toamna-preturi-avantajoase-1_5db7f6575163ec42717c7900/index.html"/>
        <a href="https://adevarul.ro/international/europa/salvini-obtine-victorie-zdrobitoare-intr-o-regiune-dominata-stanga-ultimele-sapte-decenii-1_5db70012892c0bb0c602b7d8/index.html"/>
        <a href="https://adevarul.ro/locale/botosani/accident-grav-produs-tanar-23-ani-s-a-izbit-violent-masina-intr-un-copac-1_5db29f16892c0bb0c6e61036/index.html"/>
      </related>
      <p>Secolele al X-lea şi al XI-lea se numără printre cele mai întunecate etape din istoria papalităţii, cu papi de o moralitate îndoielnică şi desfrânaţi. Printre ei, Papa Benedict al IX-lea, despre care istoricii susţin că şi-a obţinut poziţia de papă prin mită şi manipulare, în perioada în care a ocupat această importantă funcţie remarcându-se printr-un comportament scandalos. A fost Suveran Pontif al Romei din 1032 până în 1048, cu două întreruperi, pentru ca într-un final, să-ş vândă scaunul naşului său, după care s-a căsătorit cu verişoara sa.</p>
      <p>Născut în jurul anului 1014, cu numele de laic Theophylact al III-lea de Tusculum, a fost fiul lui Alberic al III-lea, contele de Tusculum, şi nepot al lui Benedict al VIII-lea şi Ioan al XIX-lea, doi dintre cei care au ocupat scaunul de Suveran Pontif. În 1032, după decesul lui Ioan al XIX-lea, Theophylact al III-lea de Tusculum, pe atunci în vârstă de doar 18 ani, a fost instalat papă, cu numele de Benedict al IX-lea. A devenit, astfel, cel mai tânăr papă din istorie.</p>
      <p>Preluarea acestei funcţii i s-a urcat repede la cap. Benedict a câştigat rapid o reputaţie de pontif îngrozitor. A fost violent şi desfrânat, libidinos şi imoral, nelipsit de la orgii cu băieţi, iar populaţia Romei nu îl agrea, spun istoricii. Prin urmare, nu i-a fost deloc uşor să îşi păstreze funcţia. În 1044, a fost izgonit din oraş, locul său fiind luat de Papa Silvestru al III-lea; un an mai târziu, însă, sprijinit de armata privată a familiei sale, Benedict a luat cu asalt oraşul, reuşind să îşi recupereze scaunul, în urma unei confruntări violente şi sângeroase.</p>
      <p>Nu a durat mult şi, dorind cu ardoare să o ia de nevastă pe verişoara sa şi să aibă un urmaş, Benedict şi-a vândut demnitatea papală naşului său, Johannes Graziano Pierleoni, care l-a urmat ca papă sub numele de Grigore al VI-lea. După doar un an, fostul papă a revenit asupra deciziei şi s-a întors la Roma ca să-şi revendice scaunul, declarând abdicarea nulă. O pretenţie similară a avut şi Papa Silvestru al III-lea, astfel că în 1046 s-a ajuns în situaţia în care nu mai puţin de trei papi luptau pentru funcţie.</p>
      <p>Ordinea a fost restabilită de către împăratul roman Henric al III-lea, care a decis să intervină şi i-a declarat pe toţi trei scoşi din funcţie, Sinodul de la Sutri alegând un nou papă, în persoana lui Clement al II-lea. În 1047, după moartea lui Clement, Benedict a revenit la Roma şi a început un al treilea pontificat, însă a fost alungat după doar câteva luni şi excomunicat doi ani mai târziu. Ulterior, el s-a pocăit, petrecându-şi ultimii ani din viaţă la Mănăstirea din Grottaferrata şi a decedat în jurul anului 1055. Pontificatul său rămâne în istorie drept unul dintre cele mai scandaloase episoade din istoria papalităţii şi o pată neagră pe reputaţia instituţiei sacre pe care a reprezentat-o.</p>
      <p>
        <b>Mai puteţi citi:</b>
      </p>
      <p>
        <a href="https://adevarul.ro/locale/zalau/cum-decurgea-zi-viata-regelui-soare-spala-imbraca-manca-privirile-zeci-persoane-1_5dc6b6aa5163ec4271d66a7b/index.html">
          <b>Cum decurgea o zi din viaţa Regelui Soare. Se spăla, se îmbrăca şi mânca sub privirile a zeci de persoane</b>
        </a>
      </p>
      <p>
        <a href="https://adevarul.ro/locale/zalau/cine-fost-thomas-day-barbatul-visat-creeze-sotia-perfecta-calvarul-si-a-supus-viitoarea-logodnica-1_5db408b3892c0bb0c6ef0faf/index.html">
          <b>Cine a fost Thomas Day, bărbatul care a visat să creeze soţia perfectă. Calvarul la care şi-a supus viitoarea logodnică</b>
        </a>
      </p>
      <hr/>
    </article>
  </body>
</html>