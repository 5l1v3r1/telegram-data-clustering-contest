<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-praze-dnes-budou-vyhlaseny-vysledky-souteze-czech-press-photo/1823859?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T02:08:00+00:00"/>
    <meta property="og:title" content="V Praze dnes budou vyhlášeny výsledky soutěže Czech Press Photo"/>
    <meta property="og:description" content="Praha - Na Staroměstské radnici budou dnes odpoledne vyhlášeni vítězové 25. ročníku fotografické soutěže Czech Press Photo. Mezi nominovanými snímky dominují témata z české a slovenské politické scény. Objevují se v nich demonstrace proti premiérovi Andreji Babišovi (ANO) a znovu události kolem loňské vraždy slovenského novináře Jána Kuciaka. Ve finále soutěže jsou i dva fotoreportéři České tiskové kanceláře (ČTK)."/>
  </head>
  <body>
    <article>
      <h1>V Praze dnes budou vyhlášeny výsledky soutěže Czech Press Photo</h1>
      <address><time datetime="2019-11-22T02:08:00+00:00">22 Nov 2019, 02:08</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na Staroměstské radnici budou dnes odpoledne vyhlášeni vítězové 25. ročníku fotografické soutěže Czech Press Photo. Mezi nominovanými snímky dominují témata z české a slovenské politické scény. Objevují se v nich demonstrace proti premiérovi Andreji Babišovi (ANO) a znovu události kolem loňské vraždy slovenského novináře Jána Kuciaka. Ve finále soutěže jsou i dva fotoreportéři České tiskové kanceláře (ČTK).</p>
      <p>Po vyhlášení výsledků začne tradiční výstava nejlepších snímků z letošního ročníku. Mezinárodní porota letos hodnotila téměř 4000 fotografií od 270 autorů z Česka a Slovenska.</p>
      <p>O soutěži se po loňském vítězství snímku primáta velmi debatovalo a někteří fotografové jej kritizovali. Podle jeho autora Lukáše Zemana, který není profesionálním fotoreportérem, snímek zachycuje samici orangutana s umírajícím potomkem na Borneu, kde tito primáti trpí ustupujícím pralesem. Podle kritiků nešlo o žurnalistický snímek a autor mohl jeho význam posunout formulací popisku. Porota za vítězstvím snímku stála, stejně jako ředitelka soutěže Veronika Souralová za podobou celé soutěže. Několik známých fotografů jako třeba Jan Šibík, Tomki Němec či Milan Jaroš se soutěže letos nezúčastní, podle nich ztratila svůj kredit.</p>
    </article>
  </body>
</html>