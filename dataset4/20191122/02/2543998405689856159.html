<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/lifestyle/putovanja/170353/ovo-najromanticnija-mesta-evropi-savrsen-put-udvoje"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T02:11:00+00:00"/>
    <meta property="og:title" content="Ovo su najromantičnija mesta u Evropi za savršen put udvoje"/>
    <meta property="og:description" content="Putovanje je možda ponekad najbolji način da uživate u romantičnim trenucima sa voljenom osobom. Zato je odabir destinacije koja će biti vaše idealno mesto za ljubav od ključne važnosti. Prvi korak je svakako da poznajete partnera makar toliko da znate koje gradove ili države voli, ali je sigurno da ćete bolje proći na manje popularnim mestima, gde nećete morati da se gurate sa gomilom turista koji pokušavaju da se fotografišu pomoću selfi stika."/>
  </head>
  <body>
    <article>
      <h1>Ovo su najromantičnija mesta u Evropi za savršen put udvoje</h1>
      <h2>Putovanje je možda ponekad najbolji način da uživate u romantičnim trenucima sa voljenom osobom. Zato je odabir destinacije koja će biti vaše idealno mesto za ljubav od ključne važnosti. Prvi korak je svakako da poznajete partnera makar toliko da znate koje gradove ili države voli, ali je sigurno da ćete bolje proći na manje popularnim mestima, gde nećete morati da se gurate sa gomilom turista koji pokušavaju da se fotografišu pomoću selfi stika.</h2>
      <address><time datetime="2019-11-22T02:11:00+00:00">22 Nov 2019, 02:11</time> by <a rel="author">E. S. T.</a></address>
      <p>Romantična putovanja treba da budu na nekim zavučenim mestima da biste mogli da se posvetite jedno drugom, neiscrpljeni od gužve i buke.</p>
      <p>Predlažemo nekoliko destinacija koje su idealne za ljubavno putovanje.</p>
      <h3>Donegol, Irska</h3>
      <p>Ukoliko vam šetnja šumom jela, praznom obalom ili mističnim močvarnim područjem zvuči dovoljno intimno, onda je Donegal mesto za vas. Najbolji period za posetu ovoj oblasti je od novembra do marta, kada se svi oni koji su došli da tu provedu raspust i odmor vrate svojim kućama. Kao najveće zanimljivosti u Donegalu su zamak Glenvej i napuštena crkva na planini Erigal, piše b92. net. U jesen rade samo pabovi koji ugošćavaju meštane, a gužve nema ni u odabiru smeštaja, ali za istinski doživljaj najbolje je izabrati tradicionalnu kamenu kućicu s pogledom na planinu, a ukoliko budete izabrali neku koja ima kamin na drva, ovo putovanje bi sigurno bilo upamćeno kao jedno od romantičnijih.</p>
      <h3>Košice i planina Tatre, Slovačka</h3>
      <p>Turisti su gotovo retkost u najvećem gradu istočnog dela Slovačke iako je u pitanju simpatično mesto s veoma pristupačnim cenama. Najvažnije znamenitosti se nalaze u glavnoj četvrti, u kojoj se mešaju barokne građevine, udobni kafići i gotička zdanja. Za obilazak samog grada nije potrebno mnogo, a nakon toga je najbolje otići na planinu Tatre i uživati s voljenom osobom. Nije važno u koje godišnje doba ćete doći ovde, ali ukoliko uopšte ne želite ljude koji tumaraju, izaberite radni dan kako biste izbegli stanovnike iz okolnih mesta koji dolaze da uživaju u vikendu.</p>
      <figure>
        <img src="https://www.republika.rs/data/images/2019-11-21/124447_skywatch-3384730-1920_f.jpg?1574343370"/>
        <figcaption>Foto: Ilustracija<cite>pixabay.com</cite></figcaption>
      </figure>
      <h3>Farska ostrva, Danska</h3>
      <p>Ovaj deo Danske odavno važi za biser među neotkrivenim stazama. Nalaze se u Severnom moru, između Islanda i Norveške, a prizor vetrovitih i neukroćenih ostrva u isti mah deluju sumorno i veličanstveno. Talasima oblikovane litice, vodene poljane i crne bazaltne dine su svakako nešto što želite samo za sebe i voljenu osobu. Uz sve to, obojene drvene kućice čine da ovo mesto deluje kao da je iz nekog filma, nestvarno.</p>
      <p>Ipak, postoji razlog zbog kog ljudi ne hrle na Farska ostrva. Temperatura, veoma niska temperatura. Čak i kada nije previše hladno, tu je vetar da taj osećaj promeni. Međutim, zaljubljenima nikako neće smetati da nakon šetnje požure u smeštaj i zagreju se uz topli napitak.</p>
      <h3>Favinjana, Sicilija</h3>
      <p>Ljudi koji vole privatnost i da uživaju u odabranom društvu kao po pravilu ne vole prelepe plaže zbog gužvi koje uglavnom privlači ta lepota. Srećom, postoji mesto koje, iako prelepo, nije preplavljeno turistima. Favinjana je maleno ostrvo u blizini Sicilije, tiho i mirno, a osim ljudi, na ostrvu gotovo da nema ni automobila. Ovde možete iznajmiti bicikla i voziti u paru u potrazi za dovoljno skrivenom plažom na kojoj biste mogli da uživate u prozirnoplavoj vodi. Jedina "mana" ovog ostrva jeste to što su plaže šljunkovite, pa u duge šetnje plažom morate ići obuveni.</p>
      <h3>Azorska ostrva, Portugal</h3>
      <p>Ovo je devet vulkanskih ostrva koja se nalaze u Atlantskom okeanu. Udaljena su oko 1.500 km od kopna Portugala i Maroka. Ono što posetioci mogu ovde da očekuju jesu aktivnosti poput posmatranja kitova, krstarenje, plivanje s delfinima, a možete i na planinarenje ili da se vozite prelepim predelima na kojem god ostrvu da se nađete.</p>
      <p>Iako postoji devet ostrva za istraživanje, Graciosa je možda najbolje za parove jer je najmanje posećeno, mada, za koje god da se odlučite, nećete pogrešiti.</p>
      <related>
        <h4>Pročitajte još:</h4>
        <a href="http://republika.rs/lifestyle/putovanja/166657/Samo-najhrabrije-Pet-ukletih-mesta-Evropi"/>
        <a href="http://republika.rs/lifestyle/seks/167899/Koliko-minuta-traje-dobar-seks-Ljudi-govore-jedno-ali-stoperica-otkriva-nesto-drugo"/>
        <a href="http://republika.rs/lifestyle/seks/168064/Nikada-biste-pogodili-Ovo-znak-vas-partner-vara"/>
        <a href="http://republika.rs/lifestyle/seks/169015/Zasto-parovi-najcesce-raskidaju-Zbog-OVE-osobine-partnera"/>
        <a href="http://republika.rs/lifestyle/lepota/169370/Precesto-pranje-ubija-kosu"/>
      </related>
    </article>
  </body>
</html>