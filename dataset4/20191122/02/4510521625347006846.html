<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/international/in-lume/atmosfera-martiana-intr-un-oras-australia-nou-val-fenomene-meteorologice-extreme-1_5dd743d55163ec4271460dcd/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T02:37:03+00:00"/>
    <meta property="og:title" content="Atmosferă marţiană într-un oraş din Australia după un nou val de fenomene meteorologice extreme"/>
    <meta property="og:description" content="O furtună de praf a imprimat un aer marţian roşiatic oraşului Mildura, din statul australian Victoria, relatează CNN."/>
  </head>
  <body>
    <article>
      <h1>Atmosferă marţiană într-un oraş din Australia după un nou val de fenomene meteorologice extreme</h1>
      <address><time datetime="2019-11-22T02:37:03+00:00">22 Nov 2019, 02:37</time> by <a rel="author">Cristina Ene</a></address>
      <h4>O furtună de praf a imprimat un aer marţian roşiatic oraşului Mildura, din statul australian Victoria, relatează CNN.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/in-lume/foto-incendii-proportii-australia-putin-doua-persoane-murit-150-case-fost-distruse-1_5dc6aef55163ec4271d645b2/index.html"/>
      </related>
      <p>O furtună de praf a lovit joi la amiază oraşul australian Mildura, colorând în portocaliu cerul şi reducând vizibilitatea în trafic. Rafalele au atins până la 40 de kilometri pe oră, iar temperaturile s-au apropiat de 40 de grade Celsius.</p>
      <p>Potrivit Biroului Meteorogic, vizibilitatea la aeroport a scăzut de la patru kilometri la 500 de metri.</p>
      <p>Regiunea se confruntă cu cea mai severă secetă din ultimele decenii, amplificând fenomene naturale precum incendiile de vegetaţie şi furtunile de praf. Meteorologul  Kevin Parkyn a explicat că praful roşiatic ridicat de vânt provine din stratul superior al solului care a devenit mai uşor din cauza secetei.</p>
      <p>„Din păcate, dacă nu plouă, vom mai vedea asemenea evenimente ”, a spus el.</p>
      <figure>
        <iframe src="https://www.youtube.com/embed/O99UiiXxcBI" width="640" height="350" data-service="Youtube" scrolling="no"/>
      </figure>
      <p>Criza climatică din Australia se manifestă prin faptul că aerul devine tot mai fierbinte şi uscat, în condiţiile în care şi ploile sunt rare: dacă anul trecut în aceeaşi perioadă barajele din regiunea Greater Sydney erau pline în proporţie de 64.4%, acum nivelurile apei au scăzut la 46.6%.</p>
      <p>Deşi în Australia anumite grupuri cer tot mai insistent măsuri de combatere a crizei climatice – mii de studenţi au părăsit sălile de curs pentru a protesta, în timp ce activiştii de mediu Extinction Rebellion  au împiedicat trecerea trenurilor încărcate cu cărbuni şi au blocat drumurile – guvernul nu dă semne că doreşte să vină în întâmpinarea acestor solicitări. Chiar înainte de izbucnirea furtunii joi premierul australian Scott Morrison a refuzat să admită că emisiile de dioxid de carbon s-ar afla la baza izbucnirii recentelor incendii de vegetaţie.</p>
      <p>„Să sugerezi că Australia, care produce doar 1.3 la sută din emisiile globale de dioxid de carbon, ar fi putut face ceva diferit astfel încât să nu avem acel nivel al incendiilor, înseamnă să faci afirmaţii nefondate, care nu au nicio susţinere ştiinţifică serioasă”, a argumentat acesta.</p>
      <figure>
        <iframe data-src="https://twitter.com/cmtesta/status/1197365999793655809?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Aceleaşi condiţii atmosferice au determinat incendii de vegetaţie în statele australiene New South Wales şi Queensland, aflate mai la nord.</p>
      <hr/>
    </article>
  </body>
</html>