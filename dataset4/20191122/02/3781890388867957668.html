<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/742885"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T02:40:00+00:00"/>
    <meta property="og:title" content="บสย.ปลื้มยอดค้ำประกัน PGS8 กว่า1.5 หมื่นล้าน(คลิป)"/>
    <meta property="og:description" content="บสย. เผยยอดค้ำประกัน PGS8 ช่วง 7 สัปดาห์หลังจากเปิดโครงการวงเงิน 15,000 ล้านบาท พร้อมเป็นสะพานเชื่อมเอสเอ็มอีกับแบงก์-นอนแบงก์เข้าถึงสินเชื่อขยายธุรกิจในอนาคต"/>
  </head>
  <body>
    <article>
      <h1>บสย.ปลื้มยอดค้ำประกัน PGS8 กว่า1.5 หมื่นล้าน(คลิป)</h1>
      <address>
        <time datetime="2019-11-22T02:40:00+00:00">22 Nov 2019, 02:40</time>
      </address>
      <p>
        <b>บสย. เผยยอดค้ำประกัน PGS8 ช่วง 7 สัปดาห์หลังจากเปิดโครงการวงเงิน 15,000 ล้านบาท พร้อมเป็นสะพานเชื่อมเอสเอ็มอีกับแบงก์-นอนแบงก์เข้าถึงสินเชื่อขยายธุรกิจในอนาคต</b>
      </p>
      <p><b>ดร.รักษ์ วรกิจโภคาทร</b>  กรรมการและผู้จัดการทั่วไป บรรษัทประกันสินเชื่ออุตสาหกรรมขนาดย่อม (<b><a href="https://www.tcg.or.th/">บสย.</a></b>) เปิดเผยว่า  <b>โครงการค้ำประกันสินเชื่อ Portfolio Guarantee Scheme ระยะที่ 8 (PGS8)</b> ผ่านความเห็นชอบตามมติ ครม.เมื่อวันที่ 22 ส.ค.ที่ผ่านมา วงเงินค้ำประกันสินเชื่อ 150,000 ล้านบาท วงเงินค้ำประกันต่อรายสูงขึ้น คือ 100 ล้านบาท รวมทุกสถาบันการเงิน ฟรีค่าธรรมเนียม 2 ปี (จากเดิม PGS7 อยู่ที่ไม่เกิน 40 ล้านบาท ฟรีค่าธรรมเนียมแค่ปีเดียว) ระยะเวลาของ<b>โครงการค้ำประกันสินเชื่อ PGS8</b> จะสิ้นสุด 31 ธ.ค. 63 การที่ฟรีค่าธรรมเนียม 2 ปี ช่วยให้ผู้ประกอบการหมดกังวลกับเรื่องค่าใช้จ่าย โดยช่วง 2 ปีแรกถือเป็นช่วงตั้งหลักของการทำธุรกิจ </p>
      <figure>
        <iframe src="https://www.youtube.com/embed/7qvOdbG8avU" width="640" height="360" data-service="Youtube" scrolling="no"/>
      </figure>
      <p>อย่างไรก็ตาม ตั้งแต่ ครม.อนุมัติจนถึง 7 สัปดาห์มียอดการค้ำประกันกว่า 15,000 ล้านบาท <b> <a href="https://www.tcg.or.th/">บสย. </a></b>คาดว่าโครงการนี้จะช่วยให้เอสเอ็มอีได้รับสินเชื่อ 43,000 ราย  ทำให้เกิดสินเชื่อในระบบสถาบันการเงินกว่า 2.25 แสนล้านบาท และก่อเกิดผลประโยชน์ทางเศรษฐกิจ 6.87 แสนล้านบาท </p>
      <figure>
        <img src="https://www.dailynews.co.th/admin/upload/20191121/news_cZQAJtyjxd093008_533.jpg?v=201911221011?v=6273"/>
      </figure>
      <p>นอกจากนี้ได้ร่วมมือกับธนาคารออมสินและธนาคารกรุงไทยให้เอสเอ็มอีได้ฟรีค่าธรรมเนียมถึง 4 ปี คิดดอกเบี้ยซอฟท์โลนหรืออัตราผ่อนปรน 4% โดย <b><a href="https://www.tcg.or.th/">บสย.</a></b>อยากให้เอสเอ็มอีเข้ามา อย่างน้อยไม่คุยเรื่องเงินแต่จะเป็นสะพานเชื่อมเอสเอ็มอีกับสถาบันการเงินทั้ง 18 แห่งรวมถึงนอนแบงก์ เพื่อนำพาเอสเอ็มอีพ้นวิกฤติและสามารถยืนด้วยขาของตนเองได้เร็วที่สุด</p>
      <figure>
        <img src="https://www.dailynews.co.th/admin/upload/20191121/news_mShRGJrDyo093007_533.jpg?v=201911221011?v=2157"/>
      </figure>
      <p>สำหรับการค้ำประกันภาพรวมมี 10 ผลิตภัณฑ์หลัก แต่สามารถออกผลิตภัณฑ์ย่อยตามสถาบันการเงินและเอสเอ็มอีต้องการได้ เช่น เอสเอ็มอีดีแน่นอน   วงเงินค้ำประกัน 40,000 ล้านบาท  ระยะเวลาค้ำ 10 ปี ฟรีค่าธรรมเนียม 2 ปีแรก ปีต่อไปอัตราค่าธรรมเนียม 1.75% - วงเงินค้ำประกันต่อราย 2 แสนบาท - 100 ล้านบาทต่อราย รวมทุกสถาบันการเงิน  เอสเอ็มอีบัญชีเดียว  วงเงินค้ำประกัน 10,000 ล้านบาท ระยะเวลาค้า10 ปี  อัตราค่าธรรมเนียม 1.50% โดยฟรีค่าธรรมเนียม 2 ปีแรก ถัดไปปีที่ 3 และ 4 SMEs จ่าย 1% โดย<a href="https://www.tcg.or.th/"><b>บสย.</b></a> ช่วยซัพพอร์ต 0.5% เป็นเวลา 2 ปี  อย่างไรก็ตาม  ที่ผ่านมาเราสร้างเอสเอ็มอีได้ประมาณ 70,000-80,000 ราย และในอนาคตอยากสร้างลูกค้าใหม่ 100,000-150,000 ราย </p>
      <figure>
        <img src="https://www.dailynews.co.th/admin/upload/20191121/news_girLcCGQAG093007_533.jpg?v=201911221011?v=3155"/>
      </figure>
      <p><b>ดร.รักษ์ </b>กล่าวว่า ที่ผ่านมาได้จัดพิธีลงนาม บันทึกข้อตกลงความร่วมมือ<b> โครงการค้ำประกันสินเชื่อ PGS8</b> ร่วมกับสถาบันการเงิน 18 แห่ง ได้แก่ ธนาคารกรุงไทย จำกัด (มหาชน) ธนาคารออมสิน ธนาคารเพื่อการเกษตรและสหกรณ์การเกษตร ธนาคารพัฒนาวิสาหกิจขนาดกลางและขนาดย่อมแห่งประเทศไทย ธนาคารเพื่อการส่งออกและนำข้าแห่งประเทศไทย ธนาคารอิสลามแห่งประเทศไทย ธนาคารกรุงเทพ จำกัด (มหาชน) ธนาคารกรุงศรีอยุธยา จำกัด (มหาชน) ธนาคารกสิกร ไทย จำกัด (มหาชน) ธนาคารธนชาต จำกัด (มหาชน) ธนาคารทหารไทย จำกัด (มหาชน)</p>
      <figure>
        <img src="https://www.dailynews.co.th/admin/upload/20191121/news_YvQVeAJEfL093008_533.jpg?v=201911221011?v=1828"/>
      </figure>
      <p>ธนาคารไทยพาณิชย์ จำกัด (มหาชน) ธนาคารไทยเครดิตเพื่อรายย่อย จำกัด (มหาชน) ธนาคารทิสโก้ จำกัด (มหาชน) ธนาคารยูโอบี จำกัด (มหาชน) ธนาคารเกียรตินาคิน จำกัด (มหาชน) ธนาคารซีไอเอ็มบีไทย จำกัด (มหาชน) ธนาคารแลนด์แอนด์เฮ้าส์ จำกัด (มหาชน) โดยสถาบันการเงินจะเป็นผู้ให้สินเชื่อแก่ผู้ประกอบการ SMEs ที่ไม่มีหลักประกัน หรือหลักประกันไม่เพียงพอ และ บสย.จะให้การค้ำประกันสินเชื่อ อย่างไรก็ตาม<b>โครงการค้าประกันสิน PGS8</b> จะช่วยผลักดันยอดค้ำประกันในปีนี้ให้ได้ตามเป้าหมายที่วางไว้ 1 แสนล้านบาท</p>
    </article>
  </body>
</html>