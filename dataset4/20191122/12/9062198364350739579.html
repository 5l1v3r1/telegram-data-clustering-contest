<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3384662/son-dakika-mhpden-erken-secim-aciklamasi"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T12:38:00+00:00"/>
    <meta property="og:title" content="Son dakika... MHP'den erken seçim açıklaması"/>
    <meta property="og:description" content="Milliyetçi Hareket Partisi (MHP) Genel Sekreteri İsmet Büyükataman, &quot;Türk milletinin erken seçime ihtiyacı yoktur. Onurlu duruş göstermeye, mücadele vermeye ihtiyacı vardır&quot; dedi."/>
  </head>
  <body>
    <article>
      <h1>Son dakika... MHP'den erken seçim açıklaması</h1>
      <h2>Milliyetçi Hareket Partisi (MHP) Genel Sekreteri İsmet Büyükataman, "Türk milletinin erken seçime ihtiyacı yoktur. Onurlu duruş göstermeye, mücadele vermeye ihtiyacı vardır" dedi.</h2>
      <address>
        <time datetime="2019-11-22T12:38:00+00:00">22 Nov 2019, 12:38</time>
      </address>
      <p>Milliyetçi Hareket Partisi (MHP) Genel Sekreteri Büyükataman, yaptığı yazılı açıklamada erken seçimle ilgili partisinin görüşünü açıkladı. </p>
      <p>CHP ve İYİ Parti'nin, HDP'nin kendilerine yönelik sözlerine ses çıkaramadığını ileri süren Büyükataman, <b>"Zillet ittifakı bir yandan bu derece sağlam bir bağ ile birbirine bağlı iken diğer yandan ise birbirlerini satmak için fırsat kollamaktadırlar. Memleket faydasına taş üstüne taş koymadıkları hâlde avantalarını aldıkları takdirde her türlü dönüşü yapabileceklerini de göstermektedirler. Biri ihanet sürecine dönüldüğü, öteki birkaç Bakanlık verildiği takdirde tarafını değiştireceğini beyan etmektedir. Çorabını değiştirmekten aciz olan diğeri ise ne dediğini kendi dahi bilmemektedir."</b> dedi.</p>
      <h3>'TÜRK MİLLETİNİN MİLLİ BİRLİĞE İHTİYACI VAR'</h3>
      <p>'Millet ittifakı'nın bugün erken seçim söylentileriyle Türkiye'de 'sanal gündem' oluşturma gayretinde olduğunu belirten Büyükataman, şunları kaydetti:</p>
      <blockquote>"Türkiye, Suriye sınırını güvene alıp Suriyeli geçici sığınmacıları ülkelerine göndermenin mücadelesini verirken bunlar içeriden bir cephe daha açmaktadırlar. Açtıkları bu cephe ile Türk milletine hizmet etmedikleri malumdur. Kime hizmet ettikleri ise ayan beyan ortadadır. Doğu Akdeniz'de Türkiye'yi haksız bulanların, S-400'lerin gereksiz olduğunu savunanların, Suriye sınırımız boyunca gerçekleştirdiğimiz harekâtlara karşı çıkanların erken seçimden muratları nedir? Bunlar zannetmekte midir ki büyük Türk milleti bunca kepazeliğe pirim verecek, ülkesini bir müstemleke gibi yönetmek isteyenlere müsaade edecektir. Sandıktan çıkan sonucu hazmedemeyenlerin sandık sevdası kendileri seçilene kadar devam edecektir. Öyle bir ihtimal ise gözükmemektedir. Bu sebeple bunlar bu pazar bir seçim olsa ertesi pazar bir daha seçim isteyecek kadar demokrasiden uzaktır. Türk milletinin bir erken seçime ihtiyacı yoktur. Türk milletinin millî birliğe, Millî Mücadele ruhuyla hareket ederek Türkiye'yi dünyada sözü dinlenen ülkeler safına çıkartacak onurlu duruşu göstermeye, mücadeleyi vermeye ihtiyacı vardır. Bu mücadeleyi vermekte olduğumuz bugünlerde düşmanla fingirdeşenlerin güzel İzmir işgal edildiğinde Yunan'la kırıştıran bazı kendini bilmezlerden farkı yoktur. Temiz Türk milleti ise o gün olduğu gibi bugün de duracağı yeri bilmektedir."</blockquote>
      <h3>HDP ERKEN SEÇİM ÇAĞRISI TARTIŞMALARI BAŞLATTI</h3>
      <p>31 Mart Yerel Seçimleri’nde kazandığı 69 belediyeden 24’üne İçişleri Bakanlığı kararıyla kayyım atanan ve 19 belediye eş başkanı tutuklanan HDP, izleyeceği yol haritasına ilişkin yaptığı açıklamada <b>"Türkiye halklarının AKP-MHP sultasından kurtulması için ‘erken seçim’ diyoruz. Bu bir meydan okuma çağrısıdır. Buradan hodri meydan diyoruz. Bütün muhalefeti bu erken seçim talebinin etrafında birleşmeye ve harekete geçmeye çağırıyoruz."</b> ifadelerini kullanmıştı. </p>
      <h3>KILIÇDAROĞLU: ERKEN SEÇİM KARARI ALINIRSA...</h3>
      <p>HDP'nin erken seçim çağrısı tartışmaları beraberinde getirdi. Dün FOX TV'de İsmail Küçükkaya'ya konuk olan CHP Genel Başkanı Kılıçdaroğlu, <b>"Erken seçim olur veya olmaz. Biz erken seçim olacakmış gibi konuşmuyoruz. Erken seçimin olabilmesi için Erdoğan’ın karar vermesi lazım. O söylediği andan itibaren MHP’liler AKP’liler bir araya gelecekler erken seçim kararı alacaklar. Getirirlerse böyle bir kararı biz de erken seçime gidelim diyebiliriz. İşin özünde yatan nokta, Erdoğan ve ekibi Türkiye’yi yönetemiyorlar. Yönetemediğini o da görüyor aslında. Sade vatandaş da görüyor. Milletin anası ağladı, perişan vaziyette."</b> açıklamasında bulunmuştu.</p>
    </article>
  </body>
</html>