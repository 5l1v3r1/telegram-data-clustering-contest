<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/project-xcloud-giochi-esclusivi/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-22T12:43:00+00:00"/>
    <meta property="og:title" content="Project xCloud: Microsoft sta pensando a giochi esclusivi | Game Division"/>
    <meta property="og:description" content="Project xCloud avrà giochi esclusivi? Attualmente non ci sono annunci da fare, ma Microsoft afferma che sta pensando a questo eventualità."/>
  </head>
  <body>
    <article>
      <h1>Project xCloud: Microsoft sta pensando a giochi esclusivi | Game Division</h1>
      <address>
        <time datetime="2019-11-22T12:43:00+00:00">22 Nov 2019, 12:43</time>
      </address>
      <p>Durante l’X019 di Londra, Microsoft ha illustrato le novità in arrivo per <b>Project xCloud</b>, il suo servizio di game streaming che farà competizione ai già attivi Google Stadia e PlayStation Now. Attualmente è in versione Preview, disponibile solo negli USA, Regno Unito e Corea, ma nel corso del 2020 raggiungerà anche nuove nazioni, comprese quelle dell’Europa Occidentale. Ovviamente un servizio di questo tipo trova il proprio valore nel catalogo di giochi.</p>
      <p>Come già sappiamo, Project xCloud ha aggiunto <b>nuovi giochi</b> superando la quota di cinquanta, ma in futuro ne arriveranno altri: <b>forse alcuni di essi saranno esclusivi</b>. L’informazione arriva da Kareem Choudhry di Microsoft, che ha rilasciato un’intervista di gruppo durante l’X019. Viene specificato che attualmente non ci sono annunci da fare e che, semplicemente, la società sta iniziando a parlare con i team first e third party. Choudhry aggiunge anche che i “<i>nuovi contenuti e le nuove IP richiedono dai diciotto mesi ai due anni</i> [per lo sviluppo]”.</p>
      <figure>
        <img src="https://www.tomshw.it/images/images/2019/05/microsoft-xcloud-30915.jpg"/>
      </figure>
      <p>Leggi anche: <a href="https://www.tomshw.it/videogioco/half-life-alyx-doppiatori-originali/">Half-Life Alyx i doppiatori originali non faranno parte del progetto</a></p>
      <p>Choudhry ha poi spiegato qual è la priorità del servizio: “<i>La prima cosa sulla quale ci stiamo concentrando è spostare il contenuto già presente che non richiede lavori aggiuntivi per arrivare nel cloud. In questo modo abbiamo una piattaforma che può eseguire tutti i 3000 giochi disponibili su Xbox oggi.</i>”</p>
      <p>Choudhry ha però specificato che sono state aggiunte delle specifiche API all’SDK di Xbox per “<i>far sapere al gioco se è riprodotto in streaming o meno</i>“. Un minimo lavoro sui giochi e sulla console è quindi stato fatto, ma nel complesso il passaggio a Project xCloud dovrebbe essere non troppo complicato: di certo è un incentivo per gli sviluppatori al portare le proprie opere sulla nuova piattaforma Microsoft. <b>Diteci, cosa ne pensate di Project xCloud?</b></p>
      <blockquote>In attesa della piattaforma di game streaming di Microsoft, possiamo divertirci con Xbox One: potete acquistare la console su Microsoft, a <a href="https://toms.it/QE47t">questo indirizzo</a>.</blockquote>
    </article>
  </body>
</html>