<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/ogljad/polityka/merezhi-obhovoryuyut-skandal-nardepom-ivanisovym"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T12:58:00+00:00"/>
    <meta property="og:title" content="У мережі обговорюють скандал з нардепом Іванісовим"/>
    <meta property="og:description" content="Нардеп від Слуги народу Роман Іванісов був судимий за зґвалтування. Поки він тимчасово вийшов з фракції."/>
  </head>
  <body>
    <article>
      <h1>У мережі обговорюють скандал з нардепом Іванісовим</h1>
      <address>
        <time datetime="2019-11-22T12:58:00+00:00">22 Nov 2019, 12:58</time>
      </address>
      <p>
        <b>У народного депутата зі «Слуги народу» <a href="https://www.slovoidilo.ua/persony/ivanisov-roman-valeriiovych">Романа Іванісова</a> виявилася судимість за зґвалтування. У 1996 році його засудили до 3 років і 6 місяців позбавлення волі, але він вийшов на рік раніше.</b>
      </p>
      <p>Генеральний прокурор Руслан Рябошапка <a href="https://www.slovoidilo.ua/2019/11/20/novyna/polityka/nardepa-sluhy-narodu-ye-sudymist-zgvaltuvannya-hpu">підтвердив</a>, що у Іванісова є погашена судимість за звинуваченням у зґвалтуванні. Але потім у ГПУ заявили, що <a href="https://www.slovoidilo.ua/2019/11/20/novyna/polityka/hpu-ne-pidtverdyly-informacziyu-ryaboshapky-pro-pohashenu-sudymist-ivanisova">інформація ще не підтверджена</a>. Однак вирок Іванісову опублікував у своєму телеграм-каналі Андрій Портнов.</p>
      <p>Поки триває розгляд, нардеп вийшов із фракції «Слуга народу». <i>«Ми домовилися, що він за особистою ініціативою виходить із фракції та партії. Якщо він це спростує, і вся країна побачить, що це фейк, ми його заберемо назад. Якщо це підтвердиться, нехай йде у своїх справах, куди заманеться»</i>, – пояснив Давид Арахамія.</p>
      <p>«Слово і Діло» подивилося, як в соціальних мережах коментують ситуацію з Іванісовим.</p>
      <p><i>«Депутат Іванісов зі «Слуги народу» виявився судимим за групове зґвалтування. Тут, напевно, і немає особливої сенсації, кого в нашій країні здивуєш політиками-злочинцями? Більше здивувало інше: насильника своїм указом в 1996 році помилував особисто президент Леонід Кучма. Фото указу виклав у телеграм-каналі Андрій Портнов. Що сказати, не кожен ґвалтівник міг похвалитися таким серйозним дахом! До речі, той же Портнов вимагає, щоб судимий Іванісов був негайно позбавлений мандата. Не можу не погодитися, таким депутатам не місце в Раді. Але стривайте, це ж пише той самий Портнов, який працював заступником голови АПУ в двічі судимого кримінальника Януковича? Ви не пам'ятаєте, він тоді вимагав відставки цього ганебного рецидивіста чи ні?»</i> – написав Денис Казанцев.</p>
      <figure>
        <img src="http://media.slovoidilo.ua/media/infographics/10/99585/99585-1_uk_origin.png"/>
      </figure>
      <p><i>«Так, є медійні атаки на «слуг народу», так, є величезна кількість зацікавлених в тому, щоб не вдалося, але не можна свою брехню прикривати «нападками на фракцію». Ми або самоочистимося, або нас почистять. Романе Іванісов, вийти з фракції недостатньо. Ти повинен скласти мандат народного депутата»</i>, – написав Роман Грищук.</p>
      <figure>
        <img src="http://media.slovoidilo.ua/media/infographics/10/99585/99585-2_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99585/99585-3_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99585/99585-4_uk_origin.png"/>
      </figure>
      <p><i>«У День гідності я хочу запитати: вам не соромно? Вам, Володимир Зеленський, за те, що ви привели насильника до Верховної ради? Той самий Ви, який пафосно волав до «розбійника»? Вам, Руслан Рябошапка, за спростування на сайті ГПУ озвученої Вами ж інформації? Спростування, яке, до речі, там досі висить? Вам, Дмитре Разумков, як голові «Слуги народу» на виборах, за таку людину в списку? Вам всім, які про те, що Іванісов – ґвалтівник, вочевидь, дізналися не вчора, якщо в генпрокурора вже була готова відповідь про погашену судимість?»</i> – написав Данило Мокрик.</p>
      <figure>
        <img src="http://media.slovoidilo.ua/media/infographics/10/99585/99585-5_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99585/99585-6_uk_origin.png"/>
      </figure>
      <p><i>«Скандалу навряд чи дадуть затихнути. Але питання навіть не в цьому. Якщо зґвалтування таки було, це вирок не тільки «Слузі народу». Це черговий діагноз для всієї політичної системи. Тому що за свою багату біографію Іванісов встиг побувати в різних партіях. У 2010-му потрапив до Рівненської облради від «Батьківщини». У 2015-му балотувався до тої самої облради від БПП. І нікого не збентежило його минуле. А ще він член антикорупційного комітету ВР»</i>, – написав Володимир Полуєв.</p>
      <figure>
        <img src="http://media.slovoidilo.ua/media/infographics/10/99585/99585-7_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99585/99585-8_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99585/99585-9_uk_origin.png"/>
      </figure>
      <figure>
        <img src="http://media.slovoidilo.ua/media/infographics/10/99585/99585-10_uk_origin.png"/>
      </figure>
      <p>Нагадаємо, <a href="https://www.slovoidilo.ua/2019/11/15/novyna/polityka/sluzi-narodu-nazvaly-prychynu-vyklyuchennya-skoroxod-polyakova">із фракції «Слуга народу» виключили депутатку Ганну Скороход</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/novyna/polityka/nardep-ivanisov-pryzupynyaye-chlenstvo-frakcziyi-sluha-narodu-pislya-zvynuvachen-sudymosti"/>
        <a href="https://www.slovoidilo.ua/2019/11/18/pogljad/polityka/sluha-narodu-verxovnij-radi-chy-vtrachaye-partiya-monolitnist"/>
        <a href="https://www.slovoidilo.ua/2019/11/15/pogljad/polityka/sluha-narodu-vyklyuchyla-dvox-nardepiv-frakcziyi.-xto-nastupnyj-vyxid"/>
        <a href="https://www.slovoidilo.ua/2019/11/21/novyna/polityka/sluzi-narodu-vyrishyly-pytannya-chlenstva-ivanisova"/>
      </related>
    </article>
  </body>
</html>