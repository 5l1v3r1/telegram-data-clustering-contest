<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-kiderult-ez-ellen-a-csapat-ellen-kuzdhetunk-a-2020-as-eb-szereplesert/"/>
    <meta property="og:site_name" content="lokál"/>
    <meta property="article:published_time" content="2019-11-22T12:32:41+00:00"/>
    <meta property="og:title" content="Kiderült! Ez ellen a csapat ellen küzdhetünk a 2020-as Eb-szereplésért"/>
    <meta property="og:description" content="A magyar labdarúgó-válogatottnak először Bulgáriában kell győznie a jövő évi Európa-bajnokság pótselejtezőinek pénteki sorsolása alapján, majd siker esetén az izlandi-román párharc nyertesével csaphatna össze az Eb-részvételért."/>
  </head>
  <body>
    <article>
      <h1>Kiderült! Ez ellen a csapat ellen küzdhetünk a 2020-as Eb-szereplésért</h1>
      <address><time datetime="2019-11-22T12:32:41+00:00">22 Nov 2019, 12:32</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/cimlap_D_KOS20191115061-1280x853.jpg"/>
      </figure>
      <p>
        <b>A magyar labdarúgó-válogatottnak először Bulgáriában kell győznie a jövő évi Európa-bajnokság pótselejtezőinek sorsolása alapján, majd siker esetén az izlandi-román párharc nyertesével csaphatna össze az Eb-részvételért.</b>
      </p>
      <p>Pénteken az is kiderült, hogy ha március 26-án Bulgáriában győz Marco Rossi együttese, akkor öt nappal később Budapesten fogadhatja következő ellenfelét a kijutásért.</p>
      <p>“Bulgária ugyan mögöttünk áll a világranglistán, de erős csapatról van szó, amely saját közönsége támogatását élvezve játszhat ellenünk. El kell végeznünk ezt az extra munkát, hogy ott lehessünk a részben budapesti rendezésű Eb-n” – idézte Marco Rossi szövetségi kapitányt a Magyar Labdarúgó Szövetség Twitter-oldala.</p>
      <p>Az olasz szakember szerint nem is kérdés, hogy kaphattak volna sokkal nehezebb sorsolást is az elődöntőt illetően, ugyanakkor leszögezte, nincsenek abban a helyzetben, hogy azt mondhassák, könnyű dolguk lesz.</p>
      <p>“A jó dolog az, ha ezt a mérkőzést megnyerjük, akkor ugyan egy még erősebb csapat ellen, de hazai pályán játszhatunk majd a rájátszás döntőjében. Ez mindenféleképpen még több motivációt kell, hogy adjon” – jelentette ki Rossi, aki úgy vélte, a legfontosabb, hogy a legjobb játékosai felépüljenek és jó formában legyenek márciusra. “A bolgár válogatott új szövetségi kapitányát már kinevezték, az ő edzői felfogásáról ki kell derítenünk, amit csak lehet, de Izlandról és Romániáról is mindent meg kell tudnunk annak érdekében, hogy készen álljunk az ellenük játszandó mérkőzésekre.”</p>
      <p>“Ez egy rendkívül fontos mérkőzés, melyhez felelősségteljesen fogunk hozzáállni. Nem foglalkoztunk előzetesen azzal, mi lenne számunkra a legjobb” – idézte Georgi Dermendzsievet, a bolgár válogatott szövetségi kapitányát a topsport.bg című oldal. “Nem szabad eufóriába esnünk és a múlttal foglalkoznunk. Kielemezzük az ellenfelet annak érdekében, hogy a játékosok minél jobban fel tudjanak készülni. Tény, hogy van esélyünk, amit szeretnénk kihasználni. A magyar labdarúgás folyamatosan fejlődik, jól játszik a válogatottja, de ennél jóval részletesebben meg kell ismernünk. Nem szabad, hogy feleslegesen örömködjünk, nem éghetünk meg Magyarország ellen.”</p>
      <p>A Nemzetek Ligája eredményei alapján a B és D divízióban kialakult a pótselejtezők négyes mezőnye, így ott csak azt kellett kisorsolnia a görögök Európa-bajnok csatárának, Angelosz Hariszteasznak, melyik elődöntő győztese legyen a finálé házigazdája. Az A divízióból viszont csupán Izland nem jutott ki a kontinensviadalra, így ott a C-ből kellett feltölteni a mezőnyt: a 2004-es Eb-döntő hőse pedig elsőként Izraelt húzta ki, ami azt jelentette, hogy az a csapat maradt a C divízióban és játszik Skócia vendégeként az elődöntőben, míg Magyarország mellett Bulgária és Románia átkerült az A-ba. A Nemzetek Ligája sorrendje alapján utóbbi játszik Izlandon, a magyarok pedig Bulgáriában.</p>
      <p>A magyar válogatott négy éve pótselejtezőn harcolta ki a részvételt. Amennyiben ez most is sikerül, két csoportmérkőzését a múlt pénteken átadott Puskás Arénában játszhatja, a harmadikon pedig Németország vendége lesz Münchenben.</p>
      <p>A pótselejtezők elődöntőinek párosítása:</p>
      <p>A divízió:</p>
      <p>Izland-Románia</p>
      <p>Bulgária-Magyarország</p>
      <p>B divízió:</p>
      <p>Bosznia-Hercegovina – Észak-Írország</p>
      <p>Szlovákia-Írország</p>
      <p>C divízió:</p>
      <p>Skócia-Izrael</p>
      <p>Norvégia-Szerbia</p>
      <p>D divízió:</p>
      <p>Georgia-Fehéroroszország</p>
      <p>Észak-Macedónia – Koszovó</p>
      <p>Az elődöntőket március 26-án rendezik, a finálékat pedig 31-én.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-mar-csak-a-potselejtezoben-bizhatunk/">Már csak a pótselejtezőben bízhatunk</a>
        </li>
        <li>
          <a href="https://www.lokal.hu/2019-11-ismet-piacvezeto-volt-az-m4-sport-rengetegen-neztek-a-walesi-magyart/">Ismét piacvezető volt az M4 Sport, rengetegen nézték a walesi-magyart</a>
        </li>
        <li>
          <a href="https://www.lokal.hu/2019-11-marco-rossi-a-vedelem-is-nagyot-hibazott/">Marco Rossi: A védelem is nagyot hibázott</a>
        </li>
        <li>
          <a href="https://www.lokal.hu/2019-11-eb-selejtezo-az-ev-legfontosabb-meccse-lesz-cardiffban/">Eb-selejtező: az év legfontosabb meccse lesz Cardiffban</a>
        </li>
      </ul>
    </article>
  </body>
</html>