<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/kaj-o-ukrepih-proti-vardam-menijo-lovci-gobarji-in"/>
    <meta property="og:site_name" content="Primorske novice"/>
    <meta property="article:published_time" content="2019-11-22T12:01:00+00:00"/>
    <meta property="og:title" content="Kaj o ukrepih proti vardam menijo lovci, gobarji in organizatorji paintballa"/>
    <meta property="og:description" content="Potem ko je svet za nacionalno varnost prejšnji teden naložil vladi spremembo zakonodaje, s katero bi lahko ukrepali proti tako imenovanim vardam, je vlada včeraj obravnavala predloge zakonodajnih sprememb, vendar se do njih (še) ni opredelila. Po napovedih pravosodne ministrice Andreje Katič naj bi to storila v kratkem."/>
  </head>
  <body>
    <article>
      <h1>Kaj o ukrepih proti vardam menijo lovci, gobarji in organizatorji paintballa</h1>
      <address><time datetime="2019-11-22T12:01:00+00:00">22 Nov 2019, 12:01</time> by <a rel="author">Danijel Cek</a></address>
      <p>
        <b>Potem ko je svet za nacionalno varnost prejšnji teden naložil vladi spremembo zakonodaje, s katero bi lahko ukrepali proti tako imenovanim vardam, je vlada včeraj obravnavala predloge zakonodajnih sprememb, vendar se do njih (še) ni opredelila. Po napovedih pravosodne ministrice Andreje Katič naj bi to storila v kratkem.</b>
      </p>
      <figure>
        <img src="https://static.primorske.si/foto/highres/politika/720781_269-lovec-1.jpg"/>
        <figcaption>V lovskih vrstah niso naklonjeni maskirnim ali vojaškim uniformam. Foto: STA</figcaption>
      </figure>
      <p><b>LJUBLJANA</b> &gt; “Vzeli si bomo nekaj časa, da besedila tudi nomotehnično dobro pregledamo. Ministrstvo za pravosodje je pri nastajanju sprememb aktivno sodelovalo z ministrstvom za notranje zadeve, povabili smo tudi tožilce in zakonodajno pravno službo. Mislim, da bomo to obravnavali na eni od prihodnjih dopisnih sej,” je po včerajšnji seji vlade povedala pravosodna ministrica <b>Andreja Katič</b>.</p>
      <p>Ob tem je dodala, da je treba tudi relativno enostavne zadeve dobro napisati. “Da ne bomo v nekaj urah napisali zakona, ki pomeni represijo in bo veljal naslednjih nekaj deset let.” Katičeva opozarja, da lahko spremembe končajo v pretresu ustavnega sodišča, paziti pa morajo tudi, da ne bi kjerkoli prišlo do podvajanja oziroma ponavljanja. “Imamo pa v mislih, da ne bi za nas nesprejemljivih pojavov, kot so varde, dali v enak koš kot zbiranje tabornikov ali lovcev. Gre za to, da varda povzroča nelagodje in si lasti oblastne funkcije, ki so pri nas samo v pristojnosti policije in vojske.”</p>
      <blockquote>Prepovedano bo vsakršno nadzorovanje ali patruljiranje ob meji z jasnim ali prikritim namenom nadzora državne meje.</blockquote>
      <h3>Do sprememb po nujnem postopku</h3>
      <p>Notranje ministrstvo je sicer pripravilo delovno gradivo za spremembo dveh zakonov po nujnem postopku: zakona o varstvu javnega reda in miru ter zakona o nadzoru državne meje. Nujni postopek bo vlada utemeljevala s tem, da naj bi bile spremembe nujne za ohranitev varnosti države in preprečitev težko popravljivih posledic za delovanje države.</p>
      <p>Za notranje ministrstvo je pri delovanju tako imenovanih vard sporno predvsem nošenje enotnih uniform in imitacij orožja, urjenje iz veščin preživetja, nahajanje v bližini državne meje in javno razglašanje pripadnikov vard, da varujejo državno mejo. “Navedena početja ne predstavljajo prekrška, vse dokler opisana ravnanja pri posamezniku ne povzročijo občutek ponižanosti, ogroženosti, prizadetosti ali strahu,” so zapisali.</p>
      <p>V delovnem gradivu tudi piše, da tovrstna početja ob meji lahko resno ogrozijo varnost tudi s tem, ker lahko zavedejo policiste, ki bi lahko ob srečanju z vardami uporabili silo in tako ogrozili njene pripadnike. “Njihova ravnanja in pojavnost imajo posamezne znake širjenja sovražnosti, javnega poveličevanja nasilja, opravičevanja le-tega in njegove uporabe,” je zapisano v gradivu.</p>
      <h3>Prepoved patruljiranja</h3>
      <p>In kako bi konkretno vlada preprečila patruljiranje vard ob državni meji? S spremembo zakona o varstvu javnega reda in miru tako, da bi prepovedala nositi vse vrste orožja in imitacij orožja ter orožju podobne predmete na način, da bi z njim zbujali videz, da gre za vojsko ali policijo. Prav tako bi prepovedali uporabo maskirnih in vojaških oblačil ali uniform, če bi posameznik s tem zbujal videz, da gre za vojaka ali policista.</p>
      <p>V zakonu o nadzoru državne meje pa bi jasno in nedvoumno zapisali, da je prepovedano vsakršno nadzorovanje ali patruljiranje ob meji z jasnim ali prikritim namenom nadzora državne meje. Seveda bi vlada predvsem pri kršenju javnega reda in miru dopustila nekatere izjeme, in sicer bi dovolila uporabo orožja ali imitacije orožja na prijavljenih javnih prireditvah, prav tako uporabo maskirnih ali vojaških uniform.</p>
      <p>Do maskirnih ali vojaških uniform pa že brez spremembe zakona nimajo simpatij lovci. Dolgoletni lovski funkcionar <b>Fabio Steffe</b> nam je povedal, da lovcem že lovski kodeks predpisuje, da morajo biti lovska oblačila enotne zelene ali rjave barve. “Maskirne in vojaške uniforme so nezaželene. In če kakšen lovec pride v vojaških hlačah ali srajci, ga prijazno opomnimo, da se za lovce to ne spodobi in naj se prihodnjič obleče bolj spodobno. To se sicer zgodi izjemno redko, pa vseeno takšna oblačila ni kulturno nositi,” je jasen Steffe.</p>
      <p>Tudi nekdanja predsednica gobarsko-mikološkega društva slovenske Istre <b>Irena Sirotič Dobrila</b> ocenjuje, da so vojaške uniforme za obiskovalce gozdov skrajno neprimerne in nesprejemljive. “Sama bom v gozdu zaupala samo pravemu vojaku in policistu, ne pa nekomu, ki se za to okliče sam. Gobarji, ki so vključeni v društva, imajo na sebi telovnike, mi imamo zelenega z logotipom žordane, med ostalimi, ki jih srečujemo v gozdu, pa ne vidim, da bi nosili vojaške uniforme. Morda tu pa tam kakšne hlače, ampak to je sprejemljivo,” pravi in dodaja, da bi morala država to vprašanje urediti.</p>
      <p>Spremembe zakona pa skrbijo organizatorje paintball razvedril. Kot nam je povedal eden od njih, ki pa je želel ostati anonimen, njihovi člani nosijo maskirne uniforme in v rokah držijo zračne puške, s katerimi streljajo barvne kroglice. “Seveda nas skrbi, da nas bodo te spremembe prizadele. Če bodo sprejeli take spremembe, bomo morali razmisliti o spremembi oblačil, še bolje pa bi bilo, da bi v fazi priprave teh sprememb upoštevali našo dejavnost. V Italiji dobijo organizatorji dovoljenje kvesture in potem to počnejo nemoteno,” nam je povedal.</p>
    </article>
  </body>
</html>