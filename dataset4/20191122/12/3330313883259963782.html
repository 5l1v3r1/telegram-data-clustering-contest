<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904720/-ik-was-er-klaar-voor-ajax-of-psv-is-een-normale-vervolgstap-in-nederland-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-22T12:44:00+00:00"/>
    <meta property="og:title" content="'Ik was er klaar voor, Ajax of PSV is een normale vervolgstap in Nederland'"/>
    <meta property="og:description" content="Adam Maher heeft tot op de dag van vandaag geen spijt van zijn miljoenentransfer naar PSV. In Eindhoven raakte de veelbelovende carrière van de middenvelder in het slop. Inmiddels speelt Maher bij FC Utrecht. &quot;Ik wist dat ik sowieso de stap moest maken. Daar was ik klaar voor. Je bent 18, 19 jaar en Ajax of PSV is een normale vervolgstap in Nederland. Daar zou ik nog steeds voor tekenen&quot;, vertelt Maher in retrospectief aan het Algemeen Dagblad."/>
  </head>
  <body>
    <article>
      <h1>'Ik was er klaar voor, Ajax of PSV is een normale vervolgstap in Nederland'</h1>
      <address>
        <time datetime="2019-11-22T12:44:00+00:00">22 Nov 2019, 12:44</time>
      </address>
      <p>
        <b>Adam Maher heeft tot op de dag van vandaag geen spijt van zijn miljoenentransfer naar PSV. In Eindhoven raakte de veelbelovende carrière van de middenvelder in het slop. Inmiddels speelt Maher bij FC Utrecht.</b>
      </p>
      <p>"Ik wist dat ik sowieso de stap moest maken. Daar was ik klaar voor. Je bent 18, 19 jaar en Ajax of PSV is een normale vervolgstap in Nederland. Daar zou ik nog steeds voor tekenen", vertelt Maher in retrospectief aan het <i>Algemeen Dagblad</i>.</p>
      <p>Maher noemt zichzelf een 'gelukkig persoon'. "Natuurlijk had je gehoopt op veel meer. Dat alles goed ging, je kampioen werd en daarna een mooie stap had kunnen maken. Maar dingen lopen hoe ze lopen. Het moest gewoon zo zijn dat ik nu bij FC Utrecht ben. Ik ben niet de enige bij wie het zo is gelopen bij PSV."</p>
      <p>Maher verwijt het in eerste instantie zichzelf dat hij niet slaagde. "Maar er zijn meer jongens die het in eenzelfde soort situatie niet hebben gehaald. Dat geeft een bepaald beeld. Dat het niet altijd aan jezelf ligt. Terwijl ik wel altijd de schuld bij mezelf neerleg."</p>
      <p>"Laat ik het zo zeggen: ik denk dat ik het bij PSV had kunnen redden. Alleen, sommige dingen heb je niet in de hand. Anders is het raar dat ik het nu bij FC Utrecht wél kan", aldus Maher. Het ontbrak volgens hem aan duidelijkheid. "Wat er van je wordt verlangd op een nieuwe positie. Het werd me niet duidelijk als ik vroeg wat ik had kunnen veranderen. Dan loop je tegen een muur op."</p>
    </article>
  </body>
</html>