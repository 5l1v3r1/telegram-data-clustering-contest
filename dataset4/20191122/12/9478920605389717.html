<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/me-tin-fofi-gennimata-synantithike-sti-voyli-antiprosopeia-dimarchon-tis-thrakis/"/>
    <meta property="og:site_name" content="ert.gr"/>
    <meta property="article:published_time" content="2019-11-22T12:25:54+00:00"/>
    <meta property="og:title" content="Με την Φώφη Γεννηματά συναντήθηκε στη Βουλή αντιπροσωπεία δημάρχων της Θράκης"/>
    <meta property="og:description" content="Η πρόεδρος του Κινήματος Αλλαγής κα Φώφη Γεννηματά δέχθηκε σήμερα στο γραφείο της στην Βουλή αντιπροσωπεία δημάρχων της Θράκης για το θέμα του χρυσού με επικεφαλής τον πρόεδρο της ΠΕΔ, δήμαρχο Ορεστιάδας Βασίλη Μαυρίδη. Μαζί τους ήταν και οι δήμαρχοι Αλεξανδρούπολης, Γιάννης Ζαμπούκης και Μαρωνείας-Σαπών Ντίνος Χαριτόπουλος. Παρόν στην εκδήλωση ο βουλευτής Ροδόπης του Κινήματος Αλλαγής Ιλχάν Αχμέτ."/>
  </head>
  <body>
    <article>
      <h1>Με την Φώφη Γεννηματά συναντήθηκε στη Βουλή αντιπροσωπεία δημάρχων της Θράκης</h1>
      <address><time datetime="2019-11-22T12:25:54+00:00">22 Nov 2019, 12:25</time> by <a rel="author">Μαρία Νικολάου</a></address>
      <p>Η πρόεδρος του Κινήματος Αλλαγής κα Φώφη Γεννηματά δέχθηκε σήμερα στο γραφείο της στην Βουλή αντιπροσωπεία δημάρχων της Θράκης για το θέμα του χρυσού με επικεφαλής τον πρόεδρο της ΠΕΔ, δήμαρχο Ορεστιάδας Βασίλη Μαυρίδη. Μαζί τους ήταν και οι δήμαρχοι Αλεξανδρούπολης, Γιάννης Ζαμπούκης και Μαρωνείας-Σαπών Ντίνος Χαριτόπουλος. Παρόν στην εκδήλωση ο βουλευτής Ροδόπης του Κινήματος Αλλαγής Ιλχάν Αχμέτ.</p>
      <figure>
        <img src="https://www.ert.gr/wp-content/uploads/2019/11/received_2305761366381946.jpeg"/>
      </figure>
      <p>Η πρόεδρος του Κινήματος Αλλαγής άκουσε με προσοχή τα αιτήματα των δημάρχων και ζήτησε από τους βουλευτές Ιλχαν Αχμέτ και Γιώργο Αρβανιτίδη να ετοιμάσουν φάκελο με το ιστορικό της υπόθεσης του χρυσού στην Θράκη ενώ ταυτόχρονα θα προχωρήσουν, όπως είπε, κοινοβουλευτικές πρωτοβουλίες για την απάλειψη του κυανίου ως μεθόδου εξορύξεων από την υφιστάμενη νομοθεσία καθώς και ερώτηση προς τον αρμόδιο υπουργό για τις προθέσεις του σε ο,τι αφορά την επένδυση.</p>
      <p>Από τη πλευρά του ο πρόεδρος της ΠΕΔ ΑΜΘ, Βασίλης Μαυρίδης εξέφρασε στην πρόεδρο του Κινήματος Αλλαγής την ομόθυμη στάση της τοπικής κοινωνίας εναντίον της εξόρυξης, ζήτημα στο οποίο συγκατένευσαν ο βουλευτής Ροδόπης όσο και οι δήμαρχοι Αλεξανδρούπολης και Μαρωνείας- Σαπών.</p>
      <p>Σύμφωνα με ενημέρωση από το Πολιτικό Γραφείο του βουλευτή το επόμενο κιόλας χρονικό διάστημα θα ληφθούν οι κοινοβουλευτικές πρωτοβουλίες του Κινήματος Αλλαγής. Στην συνάντηση ήταν παρόντες ο διευθυντής του γραφείου της κ. Γεννηματά Μανώλης Όθωνας, ο σύμβουλος της προέδρου και πρώην πρόεδρος της ΓΣΕΕ, Χρήστος Πρωτόπαπας και ο εκπρόσωπος Τύπου του Κινήματος Αλλαγής, Παύλος Χρηστίδης.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/orestiada/n-gkara-oi-thrakiotes-den-diapragmateyomaste-tin-exoryxi-chrysoy/"/>
        <a href="https://www.ert.gr/perifereiakoi-stathmoi/komotini/synantisi-dimarchon-thrakis-gia-ton-chryso-me-antiprosopeia-toy-mera25/"/>
        <a href="https://www.ert.gr/perifereiakoi-stathmoi/komotini/n-charitopoylos-diethnopoiisame-to-thema-toy-chrysoy/"/>
        <a href="https://www.ert.gr/eidiseis/ellada/politiki/antiparathesi-sto-pa-so-k-epithesi-p-geroylanoy-sti-f-gennimata/"/>
        <a href="https://www.ert.gr/perifereiakoi-stathmoi/komotini/stamatis-sakellion-chrysos-xekinise-ena-dyskolos-agonas/"/>
        <a href="https://www.ert.gr/eidiseis/ellada/politiki/tin-paraskeyi-o-prothypoyrgos-apanta-stis-epikaires-erotiseis-tsipra-gennimata/"/>
      </related>
    </article>
  </body>
</html>