<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/mondo/2019/11/22/michael-bloomberg-presenta-i-documenti-per-la-candidatura-porta-a-137-955742.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T12:09:54+00:00"/>
    <meta property="og:title" content="Michael Bloomberg presenta i documenti per la candidatura: porta aperta per la corsa alla Casa Bianca"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Stati Uniti</h6>
      <h1>Michael Bloomberg presenta i documenti per la candidatura: porta aperta per la corsa alla Casa Bianca</h1>
      <h2>L'ex sindaco intende spendere fra i 15 e i 20 milioni di dollari per spingere circa 500mila elettori a registrarsi nei cinque stati chiave, quelli che potrebbero decidere le elezioni</h2>
      <address>
        <time datetime="2019-11-22T12:09:54+00:00">22 Nov 2019, 12:09</time>
      </address>
      <p>L'ex sindaco di New York Michael Bloomberg ha depositato alla Federal Election Commission i documenti per una sua candidatura alla presidenza Usa.</p>
      <p>La mossa, che non è l'annuncio vero e proprio della discesa in campo per le primarie democratiche, costituisce però un altro passo verso la <a href="https://www.unionesarda.it/articolo/news/mondo/2019/11/08/l-ex-sindaco-di-new-york-michael-bloomberg-pronto-a-candidarsi-a-137-950253.html">corsa per la Casa Bianca</a>.</p>
      <p>Secondo quanto detto da un collaboratore del miliardario a The Hill, infatti, Bloomberg non avrebbe ancora preso la decisione finale e si riserverebbe di sciogliere le riserve nell'arco di qualche giorno.</p>
      <p>Da quel che si apprende l'ex sindaco intende spendere fra i 15 e i 20 milioni di dollari per spingere circa 500mila elettori a registrarsi nei cinque stati chiave, quelli che potrebbero decidere le prossime elezioni. Puntando a far registrare elettori di gruppi non adeguatamente rappresentati e che di solito votano democratici, Bloomberg ha come obiettivo quello di indebolire le chance di rielezione di Trump negli stati di Arizona, Michigan, North Carolina, Texas e Wisconsin.</p>
      <p>Sempre secondo le prime indiscrezioni, in caso di discesa in campo Bloomberg salterà le primarie nei primi quattro stati chiamati a votare - ovvero Iowa, New Hampshire, Nevada e South Carolina -, concentrandosi sul 3 marzo, il giorno del Super Tuesday.</p>
      <p>(Unioneonline/v.l.)</p>
    </article>
  </body>
</html>