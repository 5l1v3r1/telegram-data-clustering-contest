<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/prizore-seksa-vedno-posname-v-prvem-poskusu-251797"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T12:11:00+00:00"/>
    <meta property="og:title" content="Prizore seksa vedno posname v prvem poskusu"/>
    <meta property="og:description" content="Golota in spolnost sta postali že skoraj nujni del hollywoodske filmske produkcije, najsi sta bistveni za zgodbo ali ne. Igralci morajo vzeti v zakup, da jim bo scenarij – ali režiser – prej ali..."/>
  </head>
  <body>
    <article>
      <h1>Prizore seksa vedno posname v prvem poskusu</h1>
      <h2>Alicia Vikander s strogimi pravili glede snemanja žgečkljivih prizorov. Dvojezični igralki učenje japonščine ni šlo od rok.</h2>
      <address><time datetime="2019-11-22T12:11:00+00:00">22 Nov 2019, 12:11</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/19/1695900.jpg"/>
          <figcaption>Michael ve, da njeni dotiki zaradi njune umetnosti niso rezervirani le zanj. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/19/1695901.jpg"/>
          <figcaption>Bolj kot snemanje spolnosti ji je v trilerju Earthquake Bird delalo preglavice govorjenje japonščine. FOTO: instagram</figcaption>
        </figure>
        <figure>
          <img src="https://www.slovenskenovice.si/images/slike/2019/11/19/1695895.jpg"/>
          <figcaption>Za nekatere je bila v filmu Fever Tulip preveč žgečkljiva.</figcaption>
        </figure>
        <figure>
          <img src="https://www.slovenskenovice.si/images/slike/2019/11/19/1695894.jpg"/>
          <figcaption>Kmalu se bo kot Lara Croft spet podala na adrenalinsko pustolovščino. FOTO: instagram</figcaption>
        </figure>
      </slideshow>
      <p>Golota in spolnost sta postali že skoraj nujni del hollywoodske filmske produkcije, najsi sta bistveni za zgodbo ali ne. Igralci morajo vzeti v zakup, da jim bo scenarij – ali režiser – prej ali slej velel odvreči vsaj nekaj krpic, poljubi in intimnosti pa ne bodo rezervirani zgolj za njihove boljše polovice, ampak bodo morali to simulirati tudi pred prižganimi kamerami in obdani s kopico ljudi. Seveda kar se da prepričljivo, če želijo, da bodo gledalci verjeli posnetkom strasti. Kar bi lahko bilo precej neprijetno in nelagodno snemati, a je švedska igralka <b>Alicia Vikander</b> odkrila recept, kako ta občutja zardevanja spraviti na minimum. In sicer se žgečkljivih prizorov loti nadvse klinično in tehnično. Ter spolne prizore vedno posname že v prvem poizkusu, vselej brez ponavljanja.</p>
      <h3>Prevroč napovednik</h3>
      <figure>
        <img src="https://www.slovenskenovice.si/images/slike/2019/11/19/1695901.jpg"/>
        <figcaption>Bolj kot snemanje spolnosti ji je v trilerju Earthquake Bird delalo preglavice govorjenje japonščine. FOTO: instagram</figcaption>
      </figure>
      <p>Švedski lepotici ni tuje pred svetom pokazati nekaj kože. Kar se ji je ne nazadnje že obrestovalo, saj ji je na trenutke razgaljena vloga v uspešnici Dansko dekle prinesla oskarja za najboljšo stransko igralko. Prav tako je ne spravi v zadrego snemanje niti tako vročih prizorov, da so ti za nekatere bolj rahločutne in občutljive gledalce celo preveč, vsaj če sodimo po tem, da je televizijska mreža Fox zaradi spolno preveč nazornih kadrov zavrnila celo zgolj napovednik za film Tulip Fever.</p>
      <blockquote>2017. se je poročila s stanovskim kolegom Michaelom Fassbenderjem.</blockquote>
      <figure>
        <img src="https://www.slovenskenovice.si/images/slike/2019/11/19/1695895.jpg"/>
        <figcaption>Za nekatere je bila v filmu Fever Tulip preveč žgečkljiva.</figcaption>
      </figure>
      <p>V precej vročem ljubezenskem trikotniku pa se je Alicia znašla tudi v trilerju Earthquake Bird, ki je v teh dneh prišel na Netflix. A četudi pri gledanju nekaterih prizorov filmski sladokusci morda zardevajo, Alicia pri snemanju teh ostaja hladna. »Verjetno se lahko štejem za srečnico, a vsi moji seksualni prizori v karieri so bili vedno samo in zgolj tehnični. In natanko tako bi moralo vselej biti za vse. Snemalni ekipi že vnaprej povem, da morajo vse posneti v prvem poskusu, ker ponavljanj ne bo. Je tako kot plesna koreografija, vsak gib in premik natančno določen. Čeprav so ti deli snemanja precej čudni in mučni, s tehničnim pristopom niso več tako neudobni. Z nekaj čarovnije s pomočjo kamere pa je nato, upam, vse prepričljivo.«</p>
      <h3>Govori angleško in švedsko</h3>
      <p>V trilerju Earthquake Bird, ki se odvija v Tokiu, je menda kar nekaj vročih prizorov, a je snemanje teh zvezdnici, ki je svojo prvo seksualno obarvano snemalno izkušnjo dala čez že pri 20, delalo manj preglavic kot dejstvo, da je morala več kot le en stavek povedati v japonščini. »Želim si, da bi lahko rekla, da zdaj govorim japonsko in sem se je naučila v treh mesecih. Ogromno dela in truda sem vložila, da sem lahko posnela film. Svoje scene sem, denimo, na glas brala v angleščini, nato pa še prevode teh v japonščini, da sem lahko v slednje vnesla čustva, ki jih je tekst zahteval. Tudi vse, kar je bilo med vrsticami in morda izgubljeno s prevodom. Sem namreč dvojezična, govorim švedsko in angleško, zato dobro vem, da ni dovolj, da le posnemaš besede in glasove, ampak moraš natanko vedeti, kaj sploh govoriš in želiš sporočiti.« Ob čemer je dodala, da ji soigralci niso bili v pretirano pomoč. »Bili so preveč vljudni in prijazni, da bi popravljali moje napake in zgrešeno naglaševanje. Čeprav sem jim zatrdila, da bodo njihovi popravki nadvse dobrodošli,« je dejala in dodala, da ji je čistega vina nalil le glavni soigralec, japonski igralec <b>Naoki Kobajaši</b>. In še to le, kadar ga je naravnost vprašala, ali kaj govori narobe.</p>
      <figure>
        <img src="https://www.slovenskenovice.si/images/slike/2019/11/19/1695894.jpg"/>
        <figcaption>Kmalu se bo kot Lara Croft spet podala na adrenalinsko pustolovščino. FOTO: instagram</figcaption>
      </figure>
      <p><b>Spet bo Lara Croft</b><br/>Igralka je nasledila Angelino Jolie v tesnih oblačilih pustolovske in privlačne Lare Croft. In če vam le en odmerek gibke Švedinje v pustolovski akciji ni bil dovolj, ne skrbite, že prihodnje leto se bo spet podala na eno Larinih pustolovščin. »Amy Jump že ustvarja scenarij, navdušena pa sem, da bo režijo prevzel Ben Wheatley, s katerim si že nekaj let želim sodelovati,« je dejala Alicia in dodala, da naj bi snemanje začeli pozno spomladi ali najpozneje v prvih poletnih dneh leta 2020.</p>
    </article>
  </body>
</html>