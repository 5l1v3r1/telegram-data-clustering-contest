<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/gareth-bale-sentrena-amb-el-reial-madrid-entre-somriures/noticia/2965325/"/>
    <meta property="og:site_name" content="CCMA"/>
    <meta property="article:published_time" content="2019-11-22T12:18:20+00:00"/>
    <meta property="og:title" content="Gareth Bale s'entrena amb el Reial Madrid entre somriures"/>
    <meta property="og:description" content="El gal·lès, que va desafiar el Madrid estant amb la seva selecció, s'exercita amb el grup i podria jugar contra la Reial Societat"/>
  </head>
  <body>
    <article>
      <h1>Gareth Bale s'entrena amb el Reial Madrid entre somriures</h1>
      <h2>El gal·lès, que va desafiar el Madrid estant amb la seva selecció, s'exercita amb el grup i podria jugar contra la Reial Societat</h2>
      <address><time datetime="2019-11-22T12:18:20+00:00">22 Nov 2019, 12:18</time> by <a rel="author">esport3</a></address>
      <figure>
        <img src="https://statics.ccma.cat/multimedia/jpg/4/6/1574429076164.jpg"/>
        <figcaption>Gareth Bale en un moment de l'entrenament d'aquest divendres</figcaption>
      </figure>
      <p>El Reial Madrid s'ha entrenat aquest divendres <b>per preparar el pròxim duel, aquest dissabte (21.00) a casa amb la Reial Societat</b>. La imatge esperada a l'entrenament de l'equip blanc era la presència de <b>Gareth Bale</b>, que <a href="https://www.ccma.cat/esport3/galles-obte-lultim-bitllet-directe-per-a-leurocopa-2020-2-0/noticia/2964613/">va celebrar la classificació de Gal·les per a l'Eurocopa mostrant una pancarta on es feia broma sobre l'escàs compromís del jugador amb el seu club</a>. Segons l'eslògan, les prioritats de Bale són, per aquest ordre, <b>Gal·les, el golf i, finalment, el Reial Madrid</b>.  </p>
      <p>Al gal·lès se'l veia ben content i relaxat en l'entrenament matinal, el primer que feia al complet amb la resta del grup. Fins i tot li ha fet gràcia quan, després de fallar una passada, <b>Mariano li ha fet broma dient que li hauria sortit millor amb un moviment de golf</b>.</p>
      <p>Més tard, <b>Zinedine Zidane</b> ha sortit en defensa de Bale a la sala de premsa:</p>
      <blockquote>"En Gareth és un dels nostres. És un jugador important i sempre ho ha demostrat. Pot tornar a ser un jugador decisiu."  </blockquote>
      <p>No és clar que l'aficionat madridista <b>continuï donant crèdit a Bale</b>. Caldrà veure quina és la reacció aquest dissabte al Santiago Bernabéu.</p>
      <p> </p>
    </article>
  </body>
</html>