<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/lietuva/pensijos-augs-sparciau-nei-darbo-uzmokestis---tam-skiriama-252-milijonai-1751838/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T12:29:00+00:00"/>
    <meta property="og:title" content="Pensijos augs sparčiau nei darbo užmokestis – tam skiriama 252 milijonai"/>
    <meta property="og:description" content="Reklama"/>
  </head>
  <body>
    <article>
      <h1>Pensijos augs sparčiau nei darbo užmokestis – tam skiriama 252 milijonai</h1>
      <address><time datetime="2019-11-22T12:29:00+00:00">22 Nov 2019, 12:29</time> by <a rel="author">SADM</a></address>
      <p>Reklama</p>
      <p>
        <b>Senatvės pensijos kitąmet turėtų augti sparčiau nei darbo užmokestis: planuojama, kad vidutinė senatvės pensija turint būtinajį stažą padidės 30 eurų nuo 365 iki 395 eurų, o vidutinė senatvės pensija paaugs 29 eurais – nuo 345 iki 374 eurų. </b>
      </p>
      <p>Kitiems metams iš valstybės ir „Sodros“ biudžetų senatvės ir netekto darbingumo pensijoms skiriama 239,8 mln. eurų daugiau nei šiemet. Dar 12,3 mln. eurų iš valstybės biudžeto ketinama skirti mažiausių pensijų priemokoms.</p>
      <p>Socialinio draudimo pensijoms iš viso numatyta 3,4 mlrd. eurų. </p>
      <p>Galutinius sprendimus dėl lėšų skyrimo priims Seimas, kai tvirtins 2020 m. valstybės, savivaldybių ir „Sodros“ biudžetus. Patvirtinus sprendimus, pensijos paūgės nuo sausio. </p>
      <p>„Nors parlamentarai dar diskutuoja, kaip paskirstyti lėšas kitiems metams, tačiau jau yra sutarę, kad skirs papildomus 252,1 mln. eurų senatvės ir netekto darbingumo pensijų didinimui bei mažų pensijų priemokoms. Senjorų pajamų auginimas yra ypatingai aktualus augant pragyvenimo lygiui ir kainoms. Dėl šio padidėjimo yra sutarta tarp Vyriausybės ir valdančiosios daugumos Seime“, - teigia socialinės apsaugos ir darbo ministras Linas Kukuraitis. </p>
      <p><b>PENSIJOS.</b> Planuojama, kad senatvės ir netekto darbingumo pensijos kitąmet augs 8,11 proc. ir pirmą kartą viršys darbo užmokesčio augimą. Pasak Finansų ministerijos prognozių, darbo užmokestis kitąmet paūgės 7,4 proc.</p>
      <p>Reklama</p>
      <p>Skaičiuojama, kad vidutinė senatvės pensija 2020 m. pasieks 374 eurus, o vidutinė senatvės pensija su būtinuoju stažu – 395 eurus.</p>
      <p>Netekto darbingumo pensijas gauna gyventojai, kurie yra netekę 45 proc. ar daugiau savo darbingumo. Netekto darbingumo pensijos dydis skiriasi kas 5 darbingumo lygio procentinius punktus – didesnę negalią turintys žmonės gauna didesnes pensijas nei turintieji mažesnę negalią.</p>
      <p>Lietuvoje iš viso yra apie 615 tūkst. senatvės ir 172 tūkst. netekto darbingumo, invalidumo pensininkų.</p>
      <p><b>PRIEMOKOS PRIE MAŽŲ PENSIJŲ.</b> Kitąmet didės ir priemokos iš valstybės biudžeto mažiausių pensijų gavėjams, sukaupusiems minimalų ir ilgesnį pensijų socialinio draudimo stažą. Kitaip tariant, priemokos priklauso žmonėms, kurie įmokas mokėjo mažiausiai 15 metų bent nuo minimalios algos per mėnesį.</p>
      <p>Konkreti priemoka asmeniui priklausys nuo įgyto stažo, o būtinąjį stažą įgijusiam pensininkui bendra visų gaunamų pensijų suma negalės būti mažesnė nei 257 eurai per mėnesį. Šiuo metu ši riba siekia 238 eurus. </p>
      <p>Pensijų priemokas gauna apie 72 tūkst. žmonių, vidutinis priemokos dydis 2019 m. sudarė apie 40 eurų, tačiau individuali priemoka priklauso nuo asmens įgyto stažo.  </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ekonomika/ekonomikos-naujienos/kiek-ir-kada-dides-pensijos-socialines-ismokos-ir-algos-paaiskes-rugseji-teigia-premjeras/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/opozicijos-siulymai-del-algu-ir-pensiju-didinimo-nesulauke-seimo-pritarimo/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>