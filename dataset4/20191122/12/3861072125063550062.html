<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/keisis-prailgintos-dienos-grupes-ir-ugdymo-salygu-tenkinimo-mokesciai/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-22T12:58:00+00:00"/>
    <meta property="og:title" content="Keisis prailgintos dienos grupės ir ugdymo sąlygų tenkinimo mokesčiai"/>
    <meta property="og:description" content="Lapkričio 21 dieną vykusiame tarybos posėdyje svarstyti du klausimai aktualūs tėvams, auginantiems vaikus. Nuo kitų metų vieniems didės, kitiems mažės prailgintos dienos grupės ir ugdymo sąlygų tenkinimo mokesčiai. Priimtais spren"/>
  </head>
  <body>
    <article>
      <h1>Keisis prailgintos dienos grupės ir ugdymo sąlygų tenkinimo mokesčiai</h1>
      <address>
        <time datetime="2019-11-22T12:58:00+00:00">22 Nov 2019, 12:58</time>
      </address>
      <p>
        <i>Lapkričio 21 dieną vykusiame tarybos posėdyje svarstyti du klausimai aktualūs tėvams, auginantiems vaikus. Nuo kitų metų vieniems didės, kitiems mažės prailgintos dienos grupės ir ugdymo sąlygų tenkinimo mokesčiai.</i>
      </p>
      <p>Priimtais sprendimais iš dalies pakeistas pailgintos dienos grupės paslaugų teikimas rajono bendrojo ugdymo mokyklose bei patvirtintas Atlyginimo dydžio už vaikų, ugdomų pagal ikimokyklinio ir (ar) priešmokyklinio ugdymo programas, išlaikymą nustatymo, mokėjimo ir lėšų panaudojimo tvarkos aprašas. Abu šie sprendimai turi įtakos šių paslaugų apmokėjimo dydžiui.</p>
      <p>
        <b>Nesutarimai dėl mokesčio už prailgintos dienos grupę</b>
      </p>
      <p>Šiuo metu Jonavos rajono savivaldybės taryba yra nustačiusi 6,00 Eur per mėnesį mokestį  už pailgintos dienos grupę. Svarstant klausimą dėl šio mokesčio pakeitimo – siūlyti du variantai. Pirmas - nustatyti vienam asmeniui  0,30 Eur už valandą mokestį pagal nustatytos pailgintos dienos grupės veiklos trukmę ir faktiškai lankytas dienas. Antras alternatyvus  variantas -  „Pailgintos dienos grupėje teikiamos paslaugos už priešmokyklinio ugdymo grupės mokinius (kai tokią grupę mokinys lanko iki 4 val. per dieną) 1-4 klasių mokiniams - nemokamai, 5-10 klasių mokiniams teikiamos paslaugos atlyginimas – 6,00 Eur per mėnesį“.</p>
      <blockquote>Tiems tėvams, kurių vaikai prailgintą grupę lanko dažniau, mokestis išaugs, tačiau šis mokestis sumažės tiems, kurių vaikai prailgintos dienos grupę lanko rečiau.</blockquote>
      <p>Dėl siūlomo pirmo varianto nuomonę reiškė tarybos narys Žilvinas Galimovas teigdamas, kad tiems tėvams, kurių vaikai prailgintą grupę lanko dažniau, mokestis išaugs, tačiau šis mokestis sumažės tiems, kurių vaikai prailgintos dienos grupę lanko rečiau. Tačiau, anot Ž. Galimovo, tokį sprendimą priimti būtų teisinga.</p>
      <p>Jam replikavo tarybos narys Arvydas Gasys. Anot jo, tik Ekonomikos komitete pastebėta, kad mokestį norėta pakelti net penkis kartus, o šeimai turinčiai du vaikus, šis mokestis būtų apie 500 eurų per mėnesį.  Laimei, kad tokiam sprendimui laiku užkirtas kelias, teigė A.Gasys.</p>
      <p>Alternatyvų sprendimo projektą siūlė tarybos narys Gintaras Stašionis. Aiškinamajame rašte teigiama, kad „Šiuo sprendimu siekiama suteikti pagalba labiausiai pažeidžiamai visuomenės grupei t. y. šeimoms auginančioms vaikus. Paskatinti, kad kuo daugiau vaikų iš nepasiturinčių šeimų galėtų pasinaudoti šia galimybe. Spręsti skurdo ir socialinės atskirties problemas mūsų savivaldybėje. Taip pat didinti vaikų fizinį, psichologinį ir emocinį saugumą.“</p>
      <p>Tarybos narys Gintas Jasiulionis dėkojo kolegai už gražią iniciatyvą bei kvietė balsuoti UŽ alternatyvų projektą. Kolegos iniciatyva žavėjosi ir Ž.Galimovas, bet tuo pačiu kvietė kolegas kalbėti apie tikslingą gauto mokesčio lėšų panaudojimą, o ne užsiimti populizmu. Tarybos narys Erlandas Andrejevas drėbtelėjo, kad tarybos posėdžiai, dėka opozicijos, tapo cirku ir jam dėl to gėda.</p>
      <p>Išklausius dar kelias aštrias replikas bei pasisakymus, nuspręsta balsuoti.</p>
      <p>Lapkričio 21 d. tarybos posėdyje pritarta pirmajam sprendimo projektui. Nustatyta, kad už teikiamą pailgintos dienos grupės paslaugą savivaldybės bendrojo ugdymo mokyklose  vienam asmeniui teks mokėti 0,20 Eur už valandą pagal nustatytos pailgintos dienos grupės veiklos trukmę ir faktiškai lankytas dienas.  Šis sprendimas įsigalios nuo 2020 m. rugsėjo 1 d. Už balsavo 12 tarybos narių, susilaikė – 1, prieš – 7.</p>
      <p>
        <b>Kitoks mokestis už ugdymo sąlygų tenkinimą</b>
      </p>
      <p>Pritarus kitokio dydžio mokesčiui už prailgintos dienos grupės lankymą – imtasi spręsti dėl Atlyginimo dydžio už vaikų, ugdomų pagal ikimokyklinio ir (ar) priešmokyklinio ugdymo programas, išlaikymą nustatymo, mokėjimo ir lėšų panaudojimo tvarkos aprašo patvirtinimo.</p>
      <p>Tarybos narys Remigijus Osauskas siūlė tą klausimą atidėti, mat netrukus paaiškės, ar visos šalies mastu bus įteisintas nemokamas maitinimas ar ne, tad kai kurie Jonavos tarybos priimti minėto aprašo sprendimo punktai gali tapti nebeaktualūs.</p>
      <p>Patvirtinus tvarkos aprašą, kuris įsigalios nuo 2020 m. rugsėjo 1 d., vaikų, ugdomų pagal ikimokyklinio ugdymo programą, visi tėvai (globėjai) mokės ne 5,00 Eur, o 10,00 Eur mėnesinį atlyginimą, o vaikų, ugdomų pagal priešmokyklinio ugdymo programą, visi tėvai (globėjai) mokės ne 10,00 Eur, o 20,00 Eur mėnesinį atlyginimą už ugdymo sąlygų tenkinimą, nepriklausomai nuo to, kiek dienų vaikas lankė, išskyrus vaikus, kuriems administracijos direktoriaus įsakymu paskirtas privalomas ikimokyklinis ugdymas.</p>
    </article>
  </body>
</html>