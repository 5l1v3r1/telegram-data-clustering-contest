<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/idukki/local-news/2019/11/22/idukki-attempts-to-attack-including-tahsildar.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T12:37:00+00:00"/>
    <meta property="og:title" content="കയ്യേറ്റം ചെയ്യാൻ ശ്രമം: തഹസിൽദാർ ഉൾപ്പെടെ 4 പേർക്കെതിരെ കേസ്"/>
    <meta property="og:description" content="മൂന്നാർ ∙ സിപിഎം ഏരിയ സെക്രട്ടറിയുടെ നേതൃത്വത്തിൽ ഭൂസംരക്ഷണ സേനാംഗങ്ങളെ കയ്യേറ്റം ചെയ്യാൻ ശ്രമിക്കുകയും മൊബൈൽ ഫോൺ പിടിച്ചുവാങ്ങി നശിപ്പിക്കുകയും.Idukki News. ഇടുക്കി ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>കയ്യേറ്റം ചെയ്യാൻ ശ്രമം: തഹസിൽദാർ ഉൾപ്പെടെ 4 പേർക്കെതിരെ കേസ്</h1>
      <address><time datetime="2019-11-22T12:37:00+00:00">22 Nov 2019, 12:37</time> by <a rel="author">മനോരമ ലേഖകൻ</a></address>
      <p>മൂന്നാർ ∙ സിപിഎം ഏരിയ സെക്രട്ടറിയുടെ നേതൃത്വത്തിൽ ഭൂസംരക്ഷണ സേനാംഗങ്ങളെ കയ്യേറ്റം ചെയ്യാൻ ശ്രമിക്കുകയും മൊബൈൽ ഫോൺ പിടിച്ചുവാങ്ങി നശിപ്പിക്കുകയും ചെയ്തെന്ന പരാതിയിൽ തഹസിൽദാർ ഉൾപ്പെടെ 4 പേർക്കെതിരെ കേസ്. മൂന്നാർ സ്പെഷൽ തഹസിൽദാർ എ.അശോകൻ, സിപിഎം മൂന്നാർ ഏരിയ സെക്രട്ടറി കെ.കെ.വിജയൻ, ലോക്കൽ സെക്രട്ടറി പി.കെ.കൃഷ്ണൻ, മൂന്നാർ കോളനി സ്വദേശി എസ്.സജീവ് എന്നിവർക്കെതിരെയാണ് മൂന്നാർ പൊലീസ് കേസ് എടുത്തത്.</p>
      <p>പ്രതികൾ ഭൂസംരക്ഷണ സേനാംഗങ്ങളെ അധിക്ഷേപിക്കുകയും കയ്യേറ്റം ചെയ്യാൻ ശ്രമിക്കുകയും ചെയ്ത സമയത്ത് അതിന് ഒത്താശ ചെയ്തു എന്നതിനാണ് അശോകനും കേസിൽ പ്രതിയായത്.  ചൊവ്വാഴ്ചയാണ് കേസിന് ആധാരമായ സംഭവം നടന്നത്. മൂന്നാർ സ്പെഷൽ റവന്യു ഓഫിസിൽ എത്തിയ വിജയനും സംഘവും ഭൂസംരക്ഷണ സേനാംഗങ്ങളായ വിജയകുമാർ, ലിസൺ എന്നിവരെ അസഭ്യം പറയുകയും ഭീഷണിപ്പെടുത്തുകയും ഇരുവരുടെയും മൊബൈൽ ഫോണുകൾ പിടിച്ചുവാങ്ങുകയും വിജയകുമാറിന്റെ ഫോൺ നശിപ്പിക്കുകയും ചെയ്തതായാണു പരാതി.</p>
      <p>സേനാംഗങ്ങൾ സബ് കലക്ടർക്കു നൽകിയ പരാതി സബ്കലക്ടർ പൊലീസിനു കൈമാറുകയായിരുന്നു. പ്രതികളിൽ ഒരാളായ എസ്.സജീവ് റവന്യു വകുപ്പിന്റെ അനുമതിയോടെ മൂന്നാർ കോളനിയിൽ നിർമിക്കുന്ന വീടിന്റെ ചിത്രം ഭൂസംരക്ഷണ സേനാംഗങ്ങൾ പകർത്തിയതാണ് പ്രശ്നത്തിനു തുടക്കം. </p>
    </article>
  </body>
</html>