<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milannews.it/news/ordine-ibra-al-milan-e-un-affare-sarebbe-leader-e-bomber-352762"/>
    <meta property="og:site_name" content="MilanNews.it"/>
    <meta property="article:published_time" content="2019-11-22T12:37:00+00:00"/>
    <meta property="og:title" content="Ordine: &quot;Ibra al Milan è un affare: sarebbe leader e bomber&quot;"/>
    <meta property="og:description" content="Sulle colonne de Il Giornale, Franco Ordine ha spiegato perchè è favorevole al ritorno di Zlatan Ibrahimovic al Milan: &quot;Ibrahimovic è una vitamina e un motivatore insieme. Nei giorni felici dell’ultimo scudetto milanista, con Allegri in panchina, fu il motore di quel gruppo e anche l’asso nella manica, capace d’inventarsi gol incredibili, in rovesciata, in tuffo di testa, di prepotenza. Adesso ha 38 anni e un fisico che promette ancora di fare sfracelli perché in questo, e in tante altre virtù, è proprio come CR7, una specie di macchina. E d’altro canto ci sono esempi, in serie A, di splendidi protagonisti con l’anagrafe identica o molto vicina a quella di Ibra: un nome su tutti, Palacio. Proviamo a passare in rassegna difetti e limiti dell’attuale Milan: personalità ridotta al lumicino, mancanza di un leader che non è certamente il gioco come avrebbe voluto Giampaolo, panico appena le partite s’increspano e il rivale fa la faccia dura. Ibrahimovic è in grado di sopperire a questi deficit con il suo carisma che…"/>
  </head>
  <body>
    <article>
      <h1>Ordine: "Ibra al Milan è un affare: sarebbe leader e bomber"</h1>
      <address><time datetime="2019-11-22T12:37:00+00:00">22 Nov 2019, 12:37</time> by <a rel="author">Enrico Ferrazzi</a></address>
      <p>Sulle colonne de Il Giornale, Franco Ordine ha spiegato perchè è favorevole al ritorno di Zlatan Ibrahimovic al Milan: "Ibrahimovic è una vitamina e un motivatore insieme. Nei giorni felici dell’ultimo scudetto milanista, con Allegri in panchina, fu il motore di quel gruppo e anche l’asso nella manica, capace d’inventarsi gol incredibili, in rovesciata, in tuffo di testa, di prepotenza. Adesso ha 38 anni e un fisico che promette ancora di fare sfracelli perché in questo, e in tante altre virtù, è proprio come CR7, una specie di macchina. E d’altro canto ci sono esempi, in serie A, di splendidi protagonisti con l’anagrafe identica o molto vicina a quella di Ibra: un nome su tutti, Palacio. Proviamo a passare in rassegna difetti e limiti dell’attuale Milan: personalità ridotta al lumicino, mancanza di un leader che non è certamente il gioco come avrebbe voluto Giampaolo, panico appena le partite s’increspano e il rivale fa la faccia dura. Ibrahimovic è in grado di sopperire a questi deficit con il suo carisma che trasmette in allenamento e negli spogliatoi ai suoi sodali intimorendo i rivali. L’aspetto più interessante è la segnalazione proveniente da Nocerino, suo antico compagno d’armi. Ibra è capace di far crescere in particolare i giovani, dotati di poco nome e voglia d’imparare. Nocerino fu uno di questi. Il Milan attuale è pieno di ragazzi alle prese con un marchio di grande prestigio e valore storico: sentono il peso di quella maglia. Zlatan può mettersi sulle spalle il fardello e insegnare come ci si allena duramente, come migliorare e come bisogna servirlo. È vero: pretende molto, specie dai suoi colleghi. Ed è un altro stimolo. Chi, ora, può chiedere a Calhanoglu, a Paquetà, a Bennacer, a Suso, di impegnarsi in passaggi precisi, di non sprecare palloni, di scegliere il tempo giusto nel servirlo? Uno solo. Perciò Ibra deve arrivare – conta anche questo dettaglio - in una città che, insieme con la moglie Helena, ha sempre amato tanto da acquistare casa in pieno centro prima che le esigenze di bilancio di Fininvest lo costringessero a trasferirsi a Parigi. Cosa disse a Thiago Silva? 'Dimmi che firmi anche tu per Parigi altrimenti non mi muovo'. Di uno così c’è bisogno".<br/> </p>
    </article>
  </body>
</html>