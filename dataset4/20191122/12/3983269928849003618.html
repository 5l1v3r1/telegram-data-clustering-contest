<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/els-problemes-als-genolls-limiten-samuel-umtiti-a-un-rol-residual-en-el-barca/noticia/2965337/"/>
    <meta property="og:site_name" content="CCMA"/>
    <meta property="article:published_time" content="2019-11-22T12:42:07+00:00"/>
    <meta property="og:title" content="Els problemes als genolls limiten Samuel Umtiti a un rol residual en el Barça"/>
    <meta property="og:description" content="Per fer front a un calendari carregat, Valverde haurà de recórrer al central francès, que no juga dos partits seguits des de l'any passat"/>
  </head>
  <body>
    <article>
      <h1>Els problemes als genolls limiten Samuel Umtiti a un rol residual en el Barça</h1>
      <h2>Per fer front a un calendari carregat, Valverde haurà de recórrer al central francès, que no juga dos partits seguits des de l'any passat</h2>
      <address><time datetime="2019-11-22T12:42:07+00:00">22 Nov 2019, 12:42</time> by <a rel="author">Francesc Latorre</a></address>
      <figure>
        <img src="https://statics.ccma.cat/multimedia/jpg/6/5/1571748707756.jpg"/>
        <figcaption>Samuel Umtiti en una imatge recent (@FCBarcelona)</figcaption>
      </figure>
      <p>Des que els <b>problemes als genolls</b> li van començar a fer la vida impossible,<b> Samuel Umtiti</b> s'ha mantingut ferm en la seva postura de <b>no voler passar pel quiròfan</b>. Ha apostat pels tractaments conservadors, però la jugada no li acaba de sortir bé. Ell presumeix d'haver arriscat per guanyar un Mundial amb França, però al Barça ha passat a tenir un paper absolutament residual.<br/><br/>Això fa que <b>Piqué i Lenglet </b>ho estiguin jugant absolutament tot. El català és el segon jugador amb més minuts aquesta temporada, només darrere de <b>Ter Stegen</b>, i <b>Lenglet,</b> el quart, darrere de <b>Frenkie de Jong</b>. I, amb el calendari que espera als blaugranes, a <b>Ernesto</b> <b>Valverde</b> li aniria molt bé recuperar l'<b>Umtiti</b> regular d'abans. Però les estadístiques demostren que té pocs motius per ser optimista. <b>El francès no juga dos partits seguits des del 2018</b>. L'últim exemple, fa només uns dies. <b>Va jugar el partit de Lliga contra el Celta, però no va viatjar a l'amistós de Cartagena</b>. Va ser l'únic disponible del primer equip que no hi va anar. De fet, aquesta temporada només ha jugat dos partits. El que queda clar és que la setmana que ve Valverde el necessita tant sí com no. <b>Piqué es baixa segura, per sanció</b>, per a l'importantíssim partit de Champions<b> contra el Borussia Dortmund</b>. Umtiti és ara mateix de vidre, una situació molt semblant a la que va viure els últims anys un altre central, <b>Thomas Vermaelen</b>. El club té clar que si la situació no millora durant la resta de la temporada, a l'estiu caldrà anar al mercat.</p>
    </article>
  </body>
</html>