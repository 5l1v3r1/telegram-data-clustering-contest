<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/politica/alina-gorghiu-dupa-invitatia-vioricai-dancila-la-dezbatere-nu-mai-bine-ar-iesi-putin-pe-strada-18605342"/>
    <meta property="og:site_name" content="Gândul"/>
    <meta property="article:published_time" content="2019-11-22T12:21:05+00:00"/>
    <meta property="og:title" content="Alina Gorghiu, după invitaţia Vioricăi Dăncilă la dezbatere: Nu mai bine ar ieşi puţin pe stradă?"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Alina Gorghiu, după invitaţia Vioricăi Dăncilă la dezbatere: Nu mai bine ar ieşi puţin pe stradă?</h1>
      <h2>Senatorul PNL Alina Gorghiu a declarat, vineri, ca urmare a invitaţiei Vioricăi Dăncilă la o dezbatere, că preşedintele Klaus Iohannis se află la Bacău pentru o dezbatere cu cetăţenii. „Nu mai bine ar ieşi cei de la PSD puţin pe stradă, să mai simtă ce gândesc oamenii?”, întreabă Gorghiu.</h2>
      <address><time datetime="2019-11-22T12:21:05+00:00">22 Nov 2019, 12:21</time> by <a rel="author" href="https://www.gandul.info/autor/elena-crangasu" target="_blank">Elena Crangasu</a></address>
      <p>”Am auzit că ne caută echipa de campanie a doamnei VVD. Iar cu dezbaterea…</p>
      <p>Nu mai bine ar ieşi cei de la PSD puţin pe stradă, să mai simtă ce gândesc oamenii? Preşedintele României se află la Bacău, la o dezbatere deschisă cu cetăţenii. Pentru că asta e democraţia! Deci nu cred că se supără cineva că nu va da curs invitaţiei de a se întâlni cu dumneavoastră la Parlament. Şi să vă spun eu ce este “de neacceptat”. Frica PSD de a se întâlni cu electoratul, de a cere direct cetăţenilor să meargă la vot!”, a scris pe Facebook Alina Gorghiu.</p>
      <p>Reacţia Alinei Gorghiu a venit după ce liderul PSD Viorica Dăncilă a lansat, într-o postare pe Facebook în care se declară înfuriată, un ultim apel la dezbatere către contracandidatul său, Klaus Iohannis. Ea propune ca evenimentul să aibă loc vineri seară, la ora 20.00, la Palatul Parlamentului.</p>
      <p>„Eu, până în ultima clipă, voi insista şi voi fi pregătită pentru confruntarea democratică pe care românii o cer şi o merită! Aşa că lansez un apel public. Să îl chemăm pe Klaus Iohannis la dezbatere în această seară, începând cu ora 20:00, la Palatul Parlamentului!</p>
      <p>Echipa mea de campanie deja încearcă să ia legătura cu staff-ul domnului Iohannis pentru a stabili această întâlnire”, a scris candidatul PSD la alegerile prezidenţiale, Viorica Dăncilă, vineri, pe Facebook.</p>
      <related>
        <h4>Citeşte şi</h4>
        <a href="https://www.gandul.info/politica/gorghiu-atac-virulent-la-dancila-si-a-inscenat-singura-un-drum-pe-la-dna-ca-sa-se-victimizeze-18602804?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/alina-gorghiu-chiar-nu-mai-sunt-necesare-dezbateri-intre-klaus-iohannnis-si-viorica-dancila-18572022?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/alina-gorghiu-ar-putea-fi-propusa-de-pnl-la-sefia-senatului-18541653?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>