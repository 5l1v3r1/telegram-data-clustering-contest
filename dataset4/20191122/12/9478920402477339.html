<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/epikefalis-psifodeltioy-gia-tin-kede-o-apostolos-kalogiannis/"/>
    <meta property="og:site_name" content="ert.gr"/>
    <meta property="article:published_time" content="2019-11-22T12:14:54+00:00"/>
    <meta property="og:title" content="Επικεφαλής ψηφοδελτίου για την ΚΕΔΕ ο Απόστολος Καλογιάννης"/>
    <meta property="og:description" content="Υποψήφιος για στις εκλογές για την ανάδειξη του Δ.Σ. της Κεντρικής Ενωσης Δήμων Ελλάδας (ΚΕΔΕ), θα είναι ο Δήμαρχος Λαρισαίων Απόστολος Καλογιάννης, ως επικεφαλής του συνδυασμού «Προοδευτική Αυτοδιοικητική Συνεργασία»."/>
  </head>
  <body>
    <article>
      <h1>Επικεφαλής ψηφοδελτίου για την ΚΕΔΕ ο Απόστολος Καλογιάννης</h1>
      <address><time datetime="2019-11-22T12:14:54+00:00">22 Nov 2019, 12:14</time> by <a rel="author">Μίνα Μαυρογιάννη</a></address>
      <p>Υποψήφιος για στις εκλογές για την ανάδειξη του Δ.Σ. της Κεντρικής Ενωσης Δήμων Ελλάδας (ΚΕΔΕ), θα είναι ο Δήμαρχος Λαρισαίων Απόστολος Καλογιάννης, ως επικεφαλής του συνδυασμού «Προοδευτική Αυτοδιοικητική Συνεργασία».</p>
      <p>Ο κ. Καλογιάννης, έχει αναλάβει εδώ και λίγες ημέρες πρωτοβουλία για τη συγκρότηση ενωτικού προοδευτικού ψηφοδελτίου και ύστερα από σειρά επαφών και διεργασιών, ελήφθη η οριστική απόφαση για συμμετοχή στις εκλογές.<br/>Υπενθυμίζεται πως ο κ. Καλογιάννης έχει στείλει επιστολές σε παρατάξεις της απελθούσης διοίκησης της ΚΕΔΕ, όπου τόνιζε την αναγκαιότητα της ενότητας, επικαλούμενος μάλιστα το εγχείρημα της «Συμπαράταξης Λαρισαίων».</p>
      <p>Μετά την απόφαση της συμμετοχής του στις εκλογές ο Δήμαρχος Λαρισαίων με επιστολή του προς δημάρχους και μέλη της Γενικής Συνέλευσης της ΚΕΔΕ, η οποία θα συγκληθεί την ερχόμενη Πέμπτη 28 Νοεμβρίου, σημειώνει τα εξής:</p>
      <p>«Αγαπητές/οι συνάδελφοι</p>
      <p>Οι εκλογές για την ανάδειξη νέου Διοικητικού Συμβουλίου στην Κεντρική Ενωση Δήμων Eλλάδας (ΚΕΔΕ) πραγματοποιούνται σε μια κρίσιμη περίοδο για την Αυτοδιοίκηση, μετά την έξοδο της χώρας από τα μνημόνια και μπροστά στην ανάγκη ενδυνάμωσης σε όλα τα επίπεδα του θεσμού που υπηρετούμε.</p>
      <p>Το αποτέλεσμα των εκλογικών διαδικασιών στην ΚΕΔΕ, θα καθορίσει σε σημαντικό βαθμό την πορεία της Τοπικής Αυτοδιοίκησης τα επόμενα χρόνια και κυρίως τους τρόπους αντίδρασης σε όσα φαίνεται ότι έρχονται.</p>
      <p>Αναμφίβολα, οι προκλήσεις που θα κληθούμε να αντιμετωπίσουμε είναι ιδιαίτερα μεγάλες. Τα πρώτα δείγματα της κυβέρνησης σε σχέση με την Αυτοδιοίκηση είναι αρνητικά.</p>
      <p>Χαρακτηριστικότερο παράδειγμα αποτελεί το άρθρο 179 του αναπτυξιακού νόμου το οποίο δίνει τη δυνατότητα, με την όποια απαρτία επι των παρόντων μελών του Δ.Σ, χωρίς μελέτη και προϋποθέσεις για ανάθεση σε ιδιώτες των υπηρεσιών καθαριότητας, ύδρευσης, ηλεκτροφωτισμού. Δεν είμαστε κατά του ιδιωτικού τομέα. Δεκάδες επιχειρήσεις είναι σημαντικοί συνεργάτες των Δήμων για την υλοποίηση μιας σειράς έργων και δράσεων για τους πολίτες. Ωστόσο η συγκεκριμένη διάταξη ευνοεί την είσοδο μεγάλων επιχειρηματικών συμφερόντων στη διαχείριση ανταποδοτικών υπηρεσιών.</p>
      <p>Αλλά και σε ό,τι έχει σχέση με τους οικονομικούς πόρους της Τ.Α το μέλλον σκιαγραφείται δυσοίωνο.</p>
      <p>Το Πρόγραμμα Δημοσίων Επενδύσεων παραμένει σε ιδιαίτερα χαμηλά επίπεδα, ενώ φαίνεται ότι ανακόπτεται η προγραμματισμένη αύξηση των αποδιδόμενων πόρων στην Τ.Α όπως προβλέπονταν στο Μεσοπρόθεσμο Πρόγραμμα Δημοσιονομικής Στρατηγικής (ΜΠΔΣ) 2019 – 2022.</p>
      <p>Ενώπιον όλων αυτών, η μοναδική μας απάντηση δεν μπορεί να είναι παρά η ενότητα όλων όσοι αντιδρούν και αντιστέκονται σε αυτά που δρομολογούνται ή θα δρομολογηθούν με αρνητικές επιπτώσεις στην ίδια την υπόσταση της Τοπικής Αυτοδιοίκησης.</p>
      <p>Κεντρικό μας μέλημα θα πρέπει να είναι η υπεράσπιση του δημόσιου και κοινωνικού χαρακτήρα των υπηρεσιών της Αυτοδιοίκησης. Αυτό απαιτεί τις ευρύτερες δυνατές πολιτικές και κοινωνικές συμμαχίες και βεβαίως την αποτύπωσή τους στην εκλογή των οργάνων της ΚΕΔΕ.</p>
      <p>Είναι γνωστό ότι η επιζητούμενη ενότητα, μέχρι σήμερα, περιχαρακώθηκε από την στάση των κομμάτων με αποτέλεσμα να μην υπάρχει συνολική ενιαία και ενωτική στάση των προοδευτικών δυνάμεων της Αυτοδιοίκησης.</p>
      <p>Στο Δήμο Λαρισαίων σε έναν από τους μεγαλύτερους Δήμους της χώρας, πετύχαμε η ενότητα αυτή να ξεπεράσει τα όρια των κομμάτων και να εκφραστεί με επιτυχία το 2014 και το 2019, οδηγώντας μας στη διοίκηση του Δήμου, βρήκε δε, τη στήριξη πολλών κομμάτων. (ΣΥΡΙΖΑ, ΚΙΝΑΛ, Ποτάμι, ΔΗΜΑΡ, Οικολόγοι Πράσινοι)</p>
      <p>Πιστεύω βαθύτατα πως το εγχείρημα της Λάρισας, πρέπει να εφαρμοστεί και σε επίπεδο ΚΕΔΕ. Οι συσχετισμοί, βεβαίως, στο Συνέδριο της ΚΕΔΕ είναι συγκεκριμένοι. Οφείλουμε ωστόσο να διαμορφώσουμε ένα μεγάλο μέτωπο αντίστασης απέναντι στις αρνητικές νεοφιλελεύθερες πολιτικές για την Αυτοδιοίκηση, αλλά και σύνθεσης για το αύριο του θεσμού.</p>
      <p>Προς την κατεύθυνση αυτή απέστειλα επιστολές στις αυτοδιοικητικές κινήσεις της ΚΕΔΕ «Αυτοδιοικητικό Κίνημα», «Νέα Αυτοδιοίκηση» και «Ριζοσπαστική Αυτοδιοικητική Πρωτοβουλία».</p>
      <p>Πλέον αναλαμβάνω την πρωτοβουλία και την ευθύνη για τη διαμόρφωση προοδευτικής ενωτικής παρέμβασης και την συγκρότηση ψηφοδελτίου για τις εκλογές οργάνων στην ΚΕΔΕ με τίτλο «ΠΡΟΟΔΕΥΤΙΚΗ ΑΥΤΟΔΙΟΙΚΗΤΙΚΗ ΣΥΝΕΡΓΑΣΙΑ» και ζητώ τη στήριξή σας.»</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/ekdilosi-gia-tin-exaleipsi-tis-vias-kata-ton-gynaik%ce%84no/"/>
        <a href="https://www.ert.gr/perifereiakoi-stathmoi/kozani/ptolema%ce%90da-kalesma-gia-maziki-symmetochi-sto-syllalitirio/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/tin-paraitisi-toy-adoni-georgiadi-zita-o-vasilis-kokkalis/"/>
        <a href="https://www.ert.gr/perifereiakoi-stathmoi/komotini/komotini-tis-tetartes-pame-akadimia/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/to-festival-dramas-taxideyei-stin-elassona/"/>
        <a href="https://www.ert.gr/perifereiakoi-stathmoi/tripoli/tripoli-enimerosi-gia-tin-emfyli-via/"/>
      </related>
    </article>
  </body>
</html>