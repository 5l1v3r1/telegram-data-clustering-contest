<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/ikonomika-i-politika/332/a/boiko-borisov-vsichko-za-shengen-e-napraveno-293694/"/>
    <meta property="og:site_name" content="Investor.bg"/>
    <meta property="article:published_time" content="2019-11-22T12:46:00+00:00"/>
    <meta property="og:title" content="Бойко Борисов: Всичко за Шенген е направено"/>
    <meta property="og:description" content="Според БСП България няма ясна политика относно присъединяването на страната ни към шенгенското пространство"/>
  </head>
  <body>
    <article>
      <h1>Бойко Борисов: Всичко за Шенген е направено</h1>
      <h2>Според БСП България няма ясна политика относно присъединяването на страната ни към шенгенското пространство</h2>
      <address><time datetime="2019-11-22T12:46:00+00:00">22 Nov 2019, 12:46</time> by <a rel="author">Ралица Пейчева</a></address>
      <p>Всичко за Шенген е направено и всички институции в Европа са казали, че България трябва да бъде в тази зона. Това каза министър-председателят Бойко Борисов от парламентарната трибуна днес в отговор на въпрос на лидера на БСП Корнелия Нинова.</p>
      <p>„Г-н премиер, на 5 юни 2019 г. приехте външния министър на Холандия в София, преди това казахте, че Холандия не ни иска в Шенген по егоистични причини. Какво ви каза той по въпроса за приемането на България в Шенген, след като Холандия е срещу нас", попита Нинова.</p>
      <p>В отговор премиерът подчерта, че стъпките за Шенген са заслуга на много български правителства. „Ние сме изпълнили всички критерии. Холандия по егоистични причини счита така - ако България и Румъния, както и Гърция, са в Шенген, 2000 мигранти влизат на ден в Гърция и оттам стигат до Холандия", обясни Борисов. Според него страната ни единствена се справя добре с миграционния поток, а Холандия като цяло подкрепя България. „Даже сега купихме два военни кораба от тях, но те не само към България, а и към Румъния и Балканите са много скептични", посочи премиерът.</p>
      <p>Повод за въпроса на Нинова е изказването на Бойко Борисов от септември, че за момента за България не е изгодно да се присъединява към шенгенското пространство. „Ползваме цялата шенгенска система в борбата с тероризма, контрабандата, наркотрафика. Имаме 100% обмен с всички немски и европейски служби. С Турция споразумението ни работи. Благодарение на личното ни споразумение с Ердоган ние нямаме натиск от Турция. Но всеки ден ние връщаме на Гърция 100-150 мигранти. Ако председателят на групата на ХСС Александер Добринд каже: Вие сте в Шенген, те ще напълнят и България. Имаме хубава поговорка: Всяко зло за добро. Към днешна дата, дори да съм опозиция, няма да приема влизане в Шенген“, <b><a href="https://www.investor.bg/ikonomika-i-politika/332/a/borisov-germaniia-e-nash-strategicheski-partnior-288716/">каза Борисов на 3 септември</a></b>.</p>
      <p>Към днешна дата министър-председателя благодари на Нинова, че внимателно го следи къде ходи и какво говори и призова лидерът на БСП да не се „хваща за някакви думи“.</p>
      <p>
        <i>По статията работиха: <a href="https://www.investor.bg/ikonomika-i-politika/332/a/boiko-borisov-vsichko-za-shengen-e-napraveno-293694/znvygb:e.crvpurin@tznvy.pbz">Ралица Пейчева</a>, редактор <a href="https://www.investor.bg/ikonomika-i-politika/332/a/boiko-borisov-vsichko-za-shengen-e-napraveno-293694/znvygb:ryran.vyvrin@vairfgbe.ot">Елена Илиева</a></i>
      </p>
      <related>
        <h4>Още по темата</h4>
        <a href="https://www.investor.bg/ikonomika-i-politika/332/a/gyrciia-podkrepia-bylgariia-po-pytia-kym-shengen-289164/"/>
      </related>
      <related>
        <a href="https://www.investor.bg/ikonomika-i-politika/332/a/kabinetyt-dava-27-mln-lv-za-prechistvatelnata-stanciia-za-piteina-voda-v-pernik-293685/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/levicata-ne-spira-s-napynite-za-vryshtane-na-progresivnoto-oblagane-293641/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/boiko-borisov-kontrabandata-v-bylgariia-e-pod-34-293592/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/boil-banov-niama-da-podava-ostavka-zaradi-propusnatiia-srok-za-objalvane-za-largoto-293246/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/komisiiata-po-grajdanski-svobodi-na-ep-podkrepi-otpadaneto-na-monitoringa-za-bylgariia--292845/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/biudjet-2020-dobyr-za-menda-stoianova-nishto-novo-za-korneliia-ninova-292566/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/moje-li-da-ima-obratimost-na-procesite-sled-monitoringoviia-doklad-na-ek-291841/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/gyrciia-podkrepia-bylgariia-po-pytia-kym-shengen-289164/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/bsp-iska-bezplatna-smiana-na-lichnite-karti-sled-techa-na-danni-ot-nap-286449/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>