<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/deputati-slugi-narodu-vmotivovani-golosuvati-za-znyattya-nedotorkanosti-z-poroshenka-korniyenko-330534_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T12:06:00+00:00"/>
    <meta property="og:title" content="Депутати &quot;Слуги народу&quot; вмотивовані голосувати за зняття недоторканості з Порошенка — Корнієнко"/>
    <meta property="og:description" content="Глава партії запевняє, що всі визначатимуться самостійно.  "/>
  </head>
  <body>
    <article>
      <h1>Депутати "Слуги народу" вмотивовані голосувати за зняття недоторканості з Порошенка — Корнієнко</h1>
      <h2>Глава партії запевняє, що всі визначатимуться самостійно.  </h2>
      <address>
        <time datetime="2019-11-22T12:06:00+00:00">22 Nov 2019, 12:06</time>
      </address>
      <p>Президентська фракція "Слуги народу" голосуватиме за зняття недоторканності з депутата від партії "Європейська солідарність", п'ятого президента України Петра <a href="https://dt.ua/POLITICS/poroshenko-prokomentuvav-spravu-proti-nogo-u-dbr-330080_.html"><b>Порошенка, якого Державне бюро розслідувань підозрює в перевищенні повноважень</b></a>. Про це заявив голова партії "Слуга народу" Олександр Корнієнко.</p>
      <p>"Всі мотивовані [голосувати] за зняття недоторканності. Це повинні підтримати всі депутати, тому що це чесна позиція, адже ми від неї [недоторканності] відмовилися. По суті, це технічне голосування, коли просять зняти імунітет з метою процесуальних дій", - сказав Корнієнко в <a href="https://nv.ua/ukr/ukraine/politics/glava-partiji-sluga-narodu-korniyenko-pro-anonimni-telegram-kanali-novini-ukrajini-50055039.html">інтерв'ю "НВ"</a>.</p>
      <p>При цьому він нагадав, що з 1 січня 2020-го, коли вступлять в силу зміни до Конституції щодо скасування депутатської недоторканості, такі голосування будуть не потрібні.</p>
      <p>Також керівник партії Зеленського запевнив, що депутати будуть визначатися самостійно відповідно до якості підозри і "по іншим політичним мотивам".</p>
      <p>"За інформацією преси, проект підозри щодо Порошенка знаходиться в Генпрокуратурі, і у мене немає інформації, коли її отримає апарат Верховної Ради", - додав депутат.</p>
      <p>Нагадаємо, <a href="https://dt.ua/POLITICS/dbr-napravilo-do-genprokuraturi-zapit-pro-nadannya-zgodi-na-prityagnennya-poroshenka-do-vidpovidalnosti-330010_.html"><b>ДБР скерувало до Генпрокуратури проект повідомлення про підозру</b></a> п'ятому президенту України Петру Порошенку в рамках досудового розслідування кримінального провадження стосовно можливого неправомірного впливу на проведення конкурсу з добору кандидатів для призначення членів Вищої ради правосуддя в березні-травні 2019 року, а також підготувало для ГПУ у Верховну Раду подання про надання згоди на притягнення до кримінальної відповідальності п'ятого президента України.</p>
      <p>У свою чергу адвокат Порошенко заявив, що це <a href="https://dt.ua/POLITICS/advokat-poroshenka-nazvav-pidozru-pidopichnomu-konvulsiyami-trubi-330030_.html"><b>провокація, до якої причетна Росія.</b></a></p>
      <footer>За матеріалами: <a href="https://dt.ua/go/aHR0cDovL252LnVh">Новое время</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>