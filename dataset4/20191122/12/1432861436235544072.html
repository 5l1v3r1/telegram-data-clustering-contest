<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/manchestyr-siti-mozhe-da-zagubi-borbata-za-titlata-oshte-tozi-uikend-sreshtu-chelsi-1408720.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-22T12:01:00+00:00"/>
    <meta property="og:title" content="Манчестър Сити може да загуби борбата за титлата още този уикенд срещу Челси"/>
    <meta property="og:description" content="След победата на неговия Ливърпул в дербито срещу Манчестър Сити преди две седмици Върджил ван Дайк бе запитан дали неговият отбор има конкуренция за титлата Холандецът не даде категоричен отговор, но каза, че Лестър и Челси се справят доста добре през този сезон"/>
  </head>
  <body>
    <article>
      <h1>Манчестър Сити може да загуби борбата за титлата още този уикенд срещу Челси</h1>
      <address><time datetime="2019-11-22T12:01:00+00:00">22 Nov 2019, 12:01</time> by <a rel="author">Sportlive.bg</a></address>
      <p>След победата на неговия Ливърпул в дербито срещу Манчестър Сити преди две седмици Върджил ван Дайк бе запитан дали неговият отбор има конкуренция за титлата. Холандецът не даде категоричен отговор, но каза, че Лестър и Челси се справят доста добре през този сезон. И тогава най-изненадващо спомена тима на Шефилд Юнайтед, който в момента е 5-ти и според Ван Дайк е труден за побеждаване.</p>
      <p>На всички ни е ясно, че отговорът на холандския бранител не беше най-чистосърдечният и каквото и да си говорим, Манчестър Сити остава основната заплаха на Ливърпул за титлата. Но класирането не лъже и в момента Сити са по-близо в класирането до 5-тия Шефилд Юнайтед, отколкото до първото място. Но ако шампионите от последните два сезона все още са претенденти за титлата, такива са и Лестър, и Челси, които са на точка пред Манчестър Сити. „Гражданите“ имат 25 точки в момента, като това е най-скромният актив, който тимът е имал на този етап от сезона, откакто <a href="https://www.sportlive.bg/tags/25012">Пеп Гуардиола</a> им е наставник. Това е първият случай, в който той е изоставал на повече от 3 точки от лидера след 12 изиграни срещи. А загуба от <a href="https://www.sportlive.bg/tags/3850">Челси</a> утре вечер може да се окаже критична за Сити и те да изостават на 12 точки от Ливърпул.</p>
      <p>Тимът на Франк Лампард не е най-стабилният тим в защита, но след предната си визита в Манчестър, когато загуби от Юнайтед с 0:4 в първия кръг от сезона, тимът има само победи на гости. Освен това Челси показват сериозна резултатност в мачовете си извън „Стамфорд бридж“ до момента през кампанията, тъй че Ейбрахам, Пулишич и Маунт могат да създадат допълнителни главоболия за и без това колебливата отбрана на <a href="https://www.sportlive.bg/tags/2043">Манчестър Сити</a>. Но дори и „гражданите“ да преодолеят лондончани, програмата за тях в следващите кръгове не е никак благосклонна. В следващите два мача им предстоят гостувания на Бърнли и Нюкасъл, където Сити имаше проблеми през миналата кампания, дербита срещу Манчестър Юнайтед и Арсенал и двубои срещу силно играещите Лестър, Уулвс и Шефилд Юнайтед.</p>
      <p>Така, че в момента Манчестър Сити са опряни до стената. Разбира се, няма гаранция, че Ливърпул ще спечелят всичките си двубои през този период, но сега е моментът, в който „гражданите“ трябва да покажат защо са шампиони на Англия в последните два сезона. <i><a href="https://www.sportlive.bg/worldfootball/england/Manchestyr-Siti-se-nasochi-kym-zashtitno-duo-na-Lestyr-1406558.html">А вижте кои играчи иска да привлече Пеп Гуардиола в Манчестър Сити.</a></i></p>
      <p> </p>
      <related>
        <h4>Още по темата</h4>
        <a href="https://www.sportlive.bg/worldfootball/england/Mourinxo-kym-igrachite-si-Shte-byda-vash-bashta-priqtel-gadzhe---kakvoto-iskate-1408695.html"/>
        <a href="https://www.sportlive.bg/worldfootball/england/Pochetino-ostavi-trogatelno-syobshtenie-na-igrachite-na-dyskata-za-razbora-(SNIMKA)-1408653.html"/>
        <a href="https://www.sportlive.bg/worldfootball/germany/Shte-se-zavyrne-li-Guardiola-v-Bajern-Eto-otgovora-na-agenta-mu-1407387.html"/>
        <a href="https://www.sportlive.bg/worldfootball/spain/Legendaren-igrach-na-Real-izbral-da-napusne-Madrid-za-da-igrae-pod-rykovodstvoto-na-Guardiola-1406926.html"/>
        <a href="https://www.sportlive.bg/worldfootball/england/Guardiola-Pokazahme-zashto-sme-shampioni-ne-sym-bil-po-gord-bqhme-neveroqtni-1405039.html"/>
      </related>
    </article>
  </body>
</html>