<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152776-rozpovily-iak-u-rozhyschi-restavruyut-organ-v-kosteli-video"/>
    <meta property="og:site_name" content="ВолиньPost"/>
    <meta property="article:published_time" content="2019-11-22T12:04:00+00:00"/>
    <meta property="og:title" content="Розповіли, як у Рожищі реставрують орган в костелі. ВІДЕО"/>
    <meta property="og:description" content="У рожищенському римо-католицькому костелі Переображення Господнього завершили реставрацію і встановлення органу."/>
  </head>
  <body>
    <article>
      <h1>Розповіли, як у Рожищі реставрують орган в костелі. ВІДЕО</h1>
      <address>
        <time datetime="2019-11-22T12:04:00+00:00">22 Nov 2019, 12:04</time>
      </address>
      <p>У рожищенському римо-католицькому костелі Переображення Господнього завершили <a href="http://www.volynpost.com/news/152217-u-kosteli-v-rozhyschi-cholovik-iz-zakarpattia-buduie-organ-treba-pidmoga-foto">реставрацію і встановлення органу</a>. <br/><br/>Настоятель храму отець <b>Роман Бурник</b> розповів <a href="https://vo.suspilne.media/news/48257?fbclid=IwAR0ymckIPpLZB5Oa9LeGYJnfXNfm3S8tI5pPzU8MHnbQjIFBy2Egm4dfVuI">Суспільному</a>, що робота тривала два місяці. <br/><br/>Петро Сухоцький грає у кафедральному соборі Святих Петра і Павла в Луцьку. Розповідає, що більше 10 років тому познайомився з настоятелем костелу в Гданську Республіки Польща. Згодом він подарував рожищенському храму орган.</p>
      <figure>
        <img src="http://www.volynpost.com/img/modules/news/e/d8/d7850121b56d0372020001340c044d8e/cb-file588.png"/>
      </figure>
      <p>«Розбираємо костел, розбираємо інструмент, якщо хочете, приїжджайте, забирайте. Звичайно, настоятель отець Роман Бурник зголосився. Він захотів мати в себе інструмент. Ми приїхали вже орган був розібраний, лежав на підлозі церкви. Все, що було ми загрузили і привезли сюди», - розповідає Петро Сухоцький.</p>
      <figure>
        <img src="http://www.volynpost.com/img/modules/news/e/d8/d7850121b56d0372020001340c044d8e/cb-3215.png"/>
      </figure>
      <p>10 років інструмент розібраним лежав у костелі.<br/><br/>«Були майстри одні, другі, дивились, перекладали з весни на літо, з літа на весну і так пройшло 10 років. Вдалося знайти майстра в нас на Україні із Закарпаття», - говорить отець Роман Бурник.<br/><br/>«Ми пробуємо цей орган відновити. Жодна трубка не підписана. Це як велике Лего. Намагаємося все поставити на свої місця», - говорить майстер Шандор Шрайнер.<br/><br/>Подарованому Гданською громадою органу близько 50-ти років, розповів отець Роман Бурник. Деякі його дерев’яні частини ще в Польщі пошкодив шашель. Багато деталей викинули. Нині їх заново необхідно виготовляти. Пролежавши в Україні 10 років, стан інструменту погіршився. Допомагали зберегти орган прихожани і небайдужі мешканці Рожищ.<br/><br/>Павло Черняховський, допомагав реставрувати орган: «Може 1000 дірок. Якщо взяти з однієї сторони воно все було в дірках. По 1000 по 2000 дірок. Спочатку обробляли розчином спеціальним потім в кожну дірку заганяли розчин шприцом після того клеєм заробляли кожну дірку, а тоді вже шпаклювали та красили».<br/><br/>Металеві конструкції органу також реставрували. Встановлені на фасаді труби чистили наждачним папером і фарбували, каже отець Роман Бурник.</p>
      <figure>
        <img src="http://www.volynpost.com/img/modules/news/4/7f/0c450c446177d260f76b0711f43af7f4/cb-1112.png"/>
      </figure>
      <p>Реставрація і встановлення органу дороговартісні. Економлять на дерев’яних деталях, які можуть виготовити самостійно. Натомість тисячу спеціальних мембран замовляли на угорській фабриці, розповів музикант Петро Сухоцький.</p>
      <figure>
        <img src="http://www.volynpost.com/img/modules/news/4/7f/0c450c446177d260f76b0711f43af7f4/cb-23.png"/>
      </figure>
      <p>«Одна мембрана найдешевша – 2 євро, найдорожча – до 6 євро, в залежності від розміру. Чим більша тим дорожча», - каже Петро Сухоцький.</p>
      <figure>
        <img src="http://www.volynpost.com/img/modules/news/4/7f/0c450c446177d260f76b0711f43af7f4/cb-0794c6e43a89c0c227a74d0076af20f3.jpg"/>
      </figure>
      <p>Орган у рожищенському костелі пневматичний. Має 14 регістрів і можливість доставити стільки ж. Встановлений фасад органу – перший видимий результат двомісячної роботи, каже отець Роман Бурник. І додає: сподівається, що зазвучить старовинний інструмент у храмі на найближчі свята.</p>
      <figure>
        <iframe src="https://www.youtube.com/embed/RegSUWGSqXI" width="1102" height="620" data-service="Youtube" scrolling="no"/>
      </figure>
    </article>
  </body>
</html>