<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pcforum.hu/hirek/21894/hasit-a-magyar-egeszsegugy-a-digitalis-technologia-felhasznalasa-teruleten"/>
    <meta property="og:site_name" content="PC Forum"/>
    <meta property="article:published_time" content="2019-11-22T12:30:00+00:00"/>
    <meta property="og:title" content="Hasít a magyar egészségügy a digitális technológia felhasználása területén"/>
    <meta property="og:description" content="Jövőre jön bele a digitális leletek a szolgáltatók közötti továbbküldése is"/>
  </head>
  <body>
    <article>
      <h1>Hasít a magyar egészségügy a digitális technológia felhasználása területén</h1>
      <address><time datetime="2019-11-22T12:30:00+00:00">22 Nov 2019, 12:30</time> by <a rel="author">[hírszerkesztő]</a></address>
      <p>[MTI] Magyarország rohamos tempóban lép előre a digitális technológia felhasználásában az egészségügy területén, s a kormány már a jövő év végére teljes körűvé akarja a tenni a digitális képalkotó leleteknek a szolgáltatók közötti továbbküldését és elérhetőségét - közölte Szigeti Szabolcs, az Emberi Erőforrások Minisztériumának (Emmi) helyettes államtitkár csütörtökön egy szakpolitikai fórumon Koppenhágában.<br/><br/>A Gazdasági Együttműködési és Fejlesztési Szervezet (OECD) rendezésében zajló, Egészségügy a XXI. században: adatok, szakpolitikák és digitális technológia című szakpolitikai fórumon többek között miniszterek, szakpolitika alkotók, a civil társadalom, a szolgáltatók, a tudományos és üzleti élet szereplői vesznek részt.<br/><br/>Szigeti Szabolcs az MTI-nek nyilatkozva elmondta: a rendezvény legfontosabb célja az, hogy az OECD-tagországok megismerjék egymás tapasztalatait és terveit ezen a területen. Szó volt arról, hogyan használható a digitális technológia, hogy az egészségügyi rendszerek még beteg- és emberközpontúbbakká váljanak, hogyan növelhető az egészségügyi dolgozók képzettsége a digitális technológia felhasználásának területén, illetve a betegek miképpen tudják felhasználni a személyes egészségügyi adataikat az egészségügyi kezelések eredményesebbé tétele és az egészségügyi állapotuk javítása érdekében. A fórum résztvevői azt is vizsgálják, hogyan biztosítható a legjobban a személyes adatok védelme etikai és jogi szempontból.<br/><br/>A helyettes államtitkár felszólalt a fórum egyik panelbeszélgetésén, amely azt a kérdést járta körül, hogy az egészségügyi rendszer szempontjából mik a legfontosabb tapasztaltok a digitális technológia felhasználása szempontjából. Arról beszélt, hogy Magyarország nagyon nagy lépésekkel halad előre a digitális technológia alkalmazásában. A kormányzat az elmúlt években kifejlesztette és elindította az Elektronikus Egészségügyi Szolgáltatási Teret (EESZT), amely nagyon sok lehetőséget kínál az orvosok, az egészségügyi dolgozók, a betegek és a kormányzat számára egyaránt.<br/><br/>Szigeti Szabolcs felhívta a figyelmet arra, hogy néhány év alatt zajlottak le ezek a fejlesztések, és mára már a háziorvosok 80, a gyógyszertárak 100, a járóbeteg-ellátók 75-80 százaléka csatlakozott ehhez a rendszerhez. A gyógyszerfelírások 60 százaléka már az EESZT rendszeren keresztül történik. További fejlesztéseket kell végrehajtani, és a kormány már a jövő év végére teljes körűvé akarja a tenni a digitális képalkotó leleteknek a szolgáltatók közötti továbbküldését és elérhetőségét, ami nagyon meg fogja növelni ennek a rendszernek a háziorvosok általi tényleges felhasználását.<br/><br/>Előadásában Szigeti Szabolcs arról is beszélt, hogy úgynevezett "kulturális átalakulás" (angolul: cultural transformation) szükséges ahhoz, hogy a digitális rendszer felhasználása előbbre jusson. Ennek a része az, hogy mind az egészségügyi dolgozókat, mind a betegeket jobb minőségű kommunikációs csomagokkal és képzéssel kell segíteni, hogy megértsék a felhasználás módozatait.</p>
    </article>
  </body>
</html>