<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/football/superleague/article/1417373/oi-diaitites-se-olympiako-paok-1os-me-teleytaio-4-diethneis-2os-me-6ada-kaneis-diethnis-klp-klp"/>
    <meta property="og:site_name" content="gazzetta.gr"/>
    <meta property="article:published_time" content="2019-11-22T12:01:00+00:00"/>
    <meta property="og:title" content="Οι διαιτητές σε Ολυμπιακό, ΠΑΟΚ: 1ος με τελευταίο 4 διεθνείς, 2ος με 6άδα κανείς διεθνής κλπ, κλπ…"/>
    <meta property="og:description" content="Ο Κ. Νικολακόπουλος γράφει στο blog του στο gazzetta για τους τελευταίους, κι όχι μόνο, ορισμούς της ΚΕΔ σε Ολυμπιακό και ΠΑΟΚ."/>
  </head>
  <body>
    <article>
      <h1>Οι διαιτητές σε Ολυμπιακό, ΠΑΟΚ: 1ος με τελευταίο 4 διεθνείς, 2ος με 6άδα κανείς διεθνής κλπ, κλπ…</h1>
      <h2>Ο Κ. Νικολακόπουλος γράφει στο blog του στο gazzetta για τους τελευταίους, κι όχι μόνο, ορισμούς της ΚΕΔ σε Ολυμπιακό και ΠΑΟΚ.</h2>
      <address><time datetime="2019-11-22T12:01:00+00:00">22 Nov 2019, 12:01</time> by <a rel="author" href="http://www.gazzetta.gr/blogger/kwstas-nikolakopoulos" target="_blank">Κώστας Νικολακόπουλος</a></address>
      <p>
        <b>
          <i>
            <u>Έβλεπα τους ορισμούς των διαιτητών της τελευταίας αγωνιστικής από την ΚΕΔ της ΕΠΟ. Και προσπάθησα να καταλάβω. Μάταια. Η, μάλλον, στο...βάθος κάτι κατάλαβα!</u>
          </i>
        </b>
      </p>
      <p><b>Παίζουν</b> ο πρώτος (Ολυμπιακός) με τον τελευταίο (Πανιώνιο). Η, αν θέλετε αλλιώς ο πρώτος με τον προτελευταίο, αν μετρήσουμε τους βαθμούς που έχει ο Πανιώνιος στο γήπεδο και δεν υπολογίσουμε ότι έχει μείον έξι. Και τι κάνει η ΚΕΔ; Βάζει τέσσερις διεθνείς διαιτητές. Τον Κομίνη, τους επόπτες Κωστάρα και Κουρομπίλια και VAR τον Διαμαντόπουλο.</p>
      <p><b>Παίζουν</b> ο δεύτερος (ΠΑΟΚ) με την Λάρισα που είναι μέσα στην πρώτη εξάδα για τα πλέϊ οφς κι απέχει μόλις δύο βαθμούς από την τρίτη ΑΕΚ. Άρα, μιλάμε για ένα πολύ πιο σημαντικό βαθμολογικά παιχνίδι. Και τι κάνει εδώ η ΚΕΔ; Δεν βάζει κανένα διεθνή διαιτητή η, επόπτη η, VAR η, AVAR, αλλά τους Τάση, Μωυσιάδη κ.α.</p>
      <p><b>Συγνώμη</b>, με τι ποδοσφαιρική και διαιτητική λογική έγιναν αυτοί οι ορισμοί; Τέσσερις διεθνείς στον πρώτο με τον τελευταίο, κανείς διεθνής στο δεύτερο με τον έκτο!!!</p>
      <p>
        <b>Παρεμπιπτόντως…</b>
      </p>
      <p><b>Με τον Κομίνη</b> τα περισσότερα από τα τελευταία αποτελέσματα του Ολυμπιακού ξέρετε ποια είναι; Ήττα στο Κύπελλο 0-1 από τη Λαμία στο Καραϊσκάκη, ήττα 1-2 στο Κύπελλο από την ΑΕΚ στο ΟΑΚΑ, ήττα στο πρωτάθλημα 0-1 από τον Πανιώνιο στο Καραϊσκάκη, ήττα 0-1 στο πρωτάθλημα από τον Παναθηναϊκό στη Λεωφόρο…</p>
      <p><b>Με τον δε Διαμαντόπουλο</b> διαιτητή ο Ολυμπιακός στο τελευταίο εκτός έδρας παιχνίδι του υπέστη μεγάλη απώλεια βαθμών, με το 0-0 στην Ξάνθη, σε παιχνίδι που δεν έδωσε πέναλτι υπέρ του Αραμπί, όπως τόνισαν και ο Βαρούχας και άλλοι δύο παλιοί διαιτητές, ο Ακρίδας και ο Βοργιάς σε σχετικούς σχολιασμούς τους.</p>
      <p><b>Και τι νόημα</b> έχει στις 11 πρώτες αγωνιστικές να ορίζεται ο Διαμαντόπουλος, ο πιο «σκληρός» απέναντι στις μεγάλες ομάδες, διαιτητής του πίνακα, σε τέσσερα παιχνίδια του Ολυμπιακού; Πρώτος διαιτητής με Λαμία και Ξάνθη, VAR  με Λάρισα και Πανιώνιο. Τέσσερα στα 11 ο ίδιος; Άλλοι διαιτητές δεν υπάρχουν;</p>
      <p><b>Και γιατί</b> δεν ορίζεται ποτέ ο Κομίνης εδώ κι ενάμιση χρόνο σε παιχνίδι του ΠΑΟΚ; Στον Ολυμπιακό πώς ορίζονται όλοι οι διαιτητές; Ακόμη κι ο πλέον ανεπιθύμητος, ο Παπαπέτρου, ορίζεται σε παιχνίδια του, σαν VAR.</p>
      <p><b>Γενικά</b>, οι ορισμοί των διαιτητών από τον Μέλο Περέϊρα, με τον Ολυμπιακό να έχει επίσημα διαμαρτυρηθεί ενώπιον της FIFA και την UEFA δίνοντας συγκεκριμένα παραδείγματα, δίνουν πολλά δικαιώματα σχολιασμών. Π.χ.</p>
      <p><b>Ο Ευαγγέλου</b> κι ο Φωτιάς έχουν οριστεί και στις 11 αγωνιστικές!!!  </p>
      <p><b>Ο Σιδηρόπουλος</b> δεν ξαναορίστηκε στον ΠΑΟΚ από τότε που ο ΠΑΟΚ τον στοχοποίησε με δηλώσεις, διαρροές κλπ, μετά τα παιχνίδια στα οποία έχασε τέσσερις βαθμούς, ΠΑΟΚ-Άρης (2-2) όταν ήταν πρώτος διαιτητής και ΑΕΚ-ΠΑΟΚ (2-2) όταν ήταν VAR…</p>
      <p><b>Ο Τζοβάρας</b> από το Ατρόμητος-ΠΑΟΚ, που ο ΠΑΟΚ κέρδισε πολύ δύσκολα, στο 93’,  την 3<sup>η</sup> αγωνιστική, μπήκε ξανά σε αγώνα του ΠΑΟΚ τώρα με τη Λάρισα, την 11<sup>η</sup>. Ο Τζοβάρας ήταν πέρσι διαιτητής στο Παναχαϊκή-ΠΑΟΚ 2-1 στο Κύπελλο…</p>
      <p><b>Ο Διαμαντόπουλος</b> από το ΠΑΟΚ-Άρης, που ο ΠΑΟΚ δεν κέρδισε και ήταν αυτός VAR δεν έχει ξαναοριστεί σε παιχνίδι του ΠΑΟΚ. Ο Διαμαντόπουλος ήταν πέρσι διαιτητής στο Πανιώνιος-ΠΑΟΚ 2-1 στο Κύπελλο…</p>
      <p><b>Ο Ευαγγέλου</b>, αντιθέτως, στις οκτώ πρώτες αγωνιστικές είχε πέντε ορισμούς σε παιχνίδια του ΠΑΟΚ!!! Πρώτος διαιτητής με το Βόλο και τέσσερις φορές VAR! Γενικά από τους 13 τελευταίους ορισμούς του, από πέρσι κιόλας, σαν πρώτος διαιτητής, στους έξι παίζει ΠΑΟΚ!!! Με αποτελέσματα πέντε νίκες και μία ισοπαλία-πρόκριση εκτός έδρας στο Κύπελλο. </p>
      <p><b>Τρεις δε</b> φορές έχουν οριστεί σε παιχνίδια του ΠΑΟΚ φέτος ο Απτόσογλου κι ο Κωστάρας, επόπτης κι AVAR!</p>
      <p><b>Ο Ολυμπιακός</b> στις επιστολές του στις διεθνείς αρχές μνημόνευσε και κάτι άλλο που έκρινε ότι έπρεπε να αναφέρει: τη σειρά με την οποία γίνονταν οι ορισμοί στις πέντε πρώτες αγωνιστικές του πρωταθλήματος. Σαν…τρενάκι!</p>
      <p><b>Για παράδειγμα</b>, πρώτα έπαιζαν κάποιοι διαιτητές τον ΠΑΟΚ και την αμέσως επόμενη αγωνιστική τον Ολυμπιακό. Πρώτη αγωνιστική στο ΠΑΟΚ-Παναιτωλικός Διαμαντόπουλος (πρώτος) και Ευαγγέλου (VAR), δεύτερη αγωνιστική στο Λάρισα-Ολυμπιακός Ευαγγέλου (πρώτος) και Διαμαντόπουλος (VAR)…Τρίτη αγωνιστική στο Ατρόμητος-ΠΑΟΚ ο Ευαγγέλου (VAR), τέταρτη αγωνιστική στο Παναθηναϊκός-Ολυμπιακός ξανά ο Ευαγγέλου (VAR )…Τέταρτη αγωνιστική στο ΠΑΟΚ-Άρης ο Διαμαντόπουλος (VAR), πέμπτη αγωνιστική ο Διαμαντόπουλος στο Ολυμπιακός-Λαμία (πρώτος)…</p>
      <p><b>Όπως κατέγραψε</b> ο Ολυμπιακός και το άλλο που γίνεται με τον Θεσσαλονικιό Ζαχαριάδη, που τρεις φορές ορίστηκε κι έπαιξε ομάδα που την αμέσως επόμενη αγωνιστική έπαιζε με τον ΠΑΟΚ: στην πρεμιέρα Πανιώνιος-Βόλος (την 2<sup>η</sup> αγωνιστική ΠΑΟΚ-Πανιώνιος), στην 5<sup>η</sup> αγωνιστική ΟΦΗ-Αστέρας (την 6<sup>η</sup> Αστέρας-ΠΑΟΚ) και στην 7<sup>η</sup> αγωνιστική ΑΕΚ-Βόλος (την 8<sup>η</sup> Βόλος-ΠΑΟΚ). Και οι τρεις ομάδες πριν παίξουν με τον ΠΑΟΚ έχασαν, ενώ οι δύο από αυτές είχαν αποβολές βασικών παικτών (Ιγκλέσιας, Μουνίθ) που δεν είχαν παίξει έτσι με τον ΠΑΟΚ…</p>
      <p>
        <b>
          <i>
            <u>Ο Ζαχαριάδης που παίζει τώρα Παναιτωλικός-Παναθηναϊκός, λίγο μετά το ΠΑΟΚ-Παναθηναϊκός (2-2). Βλέπω τον Δώνη να κάνει δηλώσεις…</u>
          </i>
        </b>
      </p>
    </article>
  </body>
</html>