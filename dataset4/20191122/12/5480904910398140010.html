<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stavebni-firmy-stavebnictvi-pristi-rok-vzroste-o-1-7-procenta/1823850?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T12:12:00+00:00"/>
    <meta property="og:title" content="Stavební firmy: Stavebnictví příští rok vzroste o 1,7 procenta"/>
    <meta property="og:description" content="Praha - České stavebnictví příští rok meziročně vzroste o 1,7 procenta, v roce 2021 zpomalí růst na 0,5 procenta. Vyplývá to ze studie analytické společnosti CEEC Research, kterou zveřejnila na dnešním Setkání lídrů českého stavebnictví. V průzkumu na konci září oslovila zhruba stovku stavebních firem v Česku."/>
  </head>
  <body>
    <article>
      <h1>Stavební firmy: Stavebnictví příští rok vzroste o 1,7 procenta</h1>
      <address><time datetime="2019-11-22T12:12:00+00:00">22 Nov 2019, 12:12</time> by <a rel="author" href="http://www.ctk.cz/" target="_blank">ČTK</a></address>
      <p>Praha - České stavebnictví příští rok meziročně vzroste o 1,7 procenta, v roce 2021 zpomalí růst na 0,5 procenta. Vyplývá to ze studie analytické společnosti CEEC Research, kterou zveřejnila na dnešním Setkání lídrů českého stavebnictví. V průzkumu na konci září oslovila zhruba stovku stavebních firem v Česku.</p>
      <p>"Aktuálně očekávaný nástup hospodářské recese je zákonitým jevem. Otázkou je pouze to, kdy nastane, jak hluboce a s jakým časovým průběhem postihne konkrétní průmyslové obory. V současnosti již zaznamenáváme varovné signály, například z hutního průmyslu," uvedl generální ředitel Pozemního stavitelství Zlín Miroslav Lukšík.</p>
      <p>O něco málo optimističtější jsou velké firmy s minimálním ročním obratem 200 milionů korun. Ty čekají v příštím roce růst sektoru o dvě procenta. Podle malých a středních firem stoupne o 1,6 procenta.</p>
      <p>"Důležité je, aby s poklesem zakázek nenastala hysterie o práci, a tím pádem nutnost získat zakázku za každou cenu. Vstupní náklady se jen tak snížit nepodaří," doplnil obchodní ředitel společnosti Sitel Pavel Schlitter. Podle údajů společnosti IS ceny v soutěžích letos do konce října dosáhly v průměru 101,8 procenta úrovně předpokládaných cen. Meziročně byly nabídkové ceny firem proti předpokládaným vyšší o 4,3 procentního bodu. V krizových letech po roce 2008 při nedostatku zakázek přitom nebylo výjimkou, že firma vyhrála zakázku se 60 procenty předpokládané ceny. Podle většiny odborníků takovou zakázku nebylo možné zhotovit bez dodatečných nákladů nebo ošizení kvality.</p>
      <p>Tržby stavebních firem podle jejich ředitelů vzrostou v příštím roce v průměru meziročně o 3,6 procenta, v roce 2021 o 1,3 procenta. Zakázky mají zajištěné v průměru na deset měsíců dopředu, velké společnosti na jeden rok. Zhruba pro 30 procent společností je tato doba delší než loni, naopak pětina mluví o zkrácení. "Domácí stavebnictví bude ovlivněno na jedné straně nedostatkem pracovníků, současně ale také možná relativně nižším počtem nových stavebních zakázek," podotkl předseda představenstva Trigema Building Tomáš Bělina.</p>
      <p>Českému stavebnictví se momentálně daří, po vleklé krizi roste třetí rok za sebou. Za poslední dva roky vzrostly tržby domácích stavebních firem podle údajů Českého statistického úřadu (ČSÚ) téměř o pětinu. Proti předkrizovému roku 2008 byly loni nižší o osm procent. Loni stavebnictví meziročně vzrostlo o 9,2 procenta, nejvíce od roku 2003. Letos do konce září růst zpomalil na 2,1 procenta.</p>
      <p>V mezinárodním srovnání bylo české stavebnictví v letošním prvním pololetí s meziročním růstem o 3,4 procenta mezi 26 zeměmi EU na 17. místě, údaje z Itálie a Kypru nebyly k dispozici. Meziročně si Česko pohoršilo o devět míst a v porovnání s koncem prvního čtvrtletí na tom bylo o tři příčky lépe.</p>
    </article>
  </body>
</html>