<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901084.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T12:28:00+00:00"/>
    <meta property="og:title" content="موسوی: اروپا به جای دخالت در امور ایران به مشکلات داخلی خود بپردازد"/>
    <meta property="og:description" content="به گزارش الف، سید عباس موسوی سخنگوی وزارت امور خارجه ایران اظهارات اخیر مقامات اروپایی به ویژه سخنگوی سیاست خارجی اتحادیه اروپا را دخالت در امور داخلی ایران خواند و به کشور‌های اروپایی توصیه کرد: بهتر است ابتدا به مشکلات و نابسامانی‌های داخلی خود بپردازند و در پی درمان نارضایتی‌های گسترده‌ای باشند که هر هفته در اروپا به اشکال مختلف سر باز می‌کند و تلفات و بازداشت‌های فراگیر به دنبال داشته است. "/>
  </head>
  <body>
    <article>
      <h1>موسوی: اروپا به جای دخالت در امور ایران به مشکلات داخلی خود بپردازد</h1>
      <address>
        <time datetime="2019-11-22T12:28:00+00:00">22 Nov 2019, 12:28</time>
      </address>
      <p>سخنگوی وزارت خارجه ایران به ار‌وپایی ها توصیه کرد که بهتر است ابتدا به مشکلات و نابسامانی‌های داخلی خود بپردازند و در پی درمان نارضایتی‌های گسترده‌ای باشند که هر هفته در اروپا به اشکال مختلف سر باز می‌کند.</p>
      <p>به گزارش الف، سید عباس موسوی سخنگوی وزارت امور خارجه ایران اظهارات اخیر مقامات اروپایی به ویژه سخنگوی سیاست خارجی اتحادیه اروپا را دخالت در امور داخلی ایران خواند و به کشور‌های اروپایی توصیه کرد: بهتر است ابتدا به مشکلات و نابسامانی‌های داخلی خود بپردازند و در پی درمان نارضایتی‌های گسترده‌ای باشند که هر هفته در اروپا به اشکال مختلف سر باز می‌کند و تلفات و بازداشت‌های فراگیر به دنبال داشته است. </p>
      <p>وی افزود: آنچه در خصوص ایران باید در درجه اول توجه قرار گیرد پاسخگویی اروپا به خلف وعده و عدم اجرای تعهدات برجامی آن‌ها و همراهی با قلدری‌های آمریکا در تحریم و تروریسم اقتصادی ضد مردم ایران است نه اظهارات مداخله آمیز و اشک تمساح برای دفاع از اشرار و تخریب کنندگان اموال و اماکن عمومی و حتی خصوصی در ایران.</p>
      <p>به گزارش فارس،«ماریا کوجیانچیچ» سخنگوی مسئول سیاست خارجی اتحادیه اروپا روز پنجشنبه در بیانیه ای ضمن تلاش برای بزرگنمایی تعداد جان باختگان در جریان اغتشاشات اخیر ایران، مدعی شد: «طبق گزارش‌ها اعتراضات در چندین شهر ایران طی روزهای قبل، منجر به تعداد قابل توجهی کشته و زخمی شدن بسیاری از مردم شده است».</p>
      <p>کوجیانچیچ ضمن حمایت از اغتشاشات در ایران، با خانواده جان باختگان در این آشوب‌ها همدردی کرد.</p>
    </article>
  </body>
</html>