<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/finance/nakupovani/set-top-boxy-zdrazuji-o-desitky-procent-blizi-se-konec-dvb-t/r~65dc26ec0d0c11ea84260cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T12:56:58+00:00"/>
    <meta property="og:title" content="Set-top boxy zdražují o desítky procent. Ceny vyhání DVB-T2 i vychytralost obchodníků"/>
    <meta property="og:description" content="Vypínání stávajících sítí DVB-T začne již 27. listopadu v Praze a Středočeském kraji, o dva dny později pak proběhne Black Friday."/>
  </head>
  <body>
    <article>
      <h1>Set-top boxy zdražují o desítky procent. Ceny vyhání DVB-T2 i vychytralost obchodníků</h1>
      <address>
        <time datetime="2019-11-22T12:56:58+00:00">22 Nov 2019, 12:56</time>
      </address>
      <p>"Není sleva jako sleva. Někdy obchody těsně před vlnou slev uměle navyšují původní ceny, aby konečná sleva působila výhodně," varuje na svých stránkách <a href="https://www.hlidacshopu.cz/">Hlídačshopů.cz</a>. Srovnávač umí zobrazit původní cenu vybraného produktu a její vývoj v čase.</p>
      <p>Související</p>
      <h3>Zbývá týden, připravena je už polovina lidí. Ověřte, zda vaše televize zvládne DVB-T2</h3>
      <figure>
        <img src="https://cdn.xsd.cz/resize/da5c168b036a38dea9a18aa76e242272_extract=104,0,1959,1102_resize=240,135_.jpg?hash=8761ed95905389d41a06b01c71dc16b9"/>
      </figure>
      <p>Infografika</p>
      <p>Například Datart nyní udává u svého nejprodávanějšího set-top boxu GoGEN DVB 272 T2 PVR slevu z 1390 korun na 899 korun. Zmíněné porovnání vývoje cen přes Hlídačshopů.cz ovšem ukazuje, že ještě 18. listopadu tento model stál pouze 799 korun.</p>
      <p>Nejprodávanější set-top box na Alza.cz Gogen DVB 132 T2 PVR nyní stojí 799 korun, podle srovnávače ale ještě ve čtvrtek jeho cena dosahovala 699 korun a 9. listopadu dokonce 599 korun. Dvojka v prodejích STRONG SRT8541FTA se nyní prodává za 899 korun, ovšem před dvěma dny stál rovněž o sto korun méně.</p>
      <p>Na Mall.cz je nejprodávanějším set-top boxem TESLA TE-310, která momentálně stojí 1299 korun. Model oproti čtvrtku podražil dokonce o 400 korun. U set-top boxu SENCOR SDB 5003T uvádí Mall.cz 22procentní slevu na 999 korun, nicméně 21. listopadu byl podle serveru Hlídačshopů.cz k dostání o 200 korun levněji.</p>
      <p>E-shop CZC.cz udává u svého nejprodávánějšího set-top boxu Maxxo T2 H.265 Senior částku 799 korun za kus - v tomto případě se jedná o dlouhodobě nastavenou cenu. U druhého nejprodávanějšího AB CryptoBox 702T mini za 799 korun je už ale možné zjistit, že ještě 19. listopadu byl k dostání za 690 korun.</p>
      <p>Související</p>
      <h3>Brzy začne lidem mizet televizní signál, varují správci vysílačů. Řešení je několik</h3>
      <figure>
        <img src="https://cdn.xsd.cz/resize/1fd54acf5ead3bbfb803f8fd9565021b_resize=240,135_.jpg?hash=f0c4d5fde4ddfa85787de487c51f2ef8"/>
      </figure>
      <p>Přehled</p>
      <p>Podle obchodního ředitele CZC.cz Tomáše Pilského se prodeje set-top boxů v posledních týdnech meziročně zvýšily až o tisíc procent. Cenu tak podle něj ovlivňuje jednak nedostatek set-top boxů na trhu, ale i náklady na leteckou dopravu, která má zajistit rychlejší dodání zboží od výrobců v Asii.</p>
      <p>Set-top box je ale možné pořídit už za cenu od 550 korun a lze přes něj připojit i starší televize. Pokud diváci vidí na některých televizních kanálech piktogram, měli by si pro příjem signálu pořídit právě set-top box nebo nový televizor.</p>
      <p>Podle nákupních specialistů se dá předpokládat, že prodejci na akci Black Friday set-top boxy znovu zlevní. Upozorňují ale přitom zákazníky, aby si dávali pozor, co ve slevách vlastně pořizují.</p>
      <p>"Mám za to, že právě v období Black Friday budou e-shopy nabízet set-top boxy za výhodné ceny. Obchodníci v rámci akce nicméně vyprodávají i starší modelové řady produktů, aby uvolnili své skladové zásoby. Dají se proto očekávat i masivní slevy na starší typy televizorů, které DVB-T2 nepodporují," připomíná Jan Kriegel, manažer nákupního rádce Zboží.cz.</p>
      <p>Související</p>
      <h3>Nejdřív Žižkov, poté Cukrák. Vypínání televizního vysílání se blíží, lidé si připlatí</h3>
      <figure>
        <img src="https://cdn.xsd.cz/resize/008964dc8ac33db08c9a2bbe71814531_resize=240,135_.jpg?hash=0ee92958f30c9dec490430334d366de1"/>
      </figure>
      <p>Přechod na DVB-T2 začne příští týden z vysílačů Žižkov a Cukrák. Minutu před půlnocí 27. listopadu České Radiokomunikace vypnou vysílání programů České televize ve stávajícím standardu DVB-T a lidé si budou muset naladit DVB-T2. K 8. lednu pak bude následovat vypínání komerčních stanic, jako je Prima, Nova, Barrandov a dalších ze Žižkova, a 15. ledna z Cukráku.</p>
      <p>Na nový standard vysílání je podle průzkumu pro ministerstvo průmyslu a obchodu z přelomu října a listopadu připraveno 56 procent domácností, což je o 12 procentních bodů více než před půl rokem a dvojnásobek stavu na konci minulého roku. V Praze a středních Čechách je vybavenost domácností vyšší. O přechodu ví 92 procent obyvatel Česka, zatímco na jaře to bylo 83 procent, připomněla agentura ČTK.</p>
    </article>
  </body>
</html>