<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b9%ce%b5%cf%81%cf%8e%ce%bd%cf%85%ce%bc%ce%bf%cf%82-%ce%b4%ce%b5%ce%bd-%cf%80%ce%ac%cf%89-%cf%83%cf%84%ce%bf-%ce%b1%ce%bc%ce%bc%ce%ac%ce%bd-%ce%b3%ce%b9%ce%b1-%cf%80%ce%b1%ce%bd%ce%bf%cf%81%ce%b8.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T12:04:51+00:00"/>
    <meta property="og:title" content="Ιερώνυμος: Δεν πάω στο Αμμάν για Πανορθόδοξη – Συνάντηση Αρχιεπισκόπου με τον Αμερικάνο Πρέσβη – Τι συζήτησαν για μεταναστευτικό &amp; Ουκρανία"/>
    <meta property="og:description" content="Το προσφυγικό και το Ουκρανικό ήταν τα κεντρικά ζητήματα που κυριάρχησαν κατά την συνάντηση που είχαν σήμερα το πρωί ο Αρχιεπίσκοπος Αθηνών και πάσης Ελλάδος κ. Ιερώνυμος με τον Πρέσβη της Αμερικής κ. Τζέφρι Πάιατ."/>
  </head>
  <body>
    <article>
      <h1>Ιερώνυμος: Δεν πάω στο Αμμάν για Πανορθόδοξη – Συνάντηση Αρχιεπισκόπου με τον Αμερικάνο Πρέσβη – Τι συζήτησαν για μεταναστευτικό &amp; Ουκρανία</h1>
      <address>
        <time datetime="2019-11-22T12:04:51+00:00">22 Nov 2019, 12:04</time>
      </address>
      <p>Το προσφυγικό και το Ουκρανικό ήταν τα κεντρικά ζητήματα που κυριάρχησαν κατά την συνάντηση που είχαν σήμερα το πρωί ο Αρχιεπίσκοπος Αθηνών και πάσης Ελλάδος κ. Ιερώνυμος με τον Πρέσβη της Αμερικής κ. Τζέφρι Πάιατ.</p>
      <p>Ο Αρχιεπίσκοπος ανέφερε στον Πρέσβη ότι <b>τα σύνορα της Ελλάδος δεν είναι μόνο στην Μακεδονία και στην Θράκη, αλλά υπάρχουν και τα θαλάσσια σύνορα,</b> τα οποία είναι περισσότερο δύσκολα στην διαφύλαξη.</p>
      <p>Σημείωσε, ότι <b>η Ελλάδα δέχεται έναν συνεχή εκβιασμό από την Τουρκία που ανοίγει την στρόφιγγα και στέλνει πρόσφυγες,</b> ενώ επεσήμανε πως είναι απαραίτητη η Ευρωπαϊκή αλληλεγγύη στην διαχείριση του θέματος και φυσικά η στήριξη Αμερικανών και Ευρωπαίων στην διαχείριση των συνόρων. Ο Αρχιεπίσκοπος προσέθεσε ότι<b> η Εκκλησία δεν έχει δεχτεί ούτε ένα ευρώ για την διαχείριση του ζητήματος και τα χρήματα δίδονται σε ΜΚΟ, οι οποίες τα διαχειρίζονται με συνθήκες αδιαφάνειας.</b> Έκανε λόγο, ακόμη, για τις δομές φιλοξενίας προσφύγων και μεταναστών υπογραμμίζοντας πως πρέπει να διαμορφωθούν έτσι, ώστε να προστατεύονται οι ανήλικοι.</p>
      <p>Μιλώντας στους δημοσιογράφους <b>ο Πρέσβης ανέφερε ότι ασχολήθηκαν με το Ουκρανικό ζήτημα χαρακτηρίζοντας ιστορικής σημασίας την απόφαση του Αρχιεπισκόπου για την αναγνώριση της Αυτοκεφαλίας της Ουκρανίας</b> και έκανε γνωστό ότι του παρέδωσε ένα γράμμα από τον Πρέσβη Σαμ Μπράουνσμπακ, υπεύθυνο για τις θρησκευτικές ελευθερίες, στο οποίο εκφράζεται ο σεβασμός του για την απόφαση του Αρχιεπισκόπου, σημειώνοντας, μάλιστα, ότι οι ΗΠΑ αναγνωρίζουν την σοφία με την οποία κινήθηκε ο Αρχιεπίσκοπος.</p>
      <p>Κατόπιν, ο Αρχιεπίσκοπος ανέφερε ότι μίλησαν για το προσφυγικό και το ουκρανικό ζήτημα τονίζοντας πως την Εκκλησία την απασχολούν τα κοσμικά θέματα, οι πολεμικές συρράξεις και οι πολιτικές εξελίξεις, αλλά για την Εκκλησία τα κριτήρια είναι εκκλησιαστικά.</p>
      <p><b>Σε ερώτηση δημοσιογράφου για την πρωτοβουλία του Πατριάρχη Ιεροσολύμων Θεόφιλου να συγκαλέσει στο Αμάν της Ιορδανίας σύνοδο των ορθοδόξων προκαθημένων ο Αρχιεπίσκοπος Ιερώνυμος σχολίασε ότι δεν μπορεί να απαντήσει επισημαίνοντας ότι αυτή η τοποθέτηση του Πατριάρχη δεν ξέρουμε αν είναι εν γνώσει του Οικουμενικού Πατριάρχη. «Δεν μπορεί ο καθένας να καλεί πανορθόδοξη σύνοδο. Είναι το προνόμιο του Οικουμενικού Πατριάρχη</b>» σημείωσε ο Αρχιεπίσκοπος και συμπλήρωσε ότι «αν ο Οικουμενικός Πατριάρχης μας καλέσει δεν θα πούμε όχι, αν οποιοσδήποτε άλλος υπεύθυνος κάποιας Εκκλησίας μας καλέσει εγώ θα πω όχι».</p>
    </article>
  </body>
</html>