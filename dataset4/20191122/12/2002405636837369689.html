<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291471,policja-staje-w-obronie-funkcjonariusza-ktory-zastrzelil-21-latka"/>
    <meta property="og:site_name" content="na:Temat"/>
    <meta property="article:published_time" content="2019-11-22T12:46:28+00:00"/>
    <meta property="og:title" content="Policjanci murem za funkcjonariuszem z Konina. Deklarują wsparcie dla kolegi"/>
    <meta property="og:description" content="Policja stanęła murem za funkcjonariuszem, który w Koninie śmiertelnie postrzelił 21-latka. Oświadczenie w tej sprawie przekazał rzecznik prasowy Komendy Głównej Policji insp. Mariusz Ciarka."/>
  </head>
  <body>
    <article>
      <h1>Policjanci murem za funkcjonariuszem z Konina. Deklarują wsparcie dla kolegi</h1>
      <address><time datetime="2019-11-22T12:46:28+00:00">22 Nov 2019, 12:46</time> by <a rel="author">Łukasz Grzegorczyk</a></address>
      <p>Policja stanęła murem za funkcjonariuszem, który w Koninie śmiertelnie postrzelił 21-latka. Oświadczenie w tej sprawie przekazał rzecznik prasowy Komendy Głównej Policji insp. Mariusz Ciarka.<br/><br/><br/>"Komendant Główny Policji gen. insp. Jarosław Szymczyk oraz kierownictwo polskiej Policji stanowczo sprzeciwiają się atakowaniu policjantów w jakiejkolwiek formie - czy to fizycznej, czy poprzez hejt i wyzwiska" – czytamy na wstępie. <br/><br/>W dalszej części policjanci wyrażają ubolewanie, że "część osób, nie potrafiąc uszanować zarówno tragedii rodziny, jak i codziennej, ciężkiej, często ofiarnej służby policjantów, już zdaje się wydała wyrok na policjanta, który podczas interwencji użył broni palnej".<br/><br/>Mundurowi sprzeciwili się takim zachowaniom. "Nie ma przyzwolenia Komendanta Głównego Policji ani kierownictwa polskiej i wielkopolskiej Policji na fizyczne i werbalne ataki na policjantów oraz propagowanie hejtu i rozpowszechnianie nieprawdziwych informacji w Internecie" – stwierdzono.</p>
      <figure>
        <iframe data-src="https://twitter.com/natemat/status/1197507243257843712" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W <a href="http://policja.pl/pol/aktualnosci/181763,Nie-ma-zgody-na-atakowanie-policjantow.html?fbclid=IwAR3pQ1n3oiHY5-9mP2KOUT4dC-Yl_N5hicb6q_yOybrnPn7SX35YCJsAC5E">oświadczeniu</a> podkreślono, że władze policji od początku wspierały i będą wspierać policjanta, który przeprowadzał interwencję wobec 21-latka. "Dalsze decyzje w tej sprawie będzie podejmowała niezależna Prokuratura i ewentualnie Sąd, które z pewnością nie będą się kierować zachowaniami oraz opiniami pijanych i agresywnych chuliganów" – wskazano.<br/><br/><br/>Najnowsze doniesienia ws. tragedii, do której doszło w Koninie <a href="https://natemat.pl/291429,wyborcza-sa-dowody-policjant-z-konina-odpowie-za-zabojstwo-21-latka">przedstawiła "Gazeta Wyborcza"</a>. Według jej informacji pochodzących z dwóch niezależnych źródeł policjant nie miał podstaw do tego, aby strzelać do Adama Czerniejewskiego.<br/><br/>Do <a href="https://natemat.pl/291193,interwencja-polsat-nowe-informacje-ws-smierci-adama-c-wujek-ofiary-zabral-glos">tragicznego postrzelenia</a> na jednym z konińskich osiedli doszło 14 listopada. Patrol policji chciał wylegitymować 21-latka i dwóch 15-latków. Najstarszy zaczął uciekać, padły strzały. Policja utrzymuje, że funkcjonariusz, który przebywa w szpitalu, był do tego zmuszony.<br/><br/>Przypomnijmy, że w niedzielę 17 listopada w Koninie doszło do zamieszek. Zgromadzeni pod komendą wznosili wulgarne okrzyki, rzucali w policjantów kamieniami i butelkami.</p>
    </article>
  </body>
</html>