<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/agent-tomek-pol-miliona-zlotych-kaucji-i-zakaz-opuszczania-kraju/"/>
    <meta property="og:site_name" content="Polsat News"/>
    <meta property="article:published_time" content="2019-11-22T12:51:00+00:00"/>
    <meta property="og:title" content="Sprawa &quot;agenta Tomka&quot;. Pół miliona złotych kaucji i zakaz opuszczania kraju"/>
    <meta property="og:description" content="Prokuratura Regionalna w Białymstoku poinformowała, że Tomasz K., znany jako &quot;agent Tomek&quot;, musiał wpłacić pół miliona zł kaucji i nałożono na niego zakaz opuszczania kraju. Prokuratura postawiła mu sześć zarzutów, w tym pranie brudnych pieniędzy."/>
  </head>
  <body>
    <article>
      <h1>Sprawa "agenta Tomka". Pół miliona złotych kaucji i zakaz opuszczania kraju</h1>
      <address>
        <time datetime="2019-11-22T12:51:00+00:00">22 Nov 2019, 12:51</time>
      </address>
      <p>
        <b>Prokuratura Regionalna w Białymstoku poinformowała, że Tomasz K., znany jako "agent Tomek", musiał wpłacić pół miliona zł kaucji i nałożono na niego zakaz opuszczania kraju. Prokuratura postawiła mu sześć zarzutów, w tym pranie brudnych pieniędzy.</b>
      </p>
      <related>
        <a href="https://www.polsatnews.pl/wiadomosc/2019-11-05/polski-wywiad-szuka-agentow-na-targach-pracy/"/>
      </related>
      <p>Rzecznik prasowy Prokuratury Regionalnej w Białymstoku Paweł Sawoń poinformował w piątek PAP, że Tomasz K. w związku z przedstawionymi mu zarzutami wpłacił 500 tys. zł. poręczenia majątkowego. Dodatkowo prokuratura nałożyła na niego zakaz opuszczania kraju połączony z zatrzymaniem paszportu i zastosowała dozór policyjny.</p>
      <p>Z informacji przekazanych przez prokuraturę wynika, że Tomasz K. nie złożył dotąd zażalenia na zastosowane wobec niego środki.</p>
      <p>15 listopada Prokuratura Regionalna w Białymstoku przedstawiła byłemu posłowi PiS i byłemu agentowi CBA znanemu jako "agent Tomek" sześć zarzutów. Dotyczą one m.in. udziału w zorganizowanej grupie przestępczej, przywłaszczenia wspólnie i w porozumieniu z innymi osobami mienia w łącznej kwocie około 10 mln zł oraz oszustwa w związku z nienależnym przyznaniem dotacji w kwocie ponad 39 mln zł, a także przestępstwa prania pieniędzy w kwocie 2 mln zł.</p>
      <p>
        <a href="https://www.polsatnews.pl/wiadomosc/2019-11-07/artur-zawisza-z-zarzutami-odpowie-za-jazde-bez-uprawnien/">
          <b>ZOBACZ: Artur Zawisza z zarzutami. Odpowie za jazdę bez uprawnień</b>
        </a>
      </p>
      <p>
        <b>Zarzuty dla żony</b>
      </p>
      <p>Zarzuty dla Tomasza K. wiążą się z jego działalnością w Europejskim Centrum Wsparcia Społecznego Helper, które w Olsztynie i kilku innych gminach regionu prowadziło środowiskowe domy pomocy. Stowarzyszenie prowadziła Katarzyna K., żona "agenta Tomka", a gdy ona wycofała się z kierowania Helperem, jej obowiązki przejął Tomasz K.</p>
      <p>Prokurator Sawoń zapytany, czy podejrzany przyznał się do zarzutów, poinformował jedynie, że Tomasz K. składał wyjaśnienia, ale ich treści prokuratura nie ujawnia.</p>
      <p>Prokuratura nie informowała o zarzutach dla Tomasza K., sprawa wyszła na jaw, gdy śledczy przedstawili zarzuty samorządowcom z gmin, gdzie Helper prowadził domy pomocy. Publicznie poinformował o tym w środę w nocy prezydent Olsztyna Piotr Grzymowicz, który w czwartek na konferencji prasowej mówił, że gmina uznawana przez kilka lat za poszkodowaną działaniami Helpera "nagle stała się winną".</p>
      <p>Od czerwca zarzuty w tej sprawie ma przedstawione żona Tomasza K. - Katarzyna. Zarzucono jej m.in. kierowanie grupą przestępczą, przywłaszczenie blisko 33 mln zł, oszustwa przy dotacjach w kwocie 71 mln zł oraz podrabianie dokumentów. Prokurator Sawoń informował wówczas, że prokurator zastosował poręczenie majątkowe w kwocie ponad 1 mln zł, dozór policji, zakaz opuszczania kraju połączony z zatrzymaniem paszportu.</p>
      <p>
        <b>"Najbardziej znany agent"</b>
      </p>
      <p>Tomasz K. jest opisywany przez media jako "najbardziej znany agent CBA". Był nim od 2006 r. W prowadzonych operacjach posługiwał się fałszywymi personaliami: Tomasz Małecki lub Tomasz Piotrowski. Głośne stały się trzy jego sprawy: posłanki PO Beaty Sawickiej z 2007 r., Weroniki Marczuk z 2009 r. oraz tzw. willi Kwaśniewskich w Kazimierzu Dolnym.</p>
      <p>Zarówno posłanka Sawicka, jak i Marczuk publicznie mówiły, że "agent Tomek" działał niestandardowo, uwodził je. Posłanka została prawomocnie uniewinniona, zaś sprawę Marczuk umorzono. W wyroku dotyczącym Sawickiej sąd wskazał, że agenci CBA działali niezgodnie z prawem.</p>
      <p>Za działania dotyczące tzw. willi Kwaśniewskich Tomaszowi K. przedstawiono zarzuty przekroczenia uprawnień w 2014 r., ale sąd cofnął prokuraturze akta do uzupełnienia i prokuratura tę sprawę umorzyła dwa lata później.</p>
      <p>
        <a href="https://www.polsatnews.pl/wiadomosc/2019-05-23/mateusz-piskorski-wyszedl-z-aresztu-ma-zakaz-opuszczania-kraju-i-dozor-policji/">
          <b>ZOBACZ: Mateusz Piskorski wyszedł z aresztu. Ma zakaz opuszczania kraju i dozór policji</b>
        </a>
      </p>
      <p>
        <b>Groził pobiciem krzesłem</b>
      </p>
      <p>W 2009 r. Tomasz K. otrzymał tytuł "Człowieka Roku" przyznawany przez "Gazetę Polską". W 2010 r., po zmianie kierownictwa CBA, Tomasz K. został przeniesiony do pracy biurowej, po czym odszedł na emeryturę. W 2011 r. zdobył mandat posła PiS w okręgu kieleckim, ale nie wstąpił do partii. Później doszło do ujawnienia przez media nagrania rozmowy ówczesnego męża obecnej żony Tomasza K. Były agent groził mężczyźnie pobiciem krzesłem, został zawieszony w prawach członka klubu parlamentarnego PiS. W styczniu 2014 r. Tomasz K. zrezygnował z członkostwa w klubie, zostając posłem niezrzeszonym, a w lutym 2015 r. zrzekł się mandatu posła.</p>
      <p>Olsztyńskim Helperem Tomasz K. kierował do stycznia 2018 r. Zrzekł się pracy w tym stowarzyszeniu po wstrzymaniu przez wojewodę warmińsko-mazurskiego finansowania dwóch środowiskowych domów samopomocy - w Olsztynie i Jedwabnie, prowadzonych przez Helper. Przedstawiciele wojewody tłumaczyli wówczas tę decyzję negatywnymi wynikami kontroli finansowych, które odbyły się w 2017 r.</p>
      <p>W przesłanym wówczas PAP oświadczeniu Tomasz K. napisał, że decyzja o wstrzymaniu dotacji jest efektem "zacietrzewienia politycznego" wojewody. "Zdaję sobie sprawę, że większość ataków na Helpera ma podłoże polityczne lub też jest związana z kontrowersjami, jakie budzi moja osoba. Uważam za niesprawiedliwe, aby z tego powodu zostało zniszczone wieloletnie dzieło opiekunów i terapeutów, sześć ośrodków o wysokim standardzie dla pięciuset chorych" - napisał w 2018 r. Tomasz K..</p>
      <p>W sumie w śledztwie związanym z działalnością Helpera zarzuty przedstawiono dotąd 37 osobom, jedna osoba - były mąż Katarzyny K., był w tej sprawie aresztowany.</p>
      <p>
        <a href="https://www.polsatnews.pl/wideo/uderzal-toporem-w-tyl-glowy-i-w-twarz-pozniej-podpalil-cialo-zony-i-pojechal-do-pracy_6760173/">WIDEO - Uderzał toporem w tył głowy i w twarz. Później podpalił ciało żony i pojechał do pracy</a>
      </p>
      <figure>
        <img src="https://r.dcs.redcdn.pl/http/o2/redefine/cp/2v/2vvh72stua7huq2mkqh1ncrtdwd2cqcw.jpg"/>
      </figure>
    </article>
  </body>
</html>