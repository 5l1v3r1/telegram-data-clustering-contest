<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/tenis/855657/puchar-davisa-uniknac-tenisa-o-poranku"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-22T12:37:35+00:00"/>
    <meta property="og:title" content="Puchar Davisa: Uniknąć tenisa o poranku"/>
    <meta property="og:description" content="Spotkanie deblowe między USA i Włochami skończyło się w piątek o godz. 4:03 nad ranem. Organizatorzy turnieju finałowego Pucharu Davisa wyspali się, po czym zgodzili na wcześniejsze rozpoczynanie meczów - o całe pół godziny."/>
  </head>
  <body>
    <article>
      <h1>Puchar Davisa: Uniknąć tenisa o poranku</h1>
      <address><time datetime="2019-11-22T12:37:35+00:00">22 Nov 2019, 12:37</time> by <a rel="author" href="https://sportowefakty.wp.pl/autor/krzysztof-straszak" target="_blank">Krzysztof Straszak</a></address>
      <h4>Spotkanie deblowe między USA i Włochami skończyło się w piątek o godz. 4:03 nad ranem. Organizatorzy turnieju finałowego Pucharu Davisa wyspali się, po czym zgodzili na wcześniejsze rozpoczynanie meczów - o całe pół godziny.</h4>
      <related>
        <a href="https://sportowefakty.wp.pl/tenis/855644/puchar-davisa-komentarze-po-czwartku-novak-djokovic-janko-tipsarevic-byl-zawsze-"/>
      </related>
      <p>Wiadomo, ten turniej to eksperyment, propozycja, projekt. Jak projekt, to jest i feedback. A ten napływa ze wszystkich stron. I oto mamy pierwsze próby dostosowania obecnego formatu do oczekiwań zawodników. Włosi i Amerykanie rozstrzygnęli swój mecz o 4:03 (drugie najpóźniej skończone spotkanie w głównym cyklu, po tym między Baghdatisem i Hewittem w Australian Open 2008).</p>
      <p>To przelało może czarę goryczy wobec późnych godzin, nawet jak na madryckie standardy (o 22 zamykają sklepy, a restauracje zapełniają się ludźmi).</p>
      <p>W czwartek ogłoszono, że w piątek i sobotę mecze rozpoczną się pół godziny wcześniej (czyli 10:30 i nie przed 17:30), przerwy między grami singlowymi będą krótsze (10 minut), i że zrobiono to, aby "zminimalizować ryzyko późnego zakończenia". Organizator utargował tę zmianę z telewizją i innymi zainteresowanymi, a może liczył się z tym już wcześniej i miał tę opcję w zanadrzu?</p>
      <p>Tymczasem los grał w skojarzenia, bo w ćwierćfinale nie mogły znaleźć się pary bardziej ze sobą bliskie kulturowo tudzież politycznie. Historyczne potęgi Starego Kontynentu (Niemcy i Wielka Brytania), poddani brytyjskiej królowej (Kanada i Australia), Słowianie (Rosja i Serbia)... Nade wszystko jednak mamy hiszpańskojęzyczne starcie (Hiszpania i Argentyna), na które liczyło wielu w samym Madrycie.</p>
      <p>Można spodziewać się, że wieczorny mecz gospodarzy na czele z Rafaelem Nadalem wyzwoli mnóstwo energii w licznej argentyńskiej kolonii w Hiszpanii. Tak, jak przed ośmioma laty w finale Pucharu Davisa w Sewilli.</p>
      <p>Gospodarze nie mieli problemów z awansem do ćwierćfinału. Atmosferę zepsuła dopiero w czwartek informacja o śmierci ojca <a href="https://sportowefakty.wp.pl/tenis/roberto-bautista-agut">Roberto Bautisty</a>.</p>
      <p>Rywale w walce o półfinał, Argentyna, na zamknięcie fazy grupowej w środę dostali lanie od Niemców (3:0). Podwinęli ogony, choć przed tym starciem "Peque" <a href="https://sportowefakty.wp.pl/tenis/diego-schwartzman">Schwartzman</a> wysłał rywalom następujący komunikat po wcześniejszej wygranej Argentyny nad Chile: "Jeśli nas widzieli, to myślę, że muszą się martwić". Argentyńczycy awansowali do ćwierćfinału jako druga najlepsza ekipa z drugich miejsc.</p>
      <p>Poza poniedziałkiem, kiedy całe zamieszanie się rozpoczęło, czwartek był pierwszym dniem, w którym Hiszpania nie grała. Wobec tego największą atrakcją dnia był <a href="https://sportowefakty.wp.pl/tenis/novak-djokovic">Novak Djoković</a>. Przyszli do "Magicznej Kostki" baczni obserwatorzy tenisa, przyszła młodzież bez planów na czwartkowy wieczór w kapryśną pogodę, przyszli nieliczący przebytych mil gorliwi Kanadyjczycy i Australijczycy w sile łącznie kilkudziesięciu (ale to dopiero ćwierćfinały) szykujący się do wieczornego starcia swoich reprezentacji.</p>
      <p>Francuzi marginalizowali nowy Pucharu Davisa aż odpadli, wolontariusze marzli, atrakcje i gry na stanowiskach sponsorów i partnerów rozłożonych wzdłuż wewnętrznej części konstrukcji "Magicznej Kostki" były okupowane przez samych tam pracujących. Generalnie: atmosfera czekania na piątkowy wieczór, kiedy turniej finałowy Pucharu Davisa rozkręci się na dobre.</p>
      <p>
        <b>z Madrytu</b>
        <br/>
        <b>Krzysztof Straszak</b>
      </p>
      <related>
        <h4>Zobacz także</h4>
        <a href="https://sportowefakty.wp.pl/tenis/855517/puchar-buenos-aires-dla-alexandra-zvereva-niemiec-pokonal-rogera-federera"/>
        <a href="https://sportowefakty.wp.pl/tenis/855554/tokio-2020-novak-djokovic-marzy-o-olimpijskim-zlocie-igrzyska-w-tokio-wysoko-na-"/>
      </related>
      <p>WP SportoweFakty</p>
    </article>
  </body>
</html>