<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837218-slugi-narodu-motivovani-golosuvati-za-znyattya-nedotorkannosti-z-poroshenka"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T12:09:00+00:00"/>
    <meta property="og:title" content="Корнієнко: &quot;Слуги народу&quot; мотивовані голосувати за зняття недоторканності з Порошенка"/>
    <meta property="og:description" content="КИЇВ. 22 листопада. УНН. Якщо проект підозри щодо п’ятого президента України Петра Порошенка потрапить до ВРУ, то фракція &quot;Слуга народу&quot; має мотивацію …"/>
  </head>
  <body>
    <article>
      <h1>Корнієнко: "Слуги народу" мотивовані голосувати за зняття недоторканності з Порошенка</h1>
      <address><time datetime="2019-11-22T12:09:00+00:00">22 Nov 2019, 12:09</time> by <a rel="author">Антоніна Карташева</a></address>
      <p><b>КИЇВ. 22 листопада. УНН.</b> Якщо проект підозри щодо п’ятого президента України Петра Порошенка потрапить до ВРУ, то фракція "Слуга народу" має мотивацію проголосувати за зняття недоторканності з нього. Про це в інтерв’ю "Новое Время" повідомив голова партії, перший заступник голови фракції "Слуга народу" Олександр Корнієнко, передає <b>УНН</b>.</p>
      <p>Відповідаючи на запитання, як проголосує фракція, якщо проект підозри щодо Порошенка, який ДБР подало в Генпрокуратуру, потрапить в Раду, Корнієнко відповів:</p>
      <p>"Всі мотивовані (голосувати - ред.) за зняття недоторканності. Це повинні підтримати всі депутати, тому що це чесна позиція, адже ми від неї (недоторканності - ред.) відмовилися".</p>
      <p>За його словами, з 1 січня 2020 року, коли вступлять в силу зміни до Конституції, тоді подібні голосування вже будуть непотрібні.</p>
      <p>"Депутати будуть визначатися самостійно, відповідно до якості підозри і по іншим політичним мотивам. За інформацією преси, проект підозри щодо Порошенко знаходиться в Генпрокуратурі, і у мене немає інформації, коли його отримає апарат Верховної Ради", - зазначив Корнієнко.</p>
      <p>Нагадаємо, впродовж кількох тижнів у генеральній прокуратурі <a href="https://www.unn.com.ua/uk/news/1836475-vprodovzh-kilkokh-tizhniv-gpu-priyme-rishennya-schodo-pidozri-pyatomu-prezidentu-ukrayini">очікують проект рішення</a> стосовно підозри п’ятому президенту України.</p>
    </article>
  </body>
</html>