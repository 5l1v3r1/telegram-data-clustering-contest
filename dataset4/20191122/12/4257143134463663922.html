<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/meglepo-reszletek-gothar-peter-zaklatasi-ugyeben"/>
    <meta property="og:site_name" content="infostart"/>
    <meta property="article:published_time" content="2019-11-22T12:43:00+00:00"/>
    <meta property="og:title" content="Meglepő részletek Gothár Péter zaklatási ügyében"/>
    <meta property="og:description" content="Kerényi Miklós Gábor ügyének köszönhető, hogy a Katona József Színházban kirobbant Gothár Péter zaklatási botránya - írja a Blikk."/>
  </head>
  <body>
    <article>
      <h1>Meglepő részletek Gothár Péter zaklatási ügyében</h1>
      <address><time datetime="2019-11-22T12:43:00+00:00">22 Nov 2019, 12:43</time> by <a rel="author">Infostart</a></address>
      <h3>Kerényi Miklós Gábor ügyének köszönhető, hogy a Katona József Színházban kirobbant Gothár Péter zaklatási botránya - írja a Blikk.</h3>
      <p>A <a href="https://www.blikk.hu/sztarvilag/sztarsztorik/fordulat-kero-ugye-robbantotta-gothar-zaklatasi-botrany/254pen5">lap</a> információi szerint a Budapesti Operettszínháztól két éve távozni kényszerült Kerényi Miklós Gábor több színművészt megkeresett az utóbbi időben, hogy szerepeljenek a Szegedi Szabadtéri Színház egyik jövő nyári bemutatójában. A Katona József Színház művészei közül többen bizonytalanok voltak, hogy vállalják-e a felkérést, ezértszínészfórumot hívtak össze, hogy megbeszéljék, szabad-e a rendezővel együtt dolgozni annak ismertté vált zaklatásos ügye után. Egy táncos, <a href="https://infostart.hu/belfold/2017/11/07/szexualis-zaklatas-ujabb-szinhazi-vezeto-aldozata-jelentkezett">Maros Ákos ugyanis azt állította, </a>hogy Kerényi vállfával fenyítette meg.</p>
      <p>A megbeszélésen az egyik színésznő megszólalt, "hogy</p>
      <blockquote>talán előbb a saját házunk táján kellene rendet tenni"</blockquote>
      <p>- értesült a Blikk. Ekkor derült ki mindenki számára, hogy Gothár Péter zaklatta a művészt.</p>
      <p>A vezetőség ezek után hívta össze a vizsgálóbizottságot, amely<a href="https://infostart.hu/kultura/2019/11/19/ujabb-magyar-szinhazi-zaklatasi-botrany"> megállapította, a Nemzet Művésze „több esetben is erkölcsi határokat átlépő módon viselkedett a színház dolgozóival</a>”. Gothárt azonnali hatállyal kirúgták, nevét is eltávolították a teátrum oldaláról, ahogyan levették a Hóhérok című előadását is. A másik három darab, amelyet ő rendezett, viszont marad még műsoron, ám tavasszal nem lesz új Gothár-bemutató – közölte a Katona sajtófőnöke, Kazimir Annamari.</p>
      <p>Gothár Péter nyáron leforgatott filmjét, a Hét kis véletlent bemutatják így is, a tervek szerint.</p>
      <p>Elkészült az első kópia a filmből, amelynek a bemutatóját eleve tavaszra, de még inkább őszre tervezzük – mondta Pataki Ági, a film egyik producere, aki nem tudja, befolyásolja-e a bemutatót az, ami az elmúlt napokban történt, illetve ami kiderült a rendezőről.</p>
      <p>
        <i>Nyitókép: szinhaz.org</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/21/lepett-a-katona-ujabb-kovetkezmenye-lett-a-szinhazi-zaklatasi-botranynak"/>
        <a href="https://infostart.hu/belfold/2019/11/21/melyul-gothar-peter-zaklatasi-botranya"/>
        <a href="https://infostart.hu/belfold/2019/11/21/gulyas-gergely-nincs-ertelme-a-nepszavazasnak-az-atletikai-stadion-ugyeben"/>
        <a href="https://infostart.hu/kultura/2019/11/20/zaklatasi-botrany-a-katonaban-gothar-peter-kozlemenyt-adott-ki"/>
      </related>
    </article>
  </body>
</html>