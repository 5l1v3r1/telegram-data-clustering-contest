<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/tidligere-tv-sjef-i-red-gar-inn-i-den-nye-salgsledelsen-til-nent-i-norge/"/>
    <meta property="og:site_name" content="Kampanje"/>
    <meta property="article:published_time" content="2019-11-22T12:15:41+00:00"/>
    <meta property="og:title" content="Tidligere TV-sjef i Red går inn i den nye salgsledelsen til Nent i Norge"/>
    <meta property="og:description" content="- En kunnskapsrik, analytisk og ikke minst tvers igjennom bra fyr som vi har jaktet på lenge, sier kommersiell leder i Nent Group."/>
  </head>
  <body>
    <article>
      <h1>Tidligere TV-sjef i Red går inn i den nye salgsledelsen til Nent i Norge</h1>
      <address><time datetime="2019-11-22T12:15:41+00:00">22 Nov 2019, 12:15</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- En kunnskapsrik, analytisk og ikke minst tvers igjennom bra fyr som vi har jaktet på lenge, sier kommersiell leder i Nent Group.</b>
      </p>
      <p>Denne høsten har vært preget av store omorganiseringer og nedbemanning i Nent Group.<a href="https://kampanje.com/link/9992c495e88e455daa30da9a66577ff5.aspx"><b> Hele den norske ledergruppen har forsvunnet</b> </a>og <a href="https://kampanje.com/link/da578ac22f0245c29e009dfc28fdca41.aspx"><b>45 ansatte</b></a> har mistet jobbene sine. I tillegg har flere andre norske Nent-topper forlatt selskapet av ulike årsaker.</p>
      <p>Men det har ikke bare strømmet folk ut av kontorene i Akersgata, noen har også kommet inn, som tidligere TV-sjef i Red Dentsu X, <b>Ruben Lisøy</b>. Han får ansvar for varelagerstyring og prissetting i Nent Group Norge. </p>
      <p>- Det var naturligvis trist å forlate dyktige kollegaer i Red Dentsu X, men allerede nå kan jeg si at både folka og kulturen her i Nent er knallbra, sier han.</p>
      <p>Før han begynte i Red, har Lisøy vært innom både Group M og Omnicom.</p>
      <p>- Dette er en kunnskapsrik, analytisk og ikke minst tvers igjennom bra fyr som vi har jaktet på lenge, sier <b>Henrik Lindback-Larsen</b>, som nå leder den kommersielle avdelingen i Norge.</p>
      <p>Ruben Lisøy går inn i den norske salgsledelsen i Nent Group og vil også inngå som en del av Nents nye nordiske forhandlingsteam.</p>
      <p>Salsgledelsen består i tillegg av Cathrine Zaborowski, som fortsatt har ansvar for <i>creative sales</i> i tillegg til at hun inngår i et nordisk team som forvalter Nents sportsrettigheter</p>
      <p>- Da nyheten om Ruben ble sluppet internt, ble den svært godt mottatt. Etter en høst med omorganisering er det en topp motivert gjeng som nå ser frem til å løfte Nent Group Norge til nye høyder, legger Henrik Lindback-Larsen til.</p>
      <p>
        <b>Les også: </b>
        <a href="https://kampanje.com/link/b7c56a2cc147437c8e3e8641797f147d.aspx">
          <b>Sportssjef Anne Tufte klar for nye oppgaver – se hvem som er favoritt til å ta over Nent-sporten</b>
        </a>
      </p>
    </article>
  </body>
</html>