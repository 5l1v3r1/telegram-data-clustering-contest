<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/prodotti/2019/11/22/news/microsoft_autorizzata_a_vendere_il_suo_software_a_huawei-241636758/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T12:26:00+00:00"/>
    <meta property="og:title" content="Microsoft autorizzata a vendere il suo software a Huawei"/>
    <meta property="og:description" content="Ottenuta la licenza dal governo Usa. Contrari 15 senatori americani. Che hanno motivato la loro posizione con i timori diffusi per la sicurezza nazionale"/>
  </head>
  <body>
    <article>
      <h1>Microsoft autorizzata a vendere il suo software a Huawei</h1>
      <h2>Ottenuta la licenza dal governo Usa. Contrari 15 senatori americani. Che hanno motivato la loro posizione con i timori diffusi per la sicurezza nazionale</h2>
      <address>
        <time datetime="2019-11-22T12:26:00+00:00">22 Nov 2019, 12:26</time>
      </address>
      <p><b>ROMA</b> - Microsoft ha ottenuto dal governo Usa la licenza per tornare a vendere software a Huawei. Lo ha confermato un portavoce dell'azienda di Redmond, secondo quanto riporta il sito di <i>Reuters</i>. "Il 20 novembre il Dipartimento del commercio ha concesso a Microsoft una licenza per esportare software per il mercato di massa a Huawei", ha dichiarato il portavoce, senza specificare quali software sono inclusi nella licenza.<br/><br/>Huawei, che ad esempio usa il sistema operativo Windows sui suoi Pc, ha difficoltà ad approvvigionarsi di prodotti Usa da quando, nel maggio scorso, l'amministrazione <a href="https://www.repubblica.it/tecnologia/prodotti/2019/08/19/news/huawei_il_bando_usa_slitta_di_90_giorni-233920298/">Trump ha inserito la compagnia nella lista nera del commercio per rischi sulla sicurezza</a>. Tra questi prodotti ci sono anche i chip di Qualcomm e i servizi di Google, come le Mappe o Gmail, per gli smartphone.<br/><br/>Il Dipartimento Usa del commercio in questi giorni sta vagliando circa 300 richieste di licenza inoltrate da società statunitensi per vendere beni e servizi a Huawei. Contro questa decisione sono scesi in campo 15 senatori bipartisan, che ieri, in una lettera, hanno chiesto lo stop alle licenze fino a quando il Dipartimento non riferirà al Congresso in merito ai criteri usati per stabilire se le licenze concesse comportino o meno una minaccia alla sicurezza nazionale.</p>
    </article>
  </body>
</html>