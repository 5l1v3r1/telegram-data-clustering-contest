<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103374/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T12:02:53+00:00"/>
    <meta property="og:title" content="Британію звинуватили в колоніалізмі через відмову повернути острови Маврикію"/>
    <meta property="og:description" content="Британію назвали “незаконним колоніальним окупантом” Маврикія після того, як Лондон проігнорував крайній термін для повернення контролю над заморською територією острівній державі."/>
  </head>
  <body>
    <article>
      <h1>Британію звинуватили в колоніалізмі через відмову повернути острови Маврикію</h1>
      <address>
        <time datetime="2019-11-22T12:02:53+00:00">22 Nov 2019, 12:02</time>
      </address>
      <p>Британію назвали "незаконним колоніальним окупантом" Маврикія після того, як Лондон проігнорував крайній термін для повернення контролю над заморською територією острівній державі.</p>
      <p>Про це повідомляє "Європейська правда" з посиланням на<a href="https://www.bbc.com/"> BBC.</a></p>
      <p>ООН дала Британії шість місяців, щоб відмовитися від контролю над островами Чагос - але цей період уже минув.</p>
      <p>Маврикій - острівна держава в Індійському океані - наполягає, що в момент набуття незалежності в 1968 році архіпелаг Чагос був насильно відокремлений від нього колишньою метрополією – Сполученим Королівством. В обмін на незалежність Маврикій продав острови за 3 млн фунтів. Зараз острівна країна вимагає відновлення справедливості.</p>
      <p>Британія заявляє, що не визнає домагання Маврикія на суверенітет над островами.</p>
      <p>Міністерство закордонних справ і у справах Співдружності Великої Британії (FCO) наполягає, що воно має повне право утримувати острови - один з яких, Дієго-Гарсія, є домом для військової авіабази США.</p>
      <p>"Велика Британія не сумнівається в нашому суверенітеті над британською територією в Індійському океані, яка знаходиться під безперервним британським суверенітетом з 1814 року", - йдеться в заяві відомства.</p>
      <p>Лідер Лейбористської партії Джеремі Корбін у свою чергу сказав, що важливо повернути острови "як символ того, що ми хочемо вести себе відповідно до міжнародного права".</p>
      <p>Прем'єр-міністр Маврикія Правінд Джагнаут після того, як минув термін на повернення островів, визначений резолюцією ООН, заявив, що Британія тепер є незаконним колоніальним окупантом.</p>
      <related>
        <a href="https://www.eurointegration.com.ua/news/2019/02/1/7092321/"/>
      </related>
    </article>
  </body>
</html>