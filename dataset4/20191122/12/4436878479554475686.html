<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191507/general/cable/prysmian/arriben/acord/permetra/recollocar/138/persones"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-22T12:09:00+00:00"/>
    <meta property="og:title" content="General Cable i Prysmian arriben a un acord que permetrà recol·locar 138 persones"/>
    <meta property="og:description" content="La planta de Manlleu tancarà el 31 de desembre de 2021, i la de Montcada, la mateixa data de 2020"/>
  </head>
  <body>
    <article>
      <h1>General Cable i Prysmian arriben a un acord que permetrà recol·locar 138 persones</h1>
      <h2>La planta de Manlleu tancarà el 31 de desembre de 2021, i la de Montcada, la mateixa data de 2020</h2>
      <address>
        <time datetime="2019-11-22T12:09:00+00:00">22 Nov 2019, 12:09</time>
      </address>
      <p>La direcció de Prysmian Group i els comitès d'empresa de General Cable de Manlleu i de Montcada i Reixac han arribat a un principi d'acord per al <a href="https://www.naciodigital.cat/osona/grans/temes/1306/tancament/general/cable/manlleu">tancament de les dues plantes a Manlleu i Montcada i Reixac</a>. Aquest serà efectiu el 31 de desembre de 2021, en el primer dels casos; i el 31 de desembre de 2020, en el cas de Montcada.<br/><br/>Pel que fa a les indemnitzacions, s'ha acordat que els empleats percebin 50 dies per any treballat, amb un màxim de 42 mensualitats, més una quantitat lineal de 13.500 euros per a tota la plantilla. A més, l'acord preveu la recol·locació de 138 persones – l'ERO afecta unes 500- a les plantes que Prysmian té a Abrera, Santa Perpètua de Mogoda i Vilanova i la Geltrú.<br/><br/>Un altre dels punts que s'ha acordat és un pla de prejubilacions per a les persones que tenen a partir de 57 anys, del qual es beneficiaran 50 treballadors, amb un complement de fins al 80% i el 90% del salari net en funció de l'edat.</p>
      <figure>
        <img src="https://dades.grupnaciodigital.cat/redaccio/../redaccio/arxius/imatges/201910/1200_1570724160collageprysmian.jpg"/>
      </figure>
      <p><a href="https://www.naciodigital.cat/noticia/188946/tota/vida/general/cable/manlleu">Empresa</a><a href="https://www.naciodigital.cat/noticia/188946/tota/vida/general/cable/manlleu">​Tota una vida a General Cable de Manlleu</a><a href="https://www.naciodigital.cat/noticia/188946/tota/vida/general/cable/manlleu">Treballadors de la planta expliquen a NacióDigital que esperaven una reestructuració però no el tancament definitiu</a><br/>Així mateix, s'ha decidit obrir d'una mesa de reindustrialització amb la participació de l'empresa, els sindicats i les administracions públiques, amb l'objectiu de buscar inversors per garantir la continuïtat industrial de les plantes de Manlleu i de Montcada i Reixac.<br/><br/>Des de CCOO consideren que, malgrat l'ERO, l'acord assolit és "positiu", ja que permet "mitigar de manera important l'impacte negatiu en l'ocupació, mitjançant la recol·locació del 28% de la plantilla en altres empreses del grup i un pla de prejubilacions". Recorden, a més que les indemnitzacions acordades estan "força per sobre del mínim legal", alhora que celebren l'obertura d'un procés de reindustrialització.</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>