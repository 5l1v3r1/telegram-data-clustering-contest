<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jkg-portal.com.ua/ua/publication/one/sap-povdomila-pro-pdozru-meru-lvova-andrju-sadovomu-58094"/>
    <meta property="og:site_name" content="Україна Комунальна"/>
    <meta property="article:published_time" content="2019-11-22T12:23:00+00:00"/>
    <meta property="og:title" content="САП повідомила про підозру меру Львова Андрію Садовому"/>
    <meta property="og:description" content="Прокурори САП повідомили про підозру посадовим особам Львівської міської ради, зокрема меру Львова Андрію Садовому"/>
  </head>
  <body>
    <article>
      <h1>САП повідомила про підозру меру Львова Андрію Садовому</h1>
      <address>
        <time datetime="2019-11-22T12:23:00+00:00">22 Nov 2019, 12:23</time>
      </address>
      <p><b>Прокурори Спеціалізованої антикорупційної прокуратури повідомили про підозру посадовим особам Львівської міської ради, зокрема меру Львова Андрію Садовому<br/><br/></b>Вчора, 21 листопада 2019 року, прокурорами Спеціалізованої антикорупційної прокуратури повідомлено про підозру посадовим особам Львівської міської ради, зокрема меру Львова Андрію Садовому, про це повідомляє пресслужба відомства.<br/> <br/>САП підозрює чиновників у зловживаннях під час операцій із земельними ділянками, що розташовані на території Рясне-Руської сільської ради Львівської області, котрі завдали збитків громадянам та державі на суму понад 93,5 млн гривень.<br/> <br/>«У 2015 році до правоохоронних органів звернулись понад 60 громадян із заявами про незаконне відчуження належної їм землі. Під час розслідування цих фактів встановлено та підтверджено висновками експертів і спеціалістів, що понад 23,49 га земель були продані за договором купівлі-продажу посадовими особами Львівської міської ради з порушенням вимог чинного законодавства без аукціону за заниженою вартістю як землі промисловості», – говориться у повідомлені.<br/> <br/>Продана земельна ділянка не належить територіальній громаді міста Львова, а фактично належить до земель Рясне-Руської сільської ради Львівської області як земля сільськогосподарського призначення.<br/> </p>
      <p>Посадовцям інкриміновано вчинення корупційного злочину, передбаченого ч. 2 ст. 28, ч. 2 ст. 364 КК України, тобто організація зловживання та зловживання владою або службовим становищем, а саме умисне в інтересах третіх осіб використання службовою особою влади чи службового становища всупереч інтересам служби, за попередньою змовою групою осіб, що спричинило тяжкі наслідки охоронюваним законом правам, свободам та інтересам окремих громадян або державним чи громадським інтересам. </p>
      <related>
        <h4>Новини по темі</h4>
        <a href="http://jkg-portal.com.ua/ua/publication/one/sogodn-22-listopada-pogoda-v-ukrajin-bude-kholodnoju-ta-vtrjanoju-58088"/>
        <a href="http://jkg-portal.com.ua/ua/publication/one/sogodn-u-kijev-bude-bez-stotnih-opadv-58073"/>
        <a href="http://jkg-portal.com.ua/ua/publication/one/sogodn-20-listopada-pogoda-v-ukrajin-bude-proholodnoju-58059"/>
      </related>
    </article>
  </body>
</html>