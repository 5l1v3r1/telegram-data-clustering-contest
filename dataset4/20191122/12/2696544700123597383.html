<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Kulso_bizottsagi_helyeket_kapott_harom_gyori_szakadar_jobbikos"/>
    <meta property="og:site_name" content="HVG.hu"/>
    <meta property="article:published_time" content="2019-11-22T12:22:00+00:00"/>
    <meta property="og:title" content="Külsős bizottsági helyeket kapott három győri szakadár jobbikos"/>
    <meta property="og:description" content="Az összefogásból közvetlenül a választás előtt kiugró három volt jobbikos képviselőjelölt jutott a bizottsági helyekhez. A negyedik szakadár, pedig beült a közgyűlésbe az összefogás kompenzációs listájáról."/>
  </head>
  <body>
    <article>
      <h1>Külsős bizottsági helyeket kapott három győri szakadár jobbikos</h1>
      <address><time datetime="2019-11-22T12:22:00+00:00">22 Nov 2019, 12:22</time> by <a rel="author">hvg.hu</a></address>
      <p>
        <b>Az összefogásból közvetlenül a választás előtt kiugró három volt jobbikos képviselőjelölt jutott a bizottsági helyekhez. A negyedik szakadár, pedig beült a közgyűlésbe az összefogás kompenzációs listájáról.</b>
      </p>
      <p>A Civilek Győrért jóvoltából külsős bizottsági helyhez jutott a három, összefogást faképnél hagyó jobbikos jelölt - írja az <a href="https://ugytudjuk.hu/cikk/20191122_a-civilek-gyorert-jovoltabol-kaptak-posztot-az-osszefogasbol-kiugro-jobbikosok">Úgytudjuk</a>.</p>
      <p>A <a href="https://hvg.hu/cimke/Borkai_Zsolt">Borkai-botrány</a> kellős közepén, a választás előtt öt nappal a Jobbik négy, közös ellenzéki jelöltként indított győri képviselőjelöltje <a href="https://hvg.hu/itthon/20191008_gyor_jobbik_ellenzeki_osszefogas_onkormanyzati_valasztas_visszalepes">visszalépett</a> az önkormányzati választástól. Az eset hatalmas felzúdulást váltott ki az ellenzéki oldalon, a Jobbik országos elnöksége <a href="https://hvg.hu/itthon/20191008_jobbik_gyor_ellenzeki_osszefogas_onkormanyzati_valasztas">felfüggesztette a győri alapszervezet működését</a>, a négy visszalépő képviselőjelöltet pedig az összes párton belüli tisztségéből visszahívta.</p>
      <p>Az egyik szakadár, Fodor Roland <a href="https://hvg.hu/itthon/20191016_Az_ellenzektol_lelepo_jobbikos_gyori_kepviselo_beul_a_kozgyulesbe">beült a város közgyűlésébe</a>, ráadásul annak az ellenzéki összefogásnak a kompenzációs listájáról, akiktől az utolsó pillanatban a társaival távozott. Hiába léptek vissza egyéniben, a kompenzációs lista változatlan maradt.</p>
      <p>Most az Úgytudjuk arról számolt be, hogy ugyan a volt jobbikos Kovács László, a Civilek Győrért nevű szervezet vezetője végig tagadta, hogy köze lett volna a jobbikosok lépéséhez, most három volt képviselőjelölt, Weller Ramóna, Horváth Balázs és a Takács Gábor is külsős bizottsági helyhez jutott, akiket ráadásul Kovácsék jelöltek a posztokra.</p>
      <p>Az összefogás négy képviselőjelöltje két külső bizottsági helyről dönthetett volna (végül lemondtak erről), a Civilek Győrért viszont négy ilyen külsős helyet kapott, pedig ők csak két képviselővel vannak jelen a közgyűlésben.</p>
      <related>
        <a href="https://hvg.hu/itthon/20191108_Az_Adria_pornosztarja_felveszi_a_mandatumot__videonk_a_botranyos_gyori_kozgyulesrol"/>
        <a href="https://hvg.hu/itthon/20191115_Megvan_az_idopontja_a_gyori_polgarmestervalasztasnak"/>
      </related>
    </article>
  </body>
</html>