<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://palermo.repubblica.it/cronaca/2019/11/22/news/palermo_il_giorno_delle_sardine_attese_migliaia_di_persone_in_piazza-241636696/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T12:26:00+00:00"/>
    <meta property="og:title" content="Palermo, il giorno delle sardine: attese migliaia di persone in piazza"/>
    <meta property="og:description" content="Appuntamento alle 18,30 per il movimento contro intolleranza e neofascismi che ha debuttato in Emilia. Il sostegno del sindaco Orlando. Gli organizzatori:"/>
  </head>
  <body>
    <article>
      <h1>Palermo, il giorno delle sardine: attese migliaia di persone in piazza</h1>
      <h2>Appuntamento alle 18,30 per il movimento contro intolleranza e neofascismi che ha debuttato in Emilia. Il sostegno del sindaco Orlando. Gli organizzatori: "No a strumentalizzazioni, niente bandiere di partito"</h2>
      <address><time datetime="2019-11-22T12:26:00+00:00">22 Nov 2019, 12:26</time> by <a rel="author">CLAUDIO REALE</a></address>
      <p>C’è anche l’adesione del sindaco di Palermo Leoluca Orlando, ma soprattutto una mobilitazione dal basso. Fatta di ragazze e ragazzi, di professionisti e studenti, di lavoratori e disoccupati in un elenco che ha già sfondato quota diecimila adesioni e adesso punta apertamente agli undicimila già visti in piazza a Bologna. Appuntamento alle 18,30 per l’esordio siciliano delle “sardine”: al flash mob convocato in piazza Verdi – con un’organizzazione lanciata dapprima dal coordinamento UniAttiva, poi da molti altri militanti – ci sarà anche il primo cittadino, che parla di “segno importante di vitalità democratica e di voglia di partecipazione attiva che attraversa il paese. Un movimento che in modo significativo ribadisce l'importanza della difesa e della concreta applicazione dei valori democratici costituzionali, contro ogni deriva autoritaria, rigurgiti neofascisti e intolleranze populiste in Italia. Aver posto al centro i diritti di tutti e di ciascuno fa di questo movimento di cittadini, anche a Palermo, un'importante risorsa per proseguire un cammino amministrativo e politico che proprio ai più fragili ha indirizzato la propria attenzione".<br/><br/>Le parole d’ordine, però, sono “niente strumentalizzazioni”. Niente bandiere di partito, niente politici in prima fila, niente passerelle: “Sebbene sia legittimo che ciascun cittadino abbia la propria identità politica – si legge nei gruppi che lanciano l’evento – è assolutamente vietato fare propaganda a qualsiasi partito politico”. Ma Palermo non è l’unica piazza che vedrà le “sardine” in piazza: appuntamento anche a Caltagirone, dove il flash mob si terrà alle 21 sulla scala di Santa Maria del Monte. </p>
    </article>
  </body>
</html>