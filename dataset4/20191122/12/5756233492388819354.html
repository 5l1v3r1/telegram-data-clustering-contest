<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622745/%D8%A8%D8%B1%D9%86%D8%AF%D9%87-%D9%88-%D8%A8%D8%A7%D8%B2%D9%86%D8%AF%D9%87-%D8%AF%D8%B1-%D8%B1%D9%88%D8%A7%D8%A8%D8%B7-%D8%B2%D9%86-%D9%88-%D8%B4%D9%88%D9%87%D8%B1-%D8%AC%D8%A7%DB%8C%DA%AF%D8%A7%D9%87%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T12:22:00+00:00"/>
    <meta property="og:title" content="برنده و بازنده در روابط زن و شوهر جایگاهی ندارد"/>
    <meta property="og:description" content="کارشناس و مشاوره خانواده گفت: در روابط بین زن و شوهر مفهوم برنده و بازنده جایگاهی ندارد ، دیدن هم در تیم مقابل، موجب بازندگی زوج و زوجه در زندگی مشترک می‌شود."/>
  </head>
  <body>
    <article>
      <h1>برنده و بازنده در روابط زن و شوهر جایگاهی ندارد</h1>
      <address>
        <time datetime="2019-11-22T12:22:00+00:00">22 Nov 2019, 12:22</time>
      </address>
      <p>
        <i>کارشناس و مشاوره خانواده گفت: در روابط بین زن و شوهر مفهوم برنده و بازنده جایگاهی ندارد ، دیدن هم در تیم مقابل، موجب بازندگی زوج و زوجه در زندگی مشترک می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد علی صادقی پور پنجشنبه شب در همایش خانواده با موضوع اتاق نشیمن (آموزش مهارت های گفت و گوی همسران )افزود: مهمترین عامل بسیاری از طلاق‌هایی که رخ می‌دهد به خصوص طلاق عاطفی و روانی انتخاب غلط و ازدواج نامناسب و ندانستن چگونه زندگی کردن با همسر است.</p>
      <p>وی با اشاره به لزوم دانستن مولفه‌هایی برای کمک به گفت و گوی بین همسران،اظهار داشت: آنچه در روابط مورد توجه است با توجه به برداشت‌هایی که از گفته‌های هم داریم ، چگونه حرف زدن با هم است.</p>
      <p>معاون پیشگیری اداره کل بهزیستی یزد ادامه داد : چگونه حرف زدن همسران بستگی به زمان و مکان مناسب دارد ، این ۲ مولفه می تواند فرصت حرف زدن را به زوجین بدهد.</p>
      <p>وی با اشاره به اینکه بیان احساس در صحبت با همسر نیز اهمیت دارد ادامه داد : شروع گفت و گو با جمله «من» مناسب تر از بیان کلمه «تو» است، چون شروع جمله با « تو» حالت حمله‌ای به خود می‌گیرد.</p>
      <p>صادقی پور شروع جمله صحبت با عبارتی مثبت را یکی از استانداردهای روابط و گفت و گوی بین همسران برشمرد و تصریح کرد: باید با ظرافت مواظب بود که صحبت کردن حالت نصیحت به خود نگیرد ، «بهتر بود» در گفته‌ها حالت نصیحت کردن دارد، همینطور« باید و نباید» دستور است و «خوب بود و بد بود» نیز حالت نصیحت کردن دارد.</p>
      <p>مشاور خانواده در ادامه پرهیز از نبش قبر مسائل گذشته در زندگی و یادآوری موضوعات گذشته را برای حل نکردن مسائل دانست و یادآور شد: بیان گذاشته یادآوری مسائل گذشته‌است.</p>
      <p>معاون پیشگیری اداره کل بهزیستی یزد به تمسخر به عنوان یکی از خطاهای ارتباط میان همسران اشاره کرد و افزود: البته شوخی کردن به شرط اینکه طرف مقابل را ناراحت نکند ، مساله‌ای ایجاد نمی کند.</p>
      <p>وی زبان را به عنوان ابزار گفت و گو مهم برشمرد و در ادامه با اشاره به لزوم آموزش و آموختن ادبیات زندگی، تحقیر کردن ، اغراق و تعمیم دادن، پای کسی در زندگی کشیدن و قصه های متفاوت از دیگران گفتن و قضاوت کردن را نیز از دیگر خطاهای گفت و گو عنوان کرد.</p>
      <p>مشاور خانواده در ادامه با اشاره به اینکه کلماتی هم که در گفت و گو به کار می بریم مهم است ، اضافه کرد: با گفتن« ۱۵ دقیقه دیر آمدی»و « چقدر بی نظمی» هم تعمیم داده‌ایم و هم قضاوت کرده‌ایم ، همانطور که «اصلا برات اهمیت ندارم» قضاوت کردن است.</p>
      <p>وی همچنین گفت: چگونه بیان کردن واژگان هفت درصد ، لحن صحبت ۱۸ درصد و حرکات اعضای بدن نظیر چشم ، دست و...که با آن می توان معنای‌ «بفرما» و «بنشین » را حرف رساند، ۷۵ درصد نقش دارند.</p>
      <p>با توجه به لزوم توسعه فرهنگی و اجتماعی در کنار توسعه عمرانی پنجشنبه های آخر هر ماه سلسله نشست‌هایی تحت عنوان «خوشبختی آموختنی است» از طرف شهرداری میبد برگزار می شود.</p>
      <p>مرکز شهرستان ۱۰۴ هزار نفری میبد در ۵۰ کیلومتری شمال غرب شهر یزد مرکز این استان قرار دارد.</p>
    </article>
  </body>
</html>