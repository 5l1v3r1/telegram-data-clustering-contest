<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/gia-prosfygiko-kai-oykraniko-zitima-syzitisan-ieronymos-paiat"/>
    <meta property="og:site_name" content="The Pressroom"/>
    <meta property="article:published_time" content="2019-11-22T12:27:21+00:00"/>
    <meta property="og:title" content="Για το προσφυγικό και το ουκρανικό ζήτημα συζήτησαν Ιερώνυμος-Πάιατ"/>
    <meta property="og:description" content="Οι τρέχουσες εξελίξεις στο προσφυγικό και το ουκρανικό ζήτημα βρέθηκαν στο επίκεντρο της σημερινής ωριαίας συνάντησης του αρχιεπισκόπου Αθηνών και πάσης Ελλάδος, Ιερωνύμου, με τον πρεσβευτή των ΗΠΑ στην Ελλάδα, Τζέφρι Πάιατ. Ο προκαθήμενος της Εκκλησίας της Ελλάδας ανέφερε στον Αμερικανό πρέσβη ότι τα σύνορα της Ελλάδος δεν είναι μόνο στη Μακεδονία και στη Θράκη, αλλά υπάρχουν και τα θαλάσσια σύνορα, τα οποία είναι περισσότερο δύσκολα στη διαφύλαξη."/>
  </head>
  <body>
    <article>
      <h1>Για το προσφυγικό και το ουκρανικό ζήτημα συζήτησαν Ιερώνυμος-Πάιατ</h1>
      <address>
        <time datetime="2019-11-22T12:27:21+00:00">22 Nov 2019, 12:27</time>
      </address>
      <p>
        <b>Οι τρέχουσες εξελίξεις στο <a href="https://www.thepressroom.gr/tags/prosfygiko">προσφυγικό</a> και το ουκρανικό ζήτημα βρέθηκαν στο επίκεντρο της σημερινής ωριαίας συνάντησης του αρχιεπισκόπου Αθηνών και πάσης Ελλάδος, <a href="https://www.thepressroom.gr/tags/archiepiskopos-ieronymos">Ιερωνύμου</a>, με τον πρεσβευτή των ΗΠΑ στην Ελλάδα, <a href="https://www.thepressroom.gr/tags/tzefri-paiat">Τζέφρι Πάιατ</a>.</b>
      </p>
      <p>Ο προκαθήμενος της Εκκλησίας της Ελλάδας ανέφερε στον Αμερικανό πρέσβη ότι τα σύνορα της Ελλάδος δεν είναι μόνο στη Μακεδονία και στη Θράκη, αλλά υπάρχουν και τα θαλάσσια σύνορα, τα οποία είναι περισσότερο δύσκολα στη διαφύλαξη.</p>
      <p>Μάλιστα, σημείωσε ότι <b>η Ελλάδα δέχεται συνεχή εκβιασμό από την Τουρκία</b>, που ανοίγει τη στρόφιγγα και στέλνει πρόσφυγες, και επισήμανε την αναγκαιότητα της ευρωπαϊκής αλληλεγγύης στη διαχείριση του θέματος, αλλά και τη στήριξη Αμερικανών και Ευρωπαίων στη διαφύλαξη των συνόρων.</p>
      <p>Αναφορικά με την Εκκλησία, ο Αρχιεπίσκοπος τόνισε ότι <b>δεν έχει δεχθεί ούτε ένα ευρώ για τη διαχείριση του ζητήματος και ότι τα χρήματα δίνονται σε ΜΚΟ</b>, οι οποίες τα διαχειρίζονται με συνθήκες αδιαφάνειας. Επιπλέον, μίλησε για τις δομές φιλοξενίας προσφύγων και μεταναστών, για τις οποίες πρότεινε να διαμορφωθούν έτσι ώστε να προστατεύονται οι ανήλικοι.</p>
      <p>Από την πλευρά του, ο επικεφαλής της αμερικανικής διπλωματικής αποστολής χαρακτήρισε <b>ιστορικής σημασίας την απόφαση του αρχιεπισκόπου για την αναγνώριση του Αυτοκεφάλου της Ουκρανίας</b> κι έκανε γνωστό ότι του παρέδωσε ένα γράμμα από τον πρέσβη Σαμ Μπράουνσμπακ, υπεύθυνο για τις θρησκευτικές ελευθερίες, στο οποίο εκφράζεται ο σεβασμός του για την απόφαση του αρχιεπισκόπου, ενώ παράλληλα υπογράμμισε ότι οι ΗΠΑ αναγνωρίζουν τη σοφία με την οποία κινήθηκε ο κ. Ιερώνυμος.</p>
      <p>Ο αρχιεπίσκοπος τόνισε, επίσης, πως<b> την Εκκλησία την απασχολούν τα κοσμικά θέματα, οι πολεμικές συρράξεις και οι πολιτικές εξελίξεις, αλλά τα κριτήριά της είναι εκκλησιαστικά.</b></p>
      <p>Τέλος, σε ερώτηση για την πρωτοβουλία του πατριάρχη Ιεροσολύμων, Θεόφιλου, να προτείνει τη σύγκληση συνόδου των ορθόδοξων προκαθημένων στο Αμάν της Ιορδανίας, ο αρχιεπίσκοπος σχολίασε ότι δεν μπορεί να απαντήσει και υπογράμμισε ότι αυτή η τοποθέτηση του πατριάρχη «δεν ξέρουμε αν είναι εν γνώσει του Οικουμενικού πατριάρχη». <b>«Δε μπορεί ο καθένας να καλεί πανορθόδοξη σύνοδο. Είναι το προνόμιο του Οικουμενικού πατριάρχη»</b> τόνισε και συμπλήρωσε ότι <b>«αν ο Οικουμενικός πατριάρχης μάς καλέσει, δε θα πούμε όχι. Αν οποιοσδήποτε άλλος υπεύθυνος κάποιας Εκκλησίας μάς καλέσει, εγώ θα πω όχι»</b>.</p>
    </article>
  </body>
</html>