<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/regi-lejjel-csaptak-be-tobb-embert-is-2046426/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T12:41:00+00:00"/>
    <meta property="og:title" content="Régi lejjel csaptak be több embert is"/>
    <meta property="og:description" content="A bűnözők pénzváltáshoz kértek segítséget."/>
  </head>
  <body>
    <article>
      <h6 class="kicker">ÍTÉLET</h6>
      <h1>Régi lejjel csaptak be több embert is</h1>
      <address>
        <time datetime="2019-11-22T12:41:00+00:00">22 Nov 2019, 12:41</time>
      </address>
      <h4>A bűnözők pénzváltáshoz kértek segítséget.</h4>
      <p>Forgalomból kivont lejt, román bankjegyeket váltott át euróra és forintra két román állampolgárságú férfi jóhiszemű embereknek; a Pápai Járásbíróság jogerős ítéletében felfüggesztett szabadságvesztésre ítélte a csalókat.</p>
      <p>A Veszprém Megyei Főügyészség pénteki közleménye szerint a két férfi öt embert károsított meg szeptemberben és októberben, míg egy hatodik felismerte, hogy a felkínált román bankjegyeket már kivonták a forgalomból, ezért feljelentést tett. Az elkövetőket röviddel ezután elfogták.</p>
      <p>A csalók minden esetben arra hivatkozva kérték pénzváltásra a sértetteket, hogy tankoláshoz lenne szükségük segítségre, mert a benzinkútnál nem fogadják el tőlük a román lejt.</p>
      <p>Komárom közelében 960 euróval, Zirc környékén 100 euróval, Bakonykoppány szomszédságában 25 ezer forinttal, Pápa-Tapolcafő közelében 110 ezer forinttal, Sopron környékén 62 ezer forinttal károsítottak meg autósokat.</p>
    </article>
  </body>
</html>