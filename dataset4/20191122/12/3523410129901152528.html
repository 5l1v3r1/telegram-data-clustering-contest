<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641347/%D8%A7%D8%B3%D8%AA%D8%B9%D9%81%D8%A7%DB%8C-%D8%B1%D8%AD%DB%8C%D9%85%E2%80%8C%D9%BE%D9%88%D8%B1-%D8%A7%D8%B2-%D8%B4%D9%88%D8%B1%D8%A7%DB%8C-%D8%A7%D9%86%D9%82%D9%84%D8%A7%D8%A8-%D9%81%D8%B1%D9%87%D9%86%DA%AF%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T12:30:00+00:00"/>
    <meta property="og:title" content="استعفای رحیم‌پور از شورای انقلاب فرهنگی؟!"/>
    <meta property="og:description" content="با سخنان دیشب ازغدی به نظر می‌رسد وی به صورت ضمنی شایعات دیروز در خصوص درگیری لفظی اش با رئیس جمهور را تائید کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/641347/%D8%A7%D8%B3%D8%AA%D8%B9%D9%81%D8%A7%DB%8C-%D8%B1%D8%AD%DB%8C%D9%85%E2%80%8C%D9%BE%D9%88%D8%B1-%D8%A7%D8%B2-%D8%B4%D9%88%D8%B1%D8%A7%DB%8C-%D8%A7%D9%86%D9%82%D9%84%D8%A7%D8%A8-%D9%81%D8%B1%D9%87%D9%86%DA%AF%DB%8C">استعفای رحیم‌پور از شورای انقلاب فرهنگی؟!</a>
      </h1>
      <h2>با سخنان دیشب ازغدی به نظر می‌رسد وی به صورت ضمنی شایعات دیروز در خصوص درگیری لفظی اش با رئیس جمهور را تائید کرده است.</h2>
      <address><time datetime="2019-11-22T12:30:00+00:00">22 Nov 2019, 12:30</time> by <a rel="author">بولتن نیوز | bultannews.com</a></address>
      <p><b>گروه سیاسی</b>: روز گذشته «علیرضا سلیمی» عضو هیئت رئیسه کمیسیون آموزش مجلس گفت: رئیس جمهور در جلسه شورای عالی انقلاب فرهنگی با آقای رحیم‌پورازغدی با تندی صحبت کرده و بحث و جدلی بین آنها صورت گرفته است. مباحث مطرح شده در جلسه شب گذشته شورای عالی انقلاب فرهنگی مربوط به بنزین بوده و آقای رحیم‌پورازغدی اعتراضاتی را نسبت به گران کردن نرخ بنزین و این اقدام دولت داشته است و خواستار توضیح شدند. سخنان رحیم‌پور با واکنش تند رئیس‌جمهور مواجه می‌گردد. </p>
      <p>به گزارش <a href="https://www.bultannews.com/">بولتن نیوز</a> به نقل از نسیم آنلاین، سلیمی در ادامه گفته بود: «ادبیات آقای روحانی در این جلسه  غیرقابل دفاع بوده. آقای روحانی گویا تصور کرده است که اعضای شورای عالی انقلاب فرهنگی کارگزاران و کارمندان دولت محسوب می‌شوند. رئیس جمهور باید در ادبیاتش تجدیدنظر کند.»</p>
      <p>
        <b>رحیم‌پور: دیگر در جلسات شورای انقلاب فرهنگی شرکت نمی‌کنم</b>
      </p>
      <p>دیشب حسن رحیم‌پور ازغدی در مراسم رسالت دانشگاهیان در گام دوم انقلاب که در دانشکده فنی شهید منتظری برگزار شد، گفت: اصل ساختارسازی در جمهوری اسلامی در ۴۰ سال گذشته برعهده دانشگاهیان بوده است و تمام کسانی که در حوزه‌های مختلف مسؤولیت اجرایی دارند، فارغ‌التحصیلان دانشگاه‌ها هستند.</p>
      <p>عضو شورای عالی انقلاب فرهنگی یادآور شد: اگر سران سه قوه آدرس غلط به مردم دهند جامعه به انحراف کشیده می‌شود، ما برای پیشرفت احتیاج به باور فکری و استفاده حداکثری از ظرفیت‌های خودمان داریم.</p>
      <p>وی با بیان اینکه در ۴۰ سال گذشته چوب اعتماد بی‌جا به دشمنان را خورده‌ایم، اظهار کرد: برجام و سند ۲۰۳۰ بر خلاف قانون اساسی و بدون اینکه در مجلس و شورای عالی انقلاب فرهنگی مطرح شود، اجرا شد و طی ۶ سال گذشته بیشترین قراردادها را با دشمن بعد از انقلاب اسلامی امضاء کرده‌ایم.</p>
      <p>رحیم‌پور ازغدی با بیان اینکه احتمالا دیگر در شورای عالی انقلاب فرهنگی حضور پیدا نکنم، بیان کرد: رسالت و وظیفه دانشگاهیان این است که بخشی از آسیب‌ها را شناسایی کرده و راه‌حل مناسبی برای آن‌ها ارائه دهند.</p>
      <p>با سخنان ازغدی به نظر می رسد وی به صورت ضمنی شایعات دیروز در خصوص درگیری لفظی اش با رئیس جمهور را تائید کرده است.</p>
      <p> </p>
      <h4>توضیحات شورای انقلاب فرهنگی درباره مشاجره روحانی با رحیم‌پور<br/> </h4>
      <p>اداره کل روابط عمومی و امور بین‌الملل دبیرخانه شورای عالی انقلاب فرهنگی طی اطلاعیه‌ای خبر منتشرشده در خصوص مشاجره در جلسه شورای عالی انقلاب فرهنگی را فاقد اعتبار خواند.</p>
      <p>به گزارش مرکز خبر شورای عالی انقلاب فرهنگی، پیرو انتشار خبری مبنی بر مشاجره در جلسه شورای عالی انقلاب فرهنگی اداره کل روابط عمومی و امور بین‌الملل دبیرخانه شورای عالی انقلاب فرهنگی طی اطلاعیه‌ای اعلام کرد که خبر مذکور فاقد اعتبار بوده و تأکید کرد که جایگاه اطلاع‌رسانی و سخنگویی شورای عالی انقلاب فرهنگی بر عهده دبیر محترم این شورا است.</p>
      <p>همچنین اداره کل روابط عمومی و بین‌الملل دبیرخانه شورای عالی انقلاب فرهنگی در این اطلاعیه با ذکر این نکته که در جلسات شورا و ارائه مباحث کارشناسی؛ آرا و دیدگاه‌های متفاوت وجود دارد تأکید کرده است که رسانه‌های محترم با انتشار اخبار وحدت‌آفرین و امیدبخش؛ توان فکری کشور را در مسیر رشد و پیشرفت، هدایت کنند.</p>
    </article>
  </body>
</html>