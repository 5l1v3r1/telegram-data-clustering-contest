<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549109.html/%D8%AE%D9%88%D8%AF-%D8%AF%D8%B4%D9%85%D9%86%D8%A7%D9%86-%D9%85%DB%8C-%DA%AF%D9%88%DB%8C%D9%86%D8%AF-%D8%B3%D9%87-%D8%B3%D8%A7%D9%84-%D8%A8%D8%B1%D8%A7%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D8%A8%D8%B1%D9%86%D8%A7%D9%85%D9%87-%D8%B1%DB%8C%D8%B2%DB%8C-%DA%A9%D8%B1%D8%AF%D9%87-%D8%A8%D9%88%D8%AF%D9%86%D8%AF--%D9%86%D8%B8%D8%A7%D9%85-%D8%A7%D8%B3%D9%84%D8%A7%D9%85%DB%8C-%D8%A8%D8%A7-%D8%B4%D8%B1%D8%A7%D8%B1%D8%AA-%D8%A7%D8%AD%D9%85%D9%82%D8%A7%D9%86%D9%87-%D9%86%D9%85%DB%8C-%D9%84%D8%B1%D8%B2%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T12:33:00+00:00"/>
    <meta property="og:title" content="خود دشمنان می‌گویند سه سال برای اغتشاشات اخیر برنامه‌ریزی کرده بودند/ نظام اسلامی با شرارت احمقانه نمی لرزد"/>
    <meta property="og:description" content="امام جمعه موقت تهران با اشاره به اغتشاشات اخیر گفت: خود دشمنان می‌گویند که سه سال برنامه‌ریزی کرده بودند و آدم‌هایشان را در خارج و داخل آموزش داده بودند اما خدا همه توطئه‌هایشان را خنثی کرد."/>
  </head>
  <body>
    <article>
      <h1>خود دشمنان می‌گویند سه سال برای اغتشاشات اخیر برنامه‌ریزی کرده بودند/ نظام اسلامی با شرارت احمقانه نمی لرزد</h1>
      <h2>آیت‌الله خاتمی در نماز جمعه تهران:</h2>
      <address>
        <time datetime="2019-11-22T12:33:00+00:00">22 Nov 2019, 12:33</time>
      </address>
      <p>امام جمعه موقت تهران با اشاره به اغتشاشات اخیر گفت: خود دشمنان می‌گویند که سه سال برنامه‌ریزی کرده بودند و آدم‌هایشان را در خارج و داخل آموزش داده بودند اما خدا همه توطئه‌هایشان را خنثی کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ آیت الله سیداحمد خاتمی امام جمعه موقت تهران در خطبه اول نماز جمعه تهران با بیان اینکه خودم و شما خوبان را دعوت به تقوا می کنم، اظهار داشت: حضرت علی (ع) وقتی می خواهد یاران مخلص پیامبر(ص) را توصیف کند از صداقت، ایثار و فداکاریشان در راه خدا می گوید.</p>
      <p>وی افزود: وقتی خدا صداقت ما را دید دشمنان را ذلیل کرد و ما را پیروز.</p>
      <p>خطیب نماز جمعه تهران با بیان اینکه وقتی شما خدا را یاری کنید خدا به شما آرامش و سکینه می دهد و توطئه های دشمن را بر ضد شما خنثی خواهد کرد، افزود: بر علیه ابراهیم هر چه توانستند توطئه کردند اما هیچ غلطی نتوانستند کنند؛ کافران بدانند همانگونه که توطئه می کنند خدا هم بر علیه آنها توطئه خواهد کرد.</p>
      <p>آیت الله خاتمی با اشاره به حوادث اخیر کشور گفت: ملت بزرگ ایران بار دیگر هفته گذشته جلوه نقش بر آب شدن توطئه های دشمنان را دیدند. خودشان می گویند آدمهایشان را در داخل و خارج ۳ سال آموزش داده و برنامه ریزی کرده بودند.</p>
      <p>وی افزود: قارون منطقه، گاو شیرده ترامپ، عربستان سعودی پول هایش را در این این آشوب ها خرج کرد و رسانه در اختیارشان قرار داد و هرکاری توانستند کردند، اما خدا همه توطئه‌هایشان را خنثی کرد. این یاری خداست که رهبر این ملت بیاید بگوید با یاری خداوند دشمن را عقب زدیم؛ خدا باور بشیم و بدانیم که اگر خدا را باور کردیم خدا هم با ماست.</p>
      <p>دولت نباید بگذارد کالاها گران شود</p>
      <p>امام جمعه موقت تهران در خطبه دوم اظهار داشت: تقوا یک‌بعدی نیست. تقوای سیاسی و اجتماعی هم ابعادی از این تقوا است.</p>
      <p>وی با گرامیداشت یاد همه شهیدان به ویژه شهیدان امنیت که در این هفته به دیدار خدا رفته و به دست اراذل شهید شدند، گفت: این شهیدان، مایه عزت اسلام و تشیع هستند و نزد خداوند سربلند هستند</p>
      <p>عضو مجلس خبرگان رهبری گفت: چهلمین سالگرد تشکیل بسیج را گرامی باید داشت. بسیج دو مدال افتخار ابدی دارد. امام فرمود بسیج لشکر مخلص خدا است و رهبر نیز گفتند که بسیجیان گل های سرسبد انقلاب هستند و این مدال های افتخار برای بسیج است.</p>
      <p>خاتمی با گرامیداشت هفت آذر روز نیروی دریایی که به تعبیر رهبری، نیروی راهبردی است، گفت: حوادث اخیر در پی گران شدن قیمت بنزین بوده و باید بگویم نکته اول این است که این تصمیم سران قوا بود و رهبری به دلیل اعتماد به آنها، آن را تایید فرمودند. این تصمیم داهیانه بود و اگر رهبری تایید نمی فرمودند شرایط بدتر می شد.</p>
      <p> امام جمعه موقت تهران اضافه کرد: نکته دوم این است که مسئولان باید مردم را اقناع می کردند. مردم ما عاقل و بالغ و بسیار فهمیده هستند. مسئولان در روشنگری در این زمینه نباید قافل شوند.</p>
      <p>آیت الله خاتمی خاطرنشان کرد: دولت نباید بگذارد کالاها گران شود، هم جلوی گران شدن را بگیرد، هم نظارت کند و هم با متخلفان برخورد قاطع کند. مردم به حد کافی رنج دارند و مسئولان برای رضای خدا کاری کنند که بر این رنج افزوده نشود.</p>
      <p>آیت‌الله احمد خاتمی ادامه داد: اصل ۲۷ قانون اساسی تجمع مسالمت آمیز را قبول دارد و کسی با اعتراض مسالمت آمیز مخالفت ندارد. مانند آفتاب مشخص است که اشرار با سوار شدن بر موج نگرانی مردم سو استفاده کرده و هزاران میلیارد ضرر زدند.</p>
      <p>وی تصریح کرد: اشرار می خواستند از اسلام انتقام بگیرند، قرآن سوزاندند، به مساجد و حوزه ها حمله کردند و کتابخانه ای با ۱۳ هزار کتاب را سوزاندند.</p>
      <p>خطیب نماز جمعه تهران گفت: اشرار می خواستند از مردم انتقام بگیرند که پشت نظام و انقلاب ایستاده اند و باید بگویم به کوری شما مردم همچنان پشت انقلاب خواهند ایستاد.</p>
      <p>خاتمی افزود: سازماندهی شرارت بر همگان روشن است. در راس شرارت آمریکا بود و آنها اعتراف  به این موضوع کردند. در این قصه شرارت ها آلمان و فرانسه نیز متاسفانه همراهی کردند و امیدوارم آنان که به آنها نگاهی داشتتند، دیگر اعتماد نکنند.</p>
      <p>وی بیان کرد: از نگاه مردم آنها اشرار، غارتگران اموال مردم و جنایتکاران هستند و باید بگویم که آنان حامی آدم کش ها بوده و ننگتان باد با این نگاه.</p>
      <p>نظام اسلامی با شرارت احمقانه نمی لرزد</p>
      <p>امام جمعه موقت تهران اضافه کرد: ایادی این حرکات یعنی رژیم صهیونیستی و خائنین حرمین شریفین بودند که پول و رسانه در اختیار اشرار گذاشتند. من به مردم عربستان می گویم تا کی می خواهید از سوی حکام خود خار شوید، بپا خیزید و آنها را به زیر بکشید.</p>
      <p>آیت الله خاتمی خاطرنشان کرد: منافقین پست آدم کش که ۱۷ هزار نفر را ترور کرده و پاسدار کمیته را زنده پوست کندند و کشتند؛ این، یعنی داعش هم دخیل بودند. همچنین ایادی بازماندگان پهلوی بودند که هیچ طرفداری در کشور ندارند.  </p>
      <p>وی افزود: از حافظان امنیت کشور مانند سپاه، نیروی انتظامی، بسیج، وزارت اطلاعات و اطلاعات سپاه و آحاد ملت تشکر می کنیم.</p>
      <p>آیت‌الله احمد خاتمی ادامه داد: همه در این موضوع متفق القول بودند که باید با اشرار برخورد شود. برخی فعالان فتنه ۷۸ و۸۸ بیانیه دادند و جای جلاد و شهید را عوض کردند و گفتند که با معترضان برخورد شد. خجالت باید بکشند آنهایی که این بیانیه را امضا کردند، جنایتشان همانند جنایت آشوب گران بود.  </p>
      <p>وی تصریح کرد: از شعارهای خوب مردم در این راهپیمایی ها مرگ بر آشوب گر بود.</p>
      <p>خطیب نماز جمعه تهران گفت: یک خطاب به دنیا و جهانیان دارم، جهانیان بدانند که نظام اسلامی نظامی مقتدر است و این نظام بیدی نیست که با شرارت احمقانه بلرزد. تاکنون نلرزیده و اگر بخواهید باز هم شرارت کنید، هیچ اتفاقی نمی‌افتد.</p>
      <p>خاتمی افزود: این مردم وفادار از امام خود یادگرفته اند که حفظ نظام اوجب واجبات است و تا آخرین نفس و قطره خون پای نظام هستند.</p>
      <p>مردم اشرار را شناسایی کنند</p>
      <p>وی بیان کرد: به مردم هم می گویم که آفرین بر شما که قلب امام زمان را شاد کردید. مردم از اسلام و قرآن دفاع کردند. تظاهرات های بزرگی برگزار شده و طی هفته آینده برگزار خواهد شد و از شما ممنونم. از شما انتظار داریم که اشرار را شناسایی کنید.</p>
      <p>امام جمعه موقت تهران اضافه کرد: اشرار را بدون کمترین دلسوزی معرفی کنید. همانگونه که اول انقلاب منافقین را مردم معرفی کردند و کلک آنها کنده شد، باید آنها را خانه به خانه دنبال کنیم. بر هم زنندگان امنیت و اشرار داعش هستند و باید با آنها برخورد قاطع شود.</p>
      <p>بنابر گزارش مهر، آیت الله خاتمی خاطرنشان کرد: به دستگاه قضایی می گویم که از برخورد با مفسدان اقتصادی تشکر می کنم. اما در مسایل اخیر انتظار داریم که با لیدرهای این شرارت ها که فتنه کرده و امنیت را برهم زده اند، برخورد شود. این ها باغی هستند و باید به اشد مجازات برسند.  </p>
      <p>وی افزود: به دستگاه قضایی می گویم که به طوری قاطع برخورد کنید که سیاه لشکر آنها عبرت گرفته و جرات چنین شرارتی نداشته باشند.</p>
      <p>آیت‌الله احمد خاتمی ادامه داد: از تدبیر های ستودنی در این موضوع قطع اینترنت و شبکه های خارجی پیام رسان بود. همین تدبیر ستودنی است که باعث خشک شدن دشمن شده است. لانه زنبور پیدا شده است.</p>
      <p>وی تصریح کرد: هرچه زودتر اینترنت ملی را راه بیاندازید و پیام رسان بومی را فعال کنید. شبکه های پیام رسان خارجی نباید کاملا باز شود و مسولان ارتباطات نباید قصور کنند و آنها مسول هستند در این زمینه.</p>
      <p>امام جمعه موقت تهران گفت: دیدار چند ساعته کارآفرینان با مقام معظم رهبری از جلسات خوب بود و تولید کنندگان گفتند که عمده مشکلات خارجی نبوده و داخلی است و اگر آنها حل شود، تولید شکوفا شده و دشمن شکست می خورد.</p>
      <p>وی افزود: رهبری فرمودند که با شناختی که از دشمن دارم تحریم ها به زودی برداشته نمی‌شود و باید با توسل به قدرت داخلی و توان بومی بر مشکلات غلبه کرد.</p>
      <p>انتهای پیام/</p>
      <p> </p>
      <p> </p>
    </article>
  </body>
</html>