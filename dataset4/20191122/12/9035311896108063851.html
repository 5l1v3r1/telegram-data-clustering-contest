<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/ihrac-ogretmenin-kendi-isini-kurma-girisimi-khk-engeline-takildi"/>
    <meta property="og:site_name" content="euronews"/>
    <meta property="article:published_time" content="2019-11-22T12:44:30+00:00"/>
    <meta property="og:title" content="İhraç öğretmenin kendi işini kurma girişimi KHK engeline takıldı"/>
    <meta property="og:description" content="Kanun Hükmünde Kararname ile işini kaybetti, mesleğine geri dönmek için verdiği hukuk mücadelesi sonuçsuz kaldı. &quot;Memuriyete mahkum değilim, kendi işimi kurarım&quot; diyerek girişimciliğe adım atan ancak KHK engelini özel sektörde de aşamayan ihraç öğretmen Ramazan Tekin'in hikayesi."/>
  </head>
  <body>
    <article>
      <h1>İhraç öğretmenin kendi işini kurma girişimi KHK engeline takıldı</h1>
      <address><time datetime="2019-11-22T12:44:30+00:00">22 Nov 2019, 12:44</time> by <a rel="author">Fatih Yetim</a></address>
      <p>Kanun Hükmünde Kararname ile işini kaybetti, mesleğine geri dönmek için verdiği hukuk mücadelesi sonuçsuz kaldı. "Memuriyete mahkum değilim, ben de kendi işimi kurarım" diyerek girişimciliğe adım atan ancak KHK'lı olmanın getirdiği engelleri özel sektörde de aşamayan ihraç öğretmen Ramazan Tekin'in hikayesi...</p>
      <p>Tekin, Eylül 2016'da 672 sayılı KHK ile henüz 2 yıllık mesleğinden ihraç edildiğini öğrendiğinde zorunlu askerlik hizmetini yerine getiriyordu.</p>
      <p>Ağrı Diyadin'de ilkokul öğretmenliği yapan Tekin, tezkeresini alıp öğrencilerinin başına dönmeyi planlarken, kendini iş ararken buldu.</p>
      <p>O sırada 6 aylık bir çocuğu vardı ve eşi de çalışamıyordu. Bir süre garsonluk yaptı ancak kazandığı geçinmesi için yeterli olmadı.</p>
      <h3>Girişimcilik deneyimi de KHK engeline takıldı</h3>
      <p>Nihayet ailesinin de maddi katkısıyla kendi işini kurmaya karar verdi. Mersin Anamur'da 'waffle' satan bir kafe açtı. Artık özel sektördeydi ve kendi işini yapıyordu. Fakat henüz birkaç ay geçmişti ki Tekin'e KHK'lı olduğu bir kez daha hatırlatıldı. Anamur Belediyesi, İçişleri Bakanlığı'ndan geldiği iddia edilen gizli ibareli bir belgeyi gerekçe göstererek ruhsat talebini reddetti ve kafe kapandı. Tekin o belgeye bir türlü ulaşamadığını ancak söz konusu evrakın, hakkında "güvenlik soruşturması yapıldığı ve ruhsat verilmesinin sakıncalı olduğu" bilgisini içerdiğini belirtiyor.</p>
      <p>O dönem İYİ Parti'de olan Anamur Belediyesi'ne yaptığı başvurulardan sonuç alamadı. Ancak kendisine "İş Yeri Açma ve Çalışma Ruhsatı talebiniz güvenlik soruşturması gereğince uygun bulunmamıştır" yazılı bir belge verildi.</p>
      <p>"Adım KHK'lı olarak çıktığı için mekanı devretmem de kolay olmadı" diyen Tekin, kafeyi ve içindeki malzemeleri değerinin altında fiyatlara elden çıkarmak zorunda kaldığını söylüyor.</p>
      <h3>Özel okullara yaptığı başvurular da aynı gerekçeyle reddedildi</h3>
      <p>Özel sektör 'macerası' kısa süren Tekin, mesleğini özel eğitim kurumlarında yapmayı da denemiş. Ramazan Tekin, iki özel koleje başvurduğunu fakat KHK'lı olduğu için reddedildiğini söylüyor. Tekin iş görüşmesini, "Benimle mülakat yapan kişi gözümün önünde MEB'i arayıp durumumu sordu ve maalesef sizinle çalışamayız dedi" sözleriyle özetliyor.</p>
      <p>Hala işsiz olduğunu belirten Tekin, eşinin de beyninde tümöre rastlandığını ve ameliyat için gün saydıklarını dile getirdi. Tekin, 3.5 yaşındaki oğluna ve eşine bakmak için iş arıyor.</p>
      <ul>
        <li>
          <a href="https://tr.euronews.com/2019/11/16/6-farkli-kisi-tek-hikaye-ortadan-kayboldular-emniyette-bulundular-avukat-istemediler">
            <b>6 farklı kişi tek hikaye: Ortadan kayboldular, emniyette bulundular, avukat istemediler</b>
          </a>
        </li>
        <li>
          <a href="https://tr.euronews.com/2019/10/31/bulent-arinc-khk-magduriyetleri-bir-faciaya-donustu">
            <b>Bülent Arınç: KHK mağduriyetleri bir faciaya dönüştü</b>
          </a>
        </li>
        <li>
          <a href="https://tr.euronews.com/2019/11/05/cumhurbaskan-erdogan-dan-bulent-ar-nc-n-khk-ac-klamas-na-tepki-esefle-kars-lad-m">
            <b>Cumhurbaşkanı Erdoğan'dan Bülent Arınç'ın KHK açıklamasına tepki: Esefle karşıladım</b>
          </a>
        </li>
      </ul>
    </article>
  </body>
</html>