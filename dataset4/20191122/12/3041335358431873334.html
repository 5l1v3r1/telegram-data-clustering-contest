<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/world/eyropaiki-epitropi-epikyronetai-o-diorismos-tis-fon-nter-laien/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T12:30:15+00:00"/>
    <meta property="og:title" content="Ευρωπαϊκή Επιτροπή : Επικυρώνεται ο διορισμός της Φον ντερ Λάιεν"/>
    <meta property="og:description" content="Τη Φον ντερ Λάιεν στηρίζουν οι τρεις μεγάλες πολιτικές ομάδες του Ευρωπαϊκού Κοινοβουλίου: το Ευρωπαϊκό Λαϊκό Κόμμα (182 έδρες), οι Σοσιαλιστές (154) και οι κεντρώοι φιλελεύθεροι του Renew Europe (108)"/>
  </head>
  <body>
    <article>
      <h6 class="kicker">Στις 27 Νοεμβρίου</h6>
      <h1>Ευρωπαϊκή Επιτροπή : Επικυρώνεται ο διορισμός της Φον ντερ Λάιεν</h1>
      <h2>Τη Φον ντερ Λάιεν στηρίζουν οι τρεις μεγάλες πολιτικές ομάδες του Ευρωπαϊκού Κοινοβουλίου: το Ευρωπαϊκό Λαϊκό Κόμμα (182 έδρες), οι Σοσιαλιστές (154) και οι κεντρώοι φιλελεύθεροι του Renew Europe (108)</h2>
      <address><time datetime="2019-11-22T12:30:15+00:00">22 Nov 2019, 12:30</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η πρόεδρος της νέας Ευρωπαϊκής Επιτροπής Ούρσουλα Φον ντερ Λάιεν αναμένεται να λάβει την έγκριση του Ευρωπαϊκού Κοινοβουλίου στη διάρκεια ψηφοφορίας που είναι προγραμματισμένη για την Τετάρτη 27 Νοεμβρίου, δήλωσαν αξιωματούχοι πολλών πολιτικών ομάδων.</p>
      <p>Τη Φον ντερ Λάιεν στηρίζουν οι τρεις μεγάλες πολιτικές ομάδες του Ευρωπαϊκού Κοινοβουλίου: το Ευρωπαϊκό Λαϊκό Κόμμα (182 έδρες), οι Σοσιαλιστές (154) και οι κεντρώοι φιλελεύθεροι του Renew Europe (108).</p>
      <p>
        <a href="https://www.in.gr/2019/11/22/greece/giatros-panagiotis-rafail-se-treis-mines-tha-exoume-kali-eikona-gia-ta-apotelesmata-tis-therapeias/">Γιατρός Παναγιώτης Ραφαήλ : Σε τρεις μήνες θα έχουμε καλή εικόνα για τα αποτελέσματα της θεραπείας</a>
      </p>
      <p>«Η φον ντερ Λάιεν θα λάβει την πλειοψηφία, αλλά χωρίς εμάς», δήλωσε από την πλευρά του ο συμπρόεδρος των Πρασίνων Φιλίπ Λάμπερτς. «Δεν θα είναι υπέροχο, αλλά ούτε και ντροπιαστικό», πρόσθεσε.</p>
      <p>Φαίνεται ότι η Γερμανίδα μπορεί να συγκεντρώσει 444 ψήφους, όμως πολλοί ευρωβουλευτές των τριών αυτών ομάδων δεν είχαν ψηφίσει υπέρ της στις εκλογές του Ιουλίου. Τότε χρειαζόταν το λιγότερο 374 ψήφους και συγκέντρωσε 383, δηλαδή εννέα περισσότερες από το ελάχιστο.</p>
      <p>«Η ψήφος για τον διορισμό είναι διαφορετικός. Δεν είναι μυστική και αρκεί απλή πλειοψηφία των παρόντων», εξήγησε ο Λάμπερτς.</p>
      <p>«Κάθε πολιτική ομάδα θα γνωρίζει ποιος ψήφισε και πώς. Αυτό αναμένεται να αποθαρρύνει τους διαφωνούντες», επεσήμαναν διάφοροι αξιωματούχοι του ΕΛΚ, της πολιτικής οικογένειας της φον ντερ Λάιεν. «Θα έχει πλειοψηφία, αλλά δεν θα είναι ούτε πολύ μεγάλη, ούτε πολύ μικρή», εκτίμησε ένας εξ αυτών.</p>
      <p>Την αίσθηση αυτή επιβεβαιώνουν ευρωβουλευτές των Σοσιαλιστών. Οι Γερμανοί και οι Ισπανοί, που αποτελούν τις δύο μεγαλύτερες ομάδες, θα ψηφίσουν υπέρ του διορισμού της φον ντερ Λάιεν. Όμως υπάρχουν αμφιβολίες για τη στάση των ευρωβουλευτών άλλων χωρών, κυρίως των Γάλλων και των Ρουμάνων, σημείωσε αξιωματούχος των Σοσιαλιστών.</p>
      <p>Οι Πράσινοι (74 ευρωβουλευτές) αναμένεται να απέχουν, σύμφωνα με τον Λάμπερτς. Η άκρα αριστερά (41) θα ψηφίσει κατά της φον ντερ Λάιεν.</p>
      <p>«Αν η ψήφος είναι θετική, η νέα Κομισιόν θα μπορέσει να αρχίσει να εργάζεται την 1η Δεκεμβρίου», εξήγησε ο πρόεδρος του Ευρωκοινοβουλίου Νταβίντ Σασόλι. Είναι η πρώτη φορά που επικεφαλής της Ευρωπαϊκής Επιτροπής θα είναι γυναίκα.</p>
      <p>Την 1η Δεκεμβρίου εξάλλου ο Σαρλ Μισέλ θα αναλάβει την προεδρία του Ευρωπαϊκού Συμβουλίου, αντικαθιστώντας τον Ντόναλντ Τουσκ.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/08/world/merkel-fon-nter-laien-strairiksi-se-v-makedonia-kai-alvania/"/>
        <a href="https://www.tanea.gr/2019/10/31/world/me-aneyrysma-diegnosthike-o-zan-klont-giounker/"/>
      </related>
    </article>
  </body>
</html>