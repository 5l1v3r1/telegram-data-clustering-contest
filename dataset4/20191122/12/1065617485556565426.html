<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/dzeko-lammazza-neopromosse-punta-il-brescia-e-lolimpico-deve-tornare-fortino/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-22T12:58:32+00:00"/>
    <meta property="og:title" content="Dzeko l’ammazza neopromosse punta il Brescia. E l’Olimpico deve tornare fortino"/>
    <meta property="og:description" content="La Roma ha totalizzato 11 punti nelle prime sei gare casalinghe, peggio solamente con Zeman. Il centravanti giallorosso ha segnato 16 gol nelle ultime 15 partite contro squadre che provengono dalla serie cadetta"/>
  </head>
  <body>
    <article>
      <h1>Dzeko l’ammazza neopromosse punta il Brescia. E l’Olimpico deve tornare fortino</h1>
      <h2>La Roma ha totalizzato 11 punti nelle prime sei gare casalinghe, peggio solamente con Zeman. Il centravanti giallorosso ha segnato 16 gol nelle ultime 15 partite contro squadre che provengono dalla serie cadetta</h2>
      <address><time datetime="2019-11-22T12:58:32+00:00">22 Nov 2019, 12:58</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>Terminata la terza sosta stagionale per gli impegni delle nazionali torna la <b>Serie A</b> con la tredicesima giornata di campionato. La <b>Roma</b>, dopo la sconfitta di Parma, è costretta a portare a casa i tre punti per mantenersi nelle zone alte della classifica. Domenica alle 15 all’<b>Olimpico</b> affronterà il Brescia, <b>ultimo</b> in classifica a quota 7 punti.</p>
      <p><b>FATTORE CASA</b> – La squadra giallorossa guidata da <b>Fonseca</b> in questa stagione ha ottenuto <b>11 punti nelle prime sei partite casalinghe</b> di campionato. In questi match la Roma non ha conquistato la vittoria in tre occasioni: contro il Genoa nella prima di campionato terminata 3-3, nella sconfitta contro l’Atlanta di Gasperini e il pareggio contro il Cagliari con il gol annullato a <b>Kalinic</b> negli ultimi secondi della partita. I giallorossi avevano fatto peggio solamente nella stagione 2012/2013, quando sotto la gestione <b>Zeman</b> totalizzarono solamente <b>8 punti</b>.</p>
      <p><b>AMMAZZA NEOPROMOSSE</b> – Altro dato interessante riguarda <b>Edin Dzeko</b>, diventato capitano dopo le numerose panchine di Florenzi. Il <b>centravanti bosniaco</b> ha segnato 16 gol nelle ultime 15 partite di Serie A contro le neopromosse. In questa stagione ha siglato 5 reti in 12 partite in campionato, una di queste nella sesta giornata contro il <b>Lecce al Via del Mare,</b> decidendo il match terminato per 0-1. Nove di quei 16 gol sono arrivati tra le mura amiche, allo Stadio Olimpico. Lì dove ha segnato il suo ultimo gol con il Milan, aprendo le marcature. Se contro le Rondinelle dovesse timbrare il cartellino, cosa che gli manca da 4 match, sarebbe la <b>diciottesima squadra diversa di Serie A</b> alla quale avrà segnato. Per ripartire la <b>Roma</b> punta su di lui.</p>
      <p>Matteo Falanesca</p>
    </article>
  </body>
</html>