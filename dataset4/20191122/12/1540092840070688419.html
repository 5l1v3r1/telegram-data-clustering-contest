<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/style/politismos/story/198234/22-11-1963-ti-tha-eixe-symvei-kai-pos-tha-itan-simera-o-kosmos-an-den-eixe-dolofonithei-o-kenenti"/>
    <meta property="og:site_name" content="CNN.gr"/>
    <meta property="article:published_time" content="2019-11-22T12:12:47+00:00"/>
    <meta property="og:title" content="22-11-1963: Τι θα είχε συμβεί και πώς θα ήταν σήμερα ο κόσμος αν δεν είχε δολοφονηθεί ο Κένεντι;"/>
    <meta property="og:description" content="11.22.1963 – Ο αμερικανικός τρόπος γραφής της ημερομηνίας της δολοφονίας του Τζον Φιτζέραλντ Κένεντι και η μέρα που πολλοί θεωρούν ότι άλλαξε τη σύγχρονη ιστορί"/>
  </head>
  <body>
    <article>
      <h1>22-11-1963: Τι θα είχε συμβεί και πώς θα ήταν σήμερα ο κόσμος αν δεν είχε δολοφονηθεί ο Κένεντι;</h1>
      <h2>11.22.1963 – Ο αμερικανικός τρόπος γραφής της ημερομηνίας της δολοφονίας του Τζον Φιτζέραλντ Κένεντι και η μέρα που πολλοί θεωρούν ότι άλλαξε τη σύγχρονη ιστορία. Τι θα είχε γίνει, όμως, αν ο Όσβαλντ αστοχούσε; Αν ο Κένεντι έσκυβε; Αν ένα κρύωμα τον ανάγκαζε να μείνει στο ξενοδοχείο του εκείνη τη μοιραία -για τον ίδιο τουλάχιστον- μέρα;</h2>
      <slideshow>
        <figure>
          <img src="https://cdn.cnngreece.gr/media/com_news/galleries/2019/11/22/19389/photos/full/AP_6311220245.jpg"/>
          <figcaption>22/11/1963: Η δολοφονία του Κένεντι - Πηγή: ΑP Photo</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/22/19389/photos/full/AP_6311220260.jpg"/>
          <figcaption>22/11/1963: Η δολοφονία του Κένεντι - Πηγή: ΑP Photo</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/22/19389/photos/full/AP_6311220989.jpg"/>
          <figcaption>22/11/1963: Η δολοφονία του Κένεντι - Πηγή: ΑP Photo</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/22/19389/photos/full/AP_109338445410.jpg"/>
          <figcaption>22/11/1963: Η δολοφονία του Κένεντι - Πηγή: ΑP Photo</figcaption>
        </figure>
        <figure>
          <img src="https://cdn.cnngreece.gr/media/com_news/galleries/2019/11/22/19389/photos/full/AP_913966610060.jpg"/>
          <figcaption>22/11/1963: Η δολοφονία του Κένεντι - Πηγή: ΑP Photo</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Μαρία Δεδούση, CNN Greece 14:12 , 22 November 2019 - 14:51</p>
      <p>Η ιστορία, το έχουμε πει πολλές φορές, δεν γράφεται με <b>σενάρια</b>, αλλά με τα <b>γεγονότα</b>. Είναι σχεδόν αδύνατον, όμως, να μην κάνεις σπέκουλα και <b>υποθέσεις</b>, ιδιαίτερα γύρω από γεγονότα <b>αποκομμένα</b> (ή σχεδόν) από το γενικότερο <b>ιστορικό πλαίσιο</b>. Αν ο Β' Παγκόσμιος Πόλεμος ήταν η <b>νομοτελειακή συνέπεια</b> μιας σειράς γεγονότων και συνθηκών, άρα <b>θα ξέσπαγε ούτως ή άλλως</b> με κάποια αφορμή, η περίπτωση του Κένεντι ανήκει σε μια εντελώς διαφορετική <b>κατηγορία γεγονότων</b>: Των -σχεδόν- <b>τυχαίων</b>. Είναι προφανές ότι πολλοί τον<b> ήθελαν νεκρό</b>. Όπως και κάθε Αμερικανό Πρόεδρο εξάλλου, καθένας για τους δικούς του <b>λόγους</b>. Τον Κένεντι πολύ περισσότερο, επειδή εκπροσωπούσε, εν μέσω του Ψυχρού Πολέμου, μια πολιτική δύναμη ανανέωσης τόσο για τη διεθνή πολιτική σκηνή όσο και για την<b> ίδια την κοινωνία των ΗΠΑ</b>.</p>
      <p>Ο Κένενετι <b>δεν ήταν τόσο προοδευτικός</b> όσο έχει μείνει στην ιστορία, όχι με τα σημερινά <b>στάνταρ</b> τουλάχιστον. Ήταν, όμως, για την <b>εποχή</b> του.</p>
      <p>Πόσο διαφορετικός θα ήταν<b> ο κόσμος σήμερα</b>, αν δεν είχε δολοφονηθεί;  Μερικά από τα σενάρια είναι πολύ ενδιαφέροντα...</p>
      <h3>Οι εκλογές του 1964</h3>
      <figure>
        <img src="https://cdn.cnngreece.gr/images/news/2019/11/22/AP_303563262033.jpg"/>
        <figcaption>
          <b>(@AP Photo)</b>
        </figcaption>
      </figure>
      <p>Εάν <b>η απόπειρα είχε γίνει</b>, αλλά ο Κένεντι δεν είχε πεθάνει, προφανώς ο κόσμος δεν θα είχε γνωρίσει όλον τον πλούτο των <b>θεωριών συνομωσίας</b> που πλέχθηκαν γύρω από τη δολοφονία του. Και βέβαια δεν θα είχε υπάρξει η έρευνα της επιτροπής <b>Γουόρεν</b>. Θα είχε γίνει, όμως, <b>κάποια έρευνα</b>. Και αυτή η έρευνα, αναπόφευκτα θα είχε φέρει στην επιφάνεια πολλά από τα <b>προσωπικά</b> και πολιτικά <b>μυστικά</b> του (και είχε πολλά, με βασικότερο τη <b>σχέση του με τη Μαφία</b>), με δεδομένο μάλιστα ότι το κατεστημένο στην Αμερική δεν ήταν υπέρ του. Τουναντίον, ήταν πολύ <b>εναντίον</b> του. Στο βιβλίο του Μπράις Ζάμπελ <b>«Surrounded by Enemies: What If Kennedy Survived Dallas?»</b>, ο συγγραφέας κάνει την υπόθεση ότι αυτές οι αποκαλύψεις θα οδηγούσαν σε <b>παραπομπή</b> του, παρόμοια με αυτή που αντιμετωπίζει σήμερα ο Τραμπ. Και θα<b> έχανε τις εκλογές, </b>με συνέπεια να μην υπάρξει δεύτερη θητεία και ο ίδιος να εξαφανιστεί από το πολιτικό σκηνικό,  <b>απαξιωμένος.</b></p>
      <h3>2. Βιετνάμ</h3>
      <p>Η κατάσταση στο Βιετνάμ ήταν ήδη πολύ <b>τεταμένη το 1963</b>. Λίγους μήνες πριν σκοτωθεί, ο Κένεντι, είχε υποστηρίξει ένα <b>πραξικόπημα</b> το οποίο κατέληξε με το θάνατο του <b>Νοτιοβιετναμέζου Προέδρου Ντίεμ</b>.</p>
      <p>Στο ντοκιμαντέρ <b>«</b>Virtual JFK», ιστορικοί υποστηρίζουν ότο ο Κένεντι θα είχε αποσύρει τις αμερικανικές δυνάμεις από το Βιετνάμ, αντιστεκόμενος στις πιέσεις για ένα <b>γενικευμένο πόλεμο</b>.</p>
      <p>Παρόλα αυτά, μετά το θάνατό του, ο αδελφός του <b>Ρόμπερτ</b> είπε στους δημοσιογράφους ότι ο JFK <b>δεν είχε καμία πρόθεση</b> να φύγει από το Βιετνάμ. Φαίνεται πράγματι δύσκολο να είχε πάρει μια τόσο δραστική απόφαση, δεν είχε δώσει έως τότε δείγματα ότι ήταν τόσο αποφασιστικός.</p>
      <p>Στην πραγματικότητα, οι ιστορικοί όχι μόνο <b>δεν έχουν κάποιο ασφαλές σενάριο</b>, αλλά διαφωνούν και πολύ μεταξύ τους για το πώς θα εξελισσόταν ο πόλεμος του Βιετνάμ αν ζούσε ο Κένεντι.</p>
      <h3>3. Ανθρώπινα δικαιώματα</h3>
      <figure>
        <img src="https://cdn.cnngreece.gr/images/news/2019/11/22/AP_060926014071.jpg"/>
        <figcaption>
          <b>Ο Λίντον Τζόνσον ήταν ένας άνθρωπος αφανής, καθόλου λαμπερός και με πολλές γωνίες. Ήξερε όμως κάτι που δεν ήξερε ο Κένεντι: Πώς να χειρίζεται το σύστημα της εξουσίας στην Ουάσινγκτον. (@AP Photo)</b>
        </figcaption>
      </figure>
      <p>Οι ιστορικοί ξέρουν ότι ο Κένεντι <b>θα τα είχε βρει πολύ σκούρα</b> στην προσπάθειά του να εξασφαλίσει τη συναίνεση του Κογκρέσου στα θέματα των <b>κοινωνικών αλλαγών και των ανθρωπίνων δικαιωμάτων</b>, αν είχε εκλεγεί για άλλη μια θητεία. Τελικά αυτός που πήρε το κρέντιτ ήταν ο <b>Λίντον Τζόνσον</b>, ο οποίος κατάφερε να περάσει τους περίφημους νόμους που άλλαξαν την Αμερική στη δεκαετία του '60. Κι αυτό επειδή ο Τζόνσον εκμεταλλεύτηκε τόσο τη δυναμική που είχε δημιουργήσει ο Κένεντι, όσο και τις <b>διασυνδέσεις του στο Κογκρέσο</b> αλλά και τη μυθολογία που άρχισε από την πρώτη στιγμή να δημιουργείται γύρω από την ίδια τη δολοφονία. Το πιθανότερο είναι ότι <b>ο ίδιος ο Κένεντι δεν θα τα είχε καταφέρει τόσο καλά.</b></p>
      <p>Στο περίφημο βιβλίο του <b>Στίβεν Κινγκ «11/22/1963»</b>, ο συγγραφέας <b>«</b>στέλνει» έναν άντρα πίσω στο 1963 για να σώσει τον Κένεντι. Με τα πολλά -πάρα πολλά- τα <b>καταφέρνει</b>. Και όταν επιστρέφει στο <b>παρόν</b>, διαπιστώνει ότι όχι μόνο η Νομοθεσία του 1964 για τα Ανθρώπινα Δικαιώματα <b>δεν πέρασε</b>, αλλά ο κόσμος έχει μεταβληθεί σε μια απόλυτα αυταρχική <b>δυστοπία</b>, συνέπεια <b>πυρηνικού πολέμου</b> που ξέσπασε λίγα χρόνια αργότερα.</p>
      <h3>4. Ο ψυχρός Πόλεμος</h3>
      <figure>
        <img src="https://cdn.cnngreece.gr/images/news/2019/11/22/AP_820191283967_1.jpg"/>
        <figcaption>
          <b>Κένεντι και Χρουστσόφ ήταν φίλοι. Όσο φίλοι μπορούν να είναι μια γάτα και ένα ποντίκι σε ειδικές συνθήκες. Ποιος ήταν η γάτα και ποιος το ποντίκι είναι θέμα απλώς από ποια πλευρά του παραπετάσματος κοιτουσε κανείς την κατάσταση. (@AP Photo)</b>
        </figcaption>
      </figure>
      <p>Το είπαμε και πριν ότι ο Κένεντι <b>δεν ήταν τόσο «άγγελος» όσο θέλουμε να πιστεύουμε</b>. Πολλοί από τους ιστορικούς υποστηρίζουν ότι κέρδισε τις εκλογές <b>εκμεταλλευόμενος</b> τους φόβους για πυρηνικό πόλεμο και χτίζοντας όλη την πολιτική του <b>περσόνα</b> πάνω στο σκληρό πρόσωπο που έπρεπε να επιδείξει η Αμερική στον <b>Ψυχρό Πόλεμο</b>. Ένα από τα επιχειρήματά του ήταν ότι <b>«οι Ρεπουμπλικάνοι στάθηκαν πολύ αδύναμοι στην αντιμετώπιση του Κομμουνιστικού κινδύνου»</b>. Όμως, λίγο πριν από το θάνατό του, πίεσε για περιορισμό της εξάπλωσης των πυρηνικών όπλων. Στο βιβλίο «If Kennedy Lived: An Alternate History», ο Τζεφ Γκρίνφιλντ υποστηρίζει ότι ο Κένεντι θα είχε συνεργαστεί με το Σοβιετικό ηγέτη <b>Νικίτα Χρουστσόφ</b> για να περιοριστούν πράγματι τα πυρηνικά όπλα. Πόσο εφικτό θα ήταν αυτό σε μια εποχή στην οποία η <b>ισορροπία του τρόμου</b> έκανε τον κόσμο να γυρίζει, παραμένει άγνωστο.</p>
      <h3>5. Το διαστημικό πρόγραμμα</h3>
      <figure>
        <img src="https://cdn.cnngreece.gr/images/news/2019/11/22/AP_926493732381.jpg"/>
        <figcaption>
          <b>Ο Κένεντι πίστευε πολύ στο διαστημικό πρόγραμμα και διαφήμιζε αυτή του την πίστη. Η οποία, όμως, δεν ήταν τόσο προσωπική πεποίθηση όσο αναγκαιότητα της διατήρησης της υπεροχής των ΗΠΑ στον πλανήτη και έξω από αυτόν. (@AP Photo)</b>
        </figcaption>
      </figure>
      <p>Θα είχαμε στείλει ήδη ανθρώπους στον <b>Άρη</b>, αν είχε ζήσει ο Κένεντι; Ο Συγγραφέας Στίβεν Μπάξτερ, στο μυθιστόρημα επιστημονικής φαντασίας «Voyage», στέλνει ανθρώπους (Αμερικανούς φυσικά) στον Άρη το 1986, με τον Κένεντι εν ζωή. Στην πραγματικότητα, ο Κένεντι λειτούργησε μόνο <b>ως έμπνευση για το διαστημικό πρόγραμμα</b>. Ήταν ο <b>Νίξον</b> που ενέκρινε για πρώτη φορά αποστολή στον Άρη. Σε μια ακόμα πιο αισιόδοξη πιθανή (ή μάλλον απίθανη) τροπή, Κένεντι και Χρουστσόφ δημιουργούν το πρώτο <b>κοινό διαστημικό πρόγραμμα ΗΠΑ </b>και<b> Σοβιετικής Ένωσης</b>. Και έζησαν αυτοί καλά κι εμείς καλύτερα. Και <b>παγκόσμια ειρήνη</b>, αμήν.</p>
      <h3>5. Οι σχέσεις με την Κούβα</h3>
      <figure>
        <img src="https://cdn.cnngreece.gr/images/news/2019/11/22/AP_6210230113.jpg"/>
        <figcaption>
          <b>Ο Κάστρο ήξερε από την πρώτη στιγμή ότι θα έπεφταν επάνω του οι υποψίες για τη δολοφονία του Κένεντι, όπως και έγινε. Υπό μια έννοια, η δολοφονία αυτή, οδήγησε σε στασιμότητα οποιαδήποτε προσπάθεια προσέγγισης των δύο χωρών για τα επόμενα χρόνια. @AP Photo</b>
        </figcaption>
      </figure>
      <p>Ένα από τα <b>σημεία-κλειδιά</b> της δολοφονίας του Κένεντι είναι το πόσο τάραξε το <b>Φιντέλ Κάστρο</b> και το πώς διαμόρφωσε τις <b>αμερικανο-κουβανικές σχέσεις</b> για την επόμενη 50ετία. Φυσικά ο Κάστρο ήξερε ότι θα θα έπεφταν επάνω του <b>κατηγορίες</b> για τη δολοφονία, ιδιαίτερα μετά την αποκάλυψη ότι ο <b>Όσβαλντ</b> είχε μιλήσει ανοιχτά εναντίον της πολιτικής των ΗΠΑ απέναντι στην Κούβα. Γι αυτό και προσφέρθηκε να δώσει ο ίδιος <b>εξηγήσεις</b> στην επιτροπή Γουόρεν, που διερευνούσε τη δολοφονία. <b>Κάποιοι πείστηκαν</b>. Πολλοί όχι και η εμπλοκή της Κούβας στο θάνατο του Κένεντι παραμένει ως σήμερα <b>κεντρικό σημείο σε πολλές από τις θεωρίες συνομωσίας</b>. Ο ίδιος ο Κένεντι, πάντως, όπως λέει ο βιογράφος του, Ρόμπερτ Ντάλεκ, έβλεπε ως <b>μονόδρομο</b> την προσέγγιση με την Κούβα και ήταν προετοιμασμένος να κινηθεί σε αυτή την <b>κατεύθυνση</b>.</p>
      <h3>Μια δολοφονία λίγο λιγότερο σημαντική απ' όσο πιστεύουμε</h3>
      <figure>
        <img src="https://cdn.cnngreece.gr/images/news/2019/11/22/AP_507687987972.jpg"/>
        <figcaption>
          <b>Η Τζάκι με δύο της παιδιά, στην κηδεία του Κένεντι. Δίπλα της, ο Μπομπ και ο Έντουαρντ. Σύμφωνα με κάποιους ιστορικούς, ακόμα και η Τζάκι ίσως μέχρι τέλους είχε ακολουθήσει διαφορετικό δρόμο, κουρασμένη από τις απιστίες του Κένεντι και εκθέτοντάς τον (@AP Photo)</b>
        </figcaption>
      </figure>
      <p>Σε κάθε περίπτωση, οι ιστορικοί συμφωνούν ότι <b>αν ο Κένεντι είχε ζήσει,</b> τα επόμενα χρόνια δεν θα είχαν εκείνο το γιγαντιαίο <b>μομέντουμ</b> των πρώτων ετών της πολιτικής του καριέρας. Η πρώτη του <b>θητεία</b> ήταν καλή αλλά <b>όχι τόσο αξιομνημόνευτη</b>. Και, υπό μια έννοια, ο θάνατός του ήλθε στην <b>κατάλληλη στιγμή</b>, ώστε να προστατεύσει την <b>υστεροφημία</b> του: Η<b> δεκαετία του '60 ξεκίνησε καλά</b> για τις ΗΠΑ, αλλά στην πορεία της μετατράπηκε σε κόλαφο και ιδιαίτερα στο Βιετνάμ.</p>
      <p>Πόσα θα μπορουσε να έχει κάνει στη <b>δεύτερη θητεία του;</b> Όχι πολλά αν κοιτάξουμε την εμπειρία, η οποία λέει ότι όλοι οι Πρόεδροι των ΗΠΑ έκαναν τα <b>σημαντικότερα πράγματα</b> της καριέρας τους στην πρώτη τους θητεία. Και ο Κένεντι αποδείχθηκε άτολμος σε πολλές περιπτώσεις. Και όχι ιδιαίτερα ικανός στο<b> χειρισμό του μηχανισμού</b> των αμερικανικών πόλιτικς. </p>
      <p>Παραδόξως, αυτός που βγαίνει κερδισμένος -και ιστορικά- απ' όλο αυτό, είναι ο <b>Λίντον Τζόνσον</b>. Ένας άνθρωπος με εξίσου <b>φιλελεύθερο</b> όραμα για τις ΗΠΑ, αλλά πολύ <b>λιγότερο λαμπερός</b> από τον Κένεντι. Λαϊκός τύπος, χωρίς σπουδαία μόρφωση, <b>καθόλου επικοινωνιακός</b> και χαμένος στην εποχή της τηλεόρασης, ο Τζόνσον είχε <b>πολλά μειονεκτήματα</b> έναντι του Κένεντι, αλλά ένα πολύ σοβαρό <b>πλεονέκτημα</b>:</p>
      <p>
        <b>Έκανε τη δουλειά.</b>
      </p>
      <p>Κι αυτό απέδειξε ότι <b>η θεωρία των «μεγάλων ηγετών»</b> δεν απαντά στα ιστορικά ερωτήματα, όχι πάντα τουλάχιστον. Οι ηγέτες έχουν τη δυνατότητα να <b>καθορίσουν</b> κάποια γεγονότα, αλλά πάντα και οι ίδιοι εξαρτώνται από <b>δυνάμεις πολύ ισχυρότερες από τους ίδιους</b>. Ακόμα κι αν ο Κένεντι ήθελε (υποθετικά) να <b>τερματίσει τον Ψυχρό Πόλεμο</b>, δεν ήταν μόνος του σ' αυτόν, είχε απέναντί του το <b>Νικίτα Χρουστσόφ</b>, ο οποίος δεν ήταν <b>Στάλιν</b>, αλλά δεν ήταν και <b>Γκορμπαρσόφ</b>.</p>
      <p>Κι αν ήθελε να τερματίσει (υποθετικά) τον πόλεμο στο Βιετνάμ, είχε <b>πίσω του μια Αμερική</b> που μετά το Β' Παγκόσμιο Πόλεμο πίστευε ότι <b>μπορούσε να κάνει ότι ήθελε</b>. Αυτή η αντίληψη αποτέλεσε και τη <b>Nέμεσή της</b> στο Βιετνάμ, κι αυτό συμβαίνει πάντα με το <b>δύσκολο τρόπο</b>.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/198340/ntafni-karoyana-gkalizia-synelifthi-xana-o-epixeirimatias-fenex-gia-ti-dolofonia-tis-dimosiografoy">Ντάφνι Καρουάνα Γκαλίζια: Συνελήφθη ξανά ο επιχειρηματίας Φένεχ για τη δολοφονία της δημοσιογράφου</a>
        </li>
        <li>
          <a href="https://www.cnn.gr/news/kosmos/story/198296/apisteyti-agriotita-toyrkos-skotose-ti-syzygo-toy-kai-tin-perase-apo-mixani-toy-kima">Απίστευτη αγριότητα: Τούρκος σκότωσε τη σύζυγό του και την πέρασε από μηχανή του κιμά</a>
        </li>
        <li>
          <a href="https://www.cnn.gr/news/kosmos/story/198218/n-zilandia-katadikastike-o-andras-poy-afise-mia-nekri-gynaika-sto-spiti-toy-kai-vgike-me-alli">Ν. Ζηλανδία: Καταδικάστηκε ο άνδρας που άφησε μία νεκρή γυναίκα στο σπίτι του και βγήκε με άλλη</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/9826/tzon-fitzeralnt-kenenti">ΤΖΟΝ ΦΙΤΖΕΡΑΛΝΤ ΚΕΝΕΝΤΙ</a>
        </li>
        <li>
          <a href="https://www.cnn.gr/eidhseis/tag/271/dolofonia">ΔΟΛΟΦΟΝΙΑ</a>
        </li>
        <li>
          <a href="https://www.cnn.gr/eidhseis/tag/7110/istoria">ΙΣΤΟΡΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/23/198331/snapshot/2763813.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198336/snapshot/2349564.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198339/snapshot/2660639.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/23/198341/snapshot/aytokinhto.jpg"/>
      </figure>
    </article>
  </body>
</html>