<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukroboronprom-zustriv-delegaciyu-na-choli-z-eksministrom-vms-ssha-330535_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T12:38:00+00:00"/>
    <meta property="og:title" content="Американська делегація приїхала в &quot;Укроборонпром&quot; напередодні реформування"/>
    <meta property="og:description" content="Делегацію очолив ексміністр ВМС США."/>
  </head>
  <body>
    <article>
      <h1>Американська делегація приїхала в "Укроборонпром" напередодні реформування</h1>
      <h2>Делегацію очолив ексміністр ВМС США.</h2>
      <address>
        <time datetime="2019-11-22T12:38:00+00:00">22 Nov 2019, 12:38</time>
      </address>
      <p>Команда "Укроборонпрому" зустрілася з представниками групи радників Інституту оборонного аналізу США для обговорення планів трансформаційного розвитку підприємств-учасників Концерну у п'ятницю. Американську делегацію очолив стратегічний радник з питань реформування оборонно-промислового комплексу, ексміністр Військово-морських сил США Дональд Чарльз Вінтер, повідомляє пресслужба Концерну.</p>
      <p>"Наша мета - перетворити Укроборонпром на ефективний управлінський орган державними підприємствами оборонно-промислового комплексу – вони мають задовольняти потреби нашої армії та бути економічно ефективними", – зазначив заступник гендиректора  з трансформації Роман Бондар.</p>
      <p>Він переконаний, що одними із рушіїв змін на підприємствах стануть цифровізація та захист права інтелектуальної власності. Концерн поліпшуватиме умови праці та посилить соціальний захист своїх працівників.</p>
      <p>"Під час проведеної зустрічі особливу увагу сторони приділили обговоренню фінансово-економічних показників та виробничих результатів діяльності державно-виробничої складової оборонно-промислового комплексу України, а також подальші плани трансформаційного розвитку підприємств-учасників Концерну", - йдеться у повідомленні. </p>
      <p>Зазначається, що під час обговорення також були актуалізовані питання ініціатив Концерну, серед яких – підвищення прозорості державного оборонного замовлення внаслідок очікуваних змін до нормативно-правових актів, перехід з 1 грудня поточного року усіх підприємств-учасників ДК "Укроборонпром" до відкритих процедур відбору постачальників із використанням системи державних закупівель "Prozorro", перебіг фінансового аудиту, а також інші трансформаційні процеси, у т.ч. на шляху до корпоративного управління.</p>
      <p>Напередодні стало відомо про призначення колишнього народного депутата<b><a href="https://dt.ua/UKRAINE/nayyem-stav-zastupnikom-gendirektora-ukroboronpromu-330460_.html"> Мустафи Найєма на посаду заступника гендиректора Державного Концерну</a></b> "Укрборонпром". Про це повідомив сам Найєм під час пресконференції до шостої річниці Майдану.</p>
      <p>12 листопада детективи НАБУ повідомили колишньому генеральному директору державного концерну <a href="https://dt.ua/UKRAINE/reforma-ukroboronpromu-speceksporteriv-zbroyi-stane-vtrichi-menshe-327999_.html"><b>"Укроборонпром"</b></a> про <a href="https://dt.ua/UKRAINE/kolishnomu-gendirektoru-ukroboronpromu-povidomleno-pro-pidozru-nabu-329336_.html"><b>підозру у внесенні недостовірних відомостей до декларації</b></a> (стаття 366-1 Кримінального кодексу). </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>