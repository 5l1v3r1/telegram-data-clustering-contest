<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549116.html/%D8%B1%D9%88%DB%8C%DA%A9%D8%B1%D8%AF-%D8%A8%D8%B3%DB%8C%D8%AC-%D8%AA%D9%88%D8%B3%D9%84-%D8%A8%D9%87-%D8%A8%DB%8C%D8%A7%D9%86%DB%8C%D9%87-%DA%AF%D8%A7%D9%85-%D8%AF%D9%88%D9%85-%D8%A8%D8%B1%D8%A7%DB%8C-%D8%A7%DB%8C%D8%AC%D8%A7%D8%AF-%D8%AA%D9%85%D8%AF%D9%86-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T12:41:00+00:00"/>
    <meta property="og:title" content="رویکرد بسیج توسل به بیانیه گام دوم برای ایجاد تمدن اسلامی است"/>
    <meta property="og:description" content="رئیس سازمان بسیج مستضعفین گفت: رویکرد جدید بسیج توسل به بیانیه گام دوم و پیش برد اهداف آن به کمک جوانان و نوجوانان برای ایجاد تمدن اسلامی است."/>
  </head>
  <body>
    <article>
      <h1>رویکرد بسیج توسل به بیانیه گام دوم برای ایجاد تمدن اسلامی است</h1>
      <h2>سردار سلیمانی در سخنرانی پیش از خطبه ها:</h2>
      <address>
        <time datetime="2019-11-22T12:41:00+00:00">22 Nov 2019, 12:41</time>
      </address>
      <p>رئیس سازمان بسیج مستضعفین گفت: رویکرد جدید بسیج توسل به بیانیه گام دوم و پیش برد اهداف آن به کمک جوانان و نوجوانان برای ایجاد تمدن اسلامی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سردار سرتیپ غلامرضا سلیمانی رئیس سازمان بسیج مستضعفین در سخنرانی پیش از خطبه‌های نماز جمعه تهران به مناسبت هفته بسیج، با اشاره به اینکه در آستانه چهلمین سالگرد تاسیس شجره طیبه بسیج به فرمان امام راحل قرار داریم، اظهارداشت: پس از تسخیر لانه جاسوسی توسط دانشجویان پیرو خط امام که از آن به عنوان انقلاب دوم یاد می کنند، امام فرمان تشکیل بسیج را دادند.</p>
      <p>وی تصریح کرد: یکی از ماموریت های اصلی بسیج که امام راحل در آذر ۶۷ متصور شدند، مقابله با کینه ورزی استکبار جهانی به ویژه آمریکا بود و امام گفتند که اگر در هر کشوری نوای بسیج وجود داشته باشد، سعادت ایجاد می شود.</p>
      <p>رییس سازمان بسیج افزود: بسیج عمومی در مقابل فتنه افکنی و در مقابل استکبار و به ویژه آمریکای خونخوار هدف امام راحل بود تا با ایجاد فتنه، مردم آماده حضور در مقابله با دشمنان باشند.</p>
      <p>سردار سلیمانی بیان کرد: در حالی که کشورمان بعد از انقلاب در حال استقرار دولت بود، با فتنه های متعهد و همچنین تجاوز عراق مواجه شد که باعث حضور بسیج در میدان مبارزه شد و این تهدیدات را به فرصت تبدیل کرد.</p>
      <p>وی گفت: همه فرزندان اقشار مختلف در طول دفاع مقدس به میدان آمدند و حدود ۹۲ هزار شهید برای امنیت کشور و نظام تقدیم کردند.</p>
      <p>
        <b>تمامی پیروزی های ما و حتی جهان اسلام ریشه در موفقیت ملت ایران در دوران دفاع مقدس دارد</b>
      </p>
      <p>رئیس سازمان بسیج اضافه کرد: امروز تمامی پیروزی های ما و حتی جهان اسلام ریشه در موفقیت ملت ایران در دوران دفاع مقدس دارد که آن هم ناشی از حضور مردم در صحنه های دفاع مقدس و بعد از آن به تدبیر امام در ادامه رسالت خود در سایر حوزه‌های کشور دارد.</p>
      <p>سردار سلیمانی اظهار داشت: پرچمداری بسیج در مقابله با ناتوی فرهنگی و بخش های دیگری که جمهوری اسلامی نیاز به حضور مردم دارد، باعث موفقیت کشور در عرصه های مختلف شده است.</p>
      <p>وی خاطرنشان کرد: زمانی که قرار شد فلج اطفال در کشور ریشه کن شود، به کمک بسیج در طول یکماه حدود ۲۰ میلیون نفر واکسیناسیون شدند که اقدامی خیره کننده بود که چرا دیگر کشورها این اقدامات را در طول چند سال انجام می دادند.</p>
      <p>خطیب پیش از خطبه‌های نماز جمعه تهران گفت: ساخت بسیج سازندگی نیز در مسیر خدمت رسانی به محرومان و حضور در مناطق کم برخوردار برای کمک به قشرهای ضعیف باعث شد که کارنامه درخشانی از بسیج در اقتصاد مقاومتی شکل گیرد.</p>
      <p>رئیس بسیج افزود: حضرت آقا امسال نیز تاکید فرمودند که اهتمام جدی شود تا گروه های جهادی ادامه کار خود را دهند و خدمت رسانی کنند.</p>
      <p>سردار سلیمانی تاکید کرد: چهلمین سال بسیج را در حالی جشن می گیریم که سند گام دوم به عنوان سند راهبردی پیش روی ما است.</p>
      <p>وی ادامه داد: رویکرد جدید بسیج توسل به بیانیه گام دوم و پیش برد اهداف آن به کمک جوانان و نوجوانان برای ایجاد تمدن اسلامی است و در این زمینه باید رویکردهای جدیدی اتخاذ شود و با اتکا به پشتیبانی مردم، میراث ارزشمند امام راحل و منظومه بلند رهبری در تمامی عرصه های مطرح شده در بیانیه گام دوم بسیج حضور داشته باشد.</p>
      <p> </p>
      <p>انتهای پیام/</p>
    </article>
  </body>
</html>