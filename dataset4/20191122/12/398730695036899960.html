<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/asikt/byt-ut-kontorsstolen-mot-balansboll/"/>
    <meta property="og:site_name" content="DN.SE"/>
    <meta property="article:published_time" content="2019-11-22T12:49:15+00:00"/>
    <meta property="og:title" content="DN Åsikt. ”Byt ut kontorsstolen mot balansboll”"/>
    <meta property="og:description" content="Insändare på DN Åsikt, 22 november 2019: ”Med små medel kan det stillasittande livet i den digitala världen förbättras.”"/>
  </head>
  <body>
    <article>
      <h1>DN Åsikt. ”Byt ut kontorsstolen mot balansboll”</h1>
      <address><time datetime="2019-11-22T12:49:15+00:00">22 Nov 2019, 12:49</time> by <a rel="author">Tommy Lénberg, legtimerad lärare i idrott och hälsa</a></address>
      <p>
        <b>INSÄNDARE. Med små medel kan det stillasittande livet i den digitala världen förbättras. Utomhuslektioner, ståbord och balansbollar i stället för kontorsstolar skulle göra underverk för folkhälsan, skriver Tommy Lénberg, lärare i idrott och hälsa.</b>
      </p>
      <p>Gör skolan och arbetsplatserna oss sjuka? I flera larmrapporter går att läsa hur våra ungdomar i dag presterar sämre i skolan, är mer stillasittande och mår sämre psykiskt och fysiskt. Väntetiderna till barn- och ungdomspsykiatrin är rekordlånga.</p>
      <p>På fredagen <a href="https://sverigesradio.se/sida/artikel.aspx?programid=83&amp;artikel=7349387">rapporterade Sveriges Radio</a> hur världshälsoorganisationen WHO presenterade hur ungdomars stillasittande har ökat globalt. Sverige utgör inget undantag.</p>
      <p>Reflektera hur många timmar våra ungdomar i skolan och många vuxna på kontor sitter stilla på sina stolar varje dag. Många klarar inte av att sitta stilla och upplevs ofta som stökiga och ofokuserade.</p>
      <p><b>Förmågan</b> att koncentrera sig och lyssna aktiv och ta emot information sjunker efter cirka 20 minuter. Detta på grund av att halterna med dopamin, serotonin och noradrenalin sjunker i hjärnan.</p>
      <p>Enda sättet att öka dosen är att aktivt röra på sig. Om man anpassar klassrum och kontor så de ökar förutsättningar för rörelse och aktivitet ökar förmågan att ta in mängden information och resultaten förbättras.</p>
      <p>Forskning visar på hur de som har daglig fysisk aktivitet och pulshöjande moment presterar mycket bättre än de som sitter stilla. Enbart genom att stå upp i stället för att sitta ned ökar inlärning och koncentration med 10 procent.</p>
      <p><b>Stillasittandet</b> är förklaringen till flera folksjukdomar. Forskare som <a href="https://www.gih.se/Personal/Elin-Ekblom-Bak/">Elin Ekblom Bak </a>vid Gymnastik- och idrottshögskolan har presenterat flera undersökningar om riskerna med stillasittande.</p>
      <p>I dag har stillasittandet gått så långt att läkare skriver ut fysisk aktivitet på recept. Så varför inte använda fler ståbord i skolan och på arbetsplatser? Ändra till whiteboard-väggar där man kan stå upp och använda väggen och fönster till att skriva och göra uträkningar på.</p>
      <p>Genom att byta ut kontorsstolar mot att sitta på balansbollar ökar muskulaturen i bålpartiet liksom balansförmågan. Personer som har svårt att sitta still och koncentrera sig kan sitta på cykelstolar där de kan aktivera sig medan de arbetar. Det finns flera olika alternativ till stillasittande i klassrum och kontor.</p>
      <p><b>I skolan</b> kan man bedriva mycket mer utomhuspedagogik, vilket står i läroplanen. På så sätt kan man utnyttja naturen som arbetsrum vilket inbjuder till rörelse. Flera kända företagare och uppfinnare har presterat sina framgångar under promenader som företaget Apples grundare Steve Jobs och vetenskapsmannen Albert Einstein.</p>
      <p>Med ganska små kostnadseffektiva anpassningar och insatser genom att förhindra stillasittandet och uppmuntra kontinuerlig rörelse går det att få ned ohälsa och sjuktal, vilket skulle generera en stor samhällsekonomisk vinst. </p>
      <p>Ansvariga ministrar, Skolverket och Socialstyrelsen måste vakna upp och skapa förutsättningar genom att förtydliga texterna och krav på rörelse för att vi ska må bättre och få ökade möjligheter att lyckas i skolan och på arbetet.</p>
      <p><b>På köpet</b> kan vi få ned ohälsotalen och ge våra ungdomar ett långt och framgångsrikt välmående yrkesliv, utan skador och ohälsa.</p>
      <details>
        <summary>DN Åsikt. 22 november 2019 kl 15</summary>
        <p>
          <b>Insändare</b>
        </p>
        <p>Tommy Lénberg:<br/><a href="https://www.dn.se/asikt/byt-ut-kontorsstolen-mot-balansboll"><b>”Byt ut kontorsstolen mot balansboll”</b></a></p>
        <p>
          <b>Svar</b>
        </p>
        <p>
          <a href="https://www.dn.se/asikt/sa-skriver-du-insandare-och-svar-i-dagens-nyheter/">
            <b>Så skriver du svar och kommenterar</b>
          </a>
        </p>
      </details>
    </article>
  </body>
</html>