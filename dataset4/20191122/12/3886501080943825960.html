<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119642-gojkovic-malog-napadaju-jer-je-lojalan-vucicu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-22T12:50:07+00:00"/>
    <meta property="og:title" content="Gojković: Malog napadaju jer je lojalan Vučiću"/>
    <meta property="og:description" content="Predsednica Skupštine Srbije Maja Gojković izjavila je tokom današnje rasprave o predlogu budžeta, da je Siniša Mali &quot;odličan ministar, da je bio odličan student i da ima njenu pohvalu&quot;.&quot;Ovi koji vas napadaju, napadaju vas samo politički, zato što ste lojalni predsedniku Aleksandru Vučiću i zato što dobro radite posao. Da ste neki ministar koga ne interesuju finansije, nego je tu došao samo da bi se slikao, niko vas ne bi ni pomenuo&quot;, dodala je Gojković.Ona je dodala da joj je ponekad žao kada je ne napadaju, jer pomisli da ne radi dobro.&quot;Tako da nemojte da se nervirate jer stručna javnost i gradjani Srbije će reći šta misle o vama i o Vladi Srbije i šta misle o Aleksandru Vučiću koji je svakako zadovoljan vašim radom i misli da ste ozbiljan čovek i ozbiljan ministar&quot;, poručila je Gojković ministru finansija.Ona je zamerila ministru kulture Vladanu Vukosavljeviću što nije došao da kaže kako zahvaljujući naporima premijerke Ane Brnabić imamo blago povećanje budžeta za kulturu.Dodala je i da je ministar životne…"/>
  </head>
  <body>
    <article>
      <h1>Gojković: Malog napadaju jer je lojalan Vučiću</h1>
      <address>
        <time datetime="2019-11-22T12:50:07+00:00">22 Nov 2019, 12:50</time>
      </address>
      <p><b>Predsednica Skupštine Srbije Maja Gojković izjavila je tokom današnje rasprave o predlogu budžeta, da je Siniša Mali "odličan ministar, da je bio odličan student i da ima njenu pohvalu".</b><br/><br/>"Ovi koji vas napadaju, napadaju vas samo politički, zato što ste lojalni predsedniku Aleksandru Vučiću i zato što dobro radite posao. Da ste neki ministar koga ne interesuju finansije, nego je tu došao samo da bi se slikao, niko vas ne bi ni pomenuo", dodala je Gojković.<br/><br/>Ona je dodala da joj je ponekad žao kada je ne napadaju, jer pomisli da ne radi dobro.<br/><br/>"Tako da nemojte da se nervirate jer stručna javnost i gradjani Srbije će reći šta misle o vama i o Vladi Srbije i šta misle o Aleksandru Vučiću koji je svakako zadovoljan vašim radom i misli da ste ozbiljan čovek i ozbiljan ministar", poručila je Gojković ministru finansija.<br/><br/>Ona je zamerila ministru kulture Vladanu Vukosavljeviću što nije došao da kaže kako zahvaljujući naporima premijerke Ane Brnabić imamo blago povećanje budžeta za kulturu.<br/><br/>Dodala je i da je ministar životne sredine takodje morao da dodje da razgovara sa poslanicima, i ponovila da Goran Trivan ne dolazi ni na sednice nadležnog odbora, a onda se poslanici bore za uvećanje stavki u budžetu za njegovu oblast.<br/><br/>"Smanjena su sredstva za administrativno funkcionisanje ministarstva za 8,04 odsto, možda zato nije došao ministar, ali imamo znatan rast sredstava za zeleni fond za 4,3 milijarde što je povećanje od 45,36 odsto", rekla je predsednica Skupštine.<br/><br/>Ona je pozvala sve ministre da dodju u Skupštinu sledeće nedelje kada se bude razgovaralo o amandmanima na predlog budžeta.</p>
    </article>
  </body>
</html>