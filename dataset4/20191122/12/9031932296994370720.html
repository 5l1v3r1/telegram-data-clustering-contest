<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/prawybory-prezydenckie-w-ko-zarzad-platformy-zatwierdzil-kandydatow/"/>
    <meta property="og:site_name" content="Polsat News"/>
    <meta property="article:published_time" content="2019-11-22T12:44:00+00:00"/>
    <meta property="og:title" content="Prawybory prezydenckie w KO. Zarząd Platformy zatwierdził kandydatów"/>
    <meta property="og:description" content="Zatwierdzenie kandydatów w prawyborach prezydenckich w Koalicji Obywatelskiej oraz ustalenie scenariusza tych prawyborów - w tym celu w piątek rano zebrał się w Warszawie zarząd Platformy Obywatelskiej."/>
  </head>
  <body>
    <article>
      <h1>Prawybory prezydenckie w KO. Zarząd Platformy zatwierdził kandydatów</h1>
      <address>
        <time datetime="2019-11-22T12:44:00+00:00">22 Nov 2019, 12:44</time>
      </address>
      <p>
        <b>Zatwierdzenie kandydatów w prawyborach prezydenckich w Koalicji Obywatelskiej oraz ustalenie scenariusza tych prawyborów - w tym celu w piątek rano zebrał się w Warszawie zarząd Platformy Obywatelskiej.</b>
      </p>
      <related>
        <a href="https://www.polsatnews.pl/wiadomosc/2019-11-19/schetyna-to-rzad-kontynuacji-nieudolnosci-i-lamania-prawa/"/>
      </related>
      <p>W prawyborach ma wystartować dwoje kandydatów - wicemarszałek Sejmu Małgorzata Kidawa-Błońska oraz prezydent Poznania Jacek Jaśkowiak, który dość nieoczekiwanie zgłosił swą kandydaturę we wtorek wieczorem pocztą. Pod kandydaturą Kidawy-Błońskiej podpisało się około 150 członków Rady Krajowej PO, w tym większość parlamentarzystów KO.</p>
      <p>Nie wiadomo jednak kto wsparł zgłoszenie Jaśkowiaka. Partyjni oponenci lidera Platformy Grzegorza Schetyny podejrzewają, że podpisy te mogły być zbierane in blanco bez wskazania konkretnego nazwiska. Dlatego też - jak zapowiadają nieoficjalnie - chcą zapytać dziś o tę sprawę szefa PO. - Będziemy chcieli zobaczyć te podpisy - powiedział jeden z członków zarządu PO.</p>
      <p>
        <a href="https://www.polsatnews.pl/wiadomosc/2019-11-21/podpisy-dla-jaskowiaka-zbierane-in-blanco-o-to-beda-pytac-politycy-po/">
          <b>ZOBACZ: Podpisy dla Jaśkowiaka zbierane in blanco? O to będą pytać politycy PO</b>
        </a>
      </p>
      <p>Sam Jacek Jaśkowiak zapewnił w piątek w TOK FM, że podpisy pod jego kandydaturą zbierane były prawidłowo, a podpisali się działacze PO z Wielkopolski i Dolnego Śląska. By zgłosić kandydata w prawyborach prezydenckich należy zebrać minimum 30 podpisów członków Rady Krajowej PO.</p>
      <p>Zgodnie z deklaracją Schetyny, prawybory miałyby objąć m.in. dwie prezentacje kandydatów - 30 listopada i 7 grudnia. Ostateczny wybór kandydata, który wiosną stanie do rywalizacji z prezydentem Andrzejem Dudą, ma nastąpić podczas konwencji Platformy 14 grudnia. Tego dnia również ma zebrać się Rada Krajowa PO, która rozpisze wybory nowego przewodniczącego partii.</p>
      <p>
        <a href="https://www.polsatnews.pl/wiadomosc/2019-11-19/lewica-zlozyla-wlasny-projekt-dotyczacy-30-krotnosci-skladek-zus/">
          <b>ZOBACZ: Lewica złożyła własny projekt dotyczący 30-krotności składek ZUS</b>
        </a>
      </p>
      <p>- Mamy ustalony kalendarz - 14 grudnia konwencja i Rada Krajowa PO, która rozpoczyna proces wyborczy w Platformie Obywatelskiej - to są ustalenia których chyba nikt nie kwestionuje - powiedział przed posiedzeniem zarządu szef klubu KO Borys Budka.</p>
      <p>Schetyna nie zadeklarował jeszcze czy będzie ubiegał się o ponowny wybór. Startować zamierza za to wiceszef PO i od niedawna przewodniczący klubu Koalicji Obywatelskiej Borys Budka. </p>
      <p>
        <a href="https://www.polsatnews.pl/wideo/poslowie-ko-zaklocili-prezentacje-kandydatury-pawlowicz_6760140/">WIDEO - Posłowie KO zakłócili prezentację kandydatury Pawłowicz</a>
      </p>
      <figure>
        <img src="https://r.dcs.redcdn.pl/http/o2/redefine/cp/cv/cvf85fo6u8tm3534odizxtu1kmbvfexd.jpg"/>
      </figure>
    </article>
  </body>
</html>