<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/hitech/ogoloshennya-olega-bahmatyuka-u-rozshuk-kompaniya-biznemena-zrobila-zayavu--641720.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T12:16:52+00:00"/>
    <meta property="og:title" content="Оголошення Олега Бахматюка у розшук. Компанія бізнемена зробила заяву"/>
    <meta property="og:description" content="Холдинг Бахматюка називає дії НАБУ незаконними і такими, що свідчать про конфлікт інтересів директора Антикорупційого бюро"/>
  </head>
  <body>
    <article>
      <h1>Оголошення Олега Бахматюка у розшук. Компанія бізнемена зробила заяву</h1>
      <address>
        <time datetime="2019-11-22T12:16:52+00:00">22 Nov 2019, 12:16</time>
      </address>
      <h4>Холдинг Бахматюка називає дії НАБУ незаконними і такими, що свідчать про конфлікт інтересів директора Антикорупційого бюро</h4>
      <p>НАБУ оголосило в національний розшук ексвласника VAB банку Олега Бахматюка.</p>
      <p>У компанії Бахматюка заявляють, що оголошення є незаконним і політично вмотивованим – в цій справі у Артема Ситника є прямий конфлікт інтересів, і він зацікавлений в тиску на свідка, щоб не втратити посаду директора НАБУ.</p>
      <p>«Ми вважаємо оголошення в розшук Олега Бахматюка юридичним нонсенсом, адже спочатку мала би бути вручена підозра, чого по факту не відбулося. НАБУ надіслало підозру невідомо куди, а не вручило згідно з визначеним чинним законодавством порядком, - йдеться у заяві на сайті компанії Олега Бахматюка «<a href="http://www.ulf.com.ua/ua/press-centre/press-releases/22111901/">Укрлендфармінг</a>». - Звертаємо увагу, що грубі процесуальні порушення, на які пішов директор НАБУ Артем Ситник, відбуваються на фоні корупційного скандалу, пов’язаного з самим Ситником. Сьогодні мав відбутись суд, де розглядалася б апеляція по справі елітного відпочинку Ситника за чужий кошт. Артем Ситник хотів скасувати рішення суду першої інстанції, де він був визнаний винним у корупційному діянні. У разі остаточного підтвердження його провини Ситник не зможе обіймати посаду директора НАБУ після внесення до реєстру осіб, що вчинили корупційні правопорушення, та буде змушений піти у відставку. Але Артем Ситник на засідання апеляційного суду не прийшов, а суддя цього суду заявив про самовідвід».</p>
      <p>Ця справа підтверджує заяви про існування конфлікту інтересів у Артема Ситника по справі VAB-банку, адже ключовий свідок, який і оплачував елітний відпочинок директора НАБУ - Микола Надейко, дав свідчення проти Ситника, які підтвердились фінансовими документами. Микола Надейко - радник сестри Олега Бахматюка. Він заявляв, що Ситник через довірену особу просив його змінити свідчення по цій справі. Надейко відмовився давати неправдиві свідчення і заявляє, що готовий пройти детектор брехні, щоб довести правдивість своїх свідчень, вже доведених слідством. Справа НАБУ проти Олега Бахматюка вочевидь використовується Ситником з метою тиску на свідка. «Ми  вважаємо, що одним з головних мотивів таких дій директора НАБУ є страх втратити посаду. Артем Ситник готовий йти на грубі порушення чинного законодавства, як це відбувається з оголошенням у розшук Олега Бахматюка, - повідомляється в заяві. Наголошуємо, що дії НАБУ з оголошенням в розшук Олега Бахматюка є політично вмотивованими, юридично абсурдними та будуть оскаржуватися нашими юристами в суді».</p>
      <related>
        <a href="https://glavcom.ua/country/politics/u-direktora-nabu-zi-mnoju-je-prjamij-konflikt-interesiv-bahmatjuk-640353.html"/>
        <a href="https://glavcom.ua/news/bahmatyuk-rozpoviv-z-chim-povyazani-areshti-spivrobitnikiv-vab-banku-639691.html"/>
        <a href="https://glavcom.ua/news/nabu-povidomilo-pro-pidozru-vlasniku-vab-banku-639666.html"/>
      </related>
    </article>
  </body>
</html>