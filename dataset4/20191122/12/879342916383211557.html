<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/novyna/ekonomika/nabu-oholosylo-baxmatyuka-rozshuk"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T12:30:23+00:00"/>
    <meta property="og:title" content="НАБУ оголосило Бахматюка в розшук (доповнено)"/>
    <meta property="og:description" content="У Національному бюро вирішили оголосити в розшук аграрного олігарха, якого підозрюють у заволодіння кредитом."/>
  </head>
  <body>
    <article>
      <h1>НАБУ оголосило Бахматюка в розшук (доповнено)</h1>
      <address>
        <time datetime="2019-11-22T12:30:23+00:00">22 Nov 2019, 12:30</time>
      </address>
      <p>
        <i>Додано підтвердження з сайту МВС</i>
      </p>
      <p>
        <b>Національне антикорупційне бюро оголосило у національний розшук кінцевого власника ВіЕйБі банку, олігарха Олега Бахматюка.</b>
      </p>
      <p>Таку постанову виніс детектив НАБУ, повідомило «Слово і Діло» джерела в правоохоронних органах.</p>
      <p>За словами співрозмовників, Бахматюк не з'явився 18 листопада до НАБУ, куди його викликали повісткою для вручення підозри особисто. Тому його оголосили в розшук.</p>
      <p>На сайті розшукових обліків Міністерства внутрішніх справ України також оприлюднена картка розшуку Бахматюка.</p>
      <figure>
        <img src="http://media.slovoidilo.ua/media/infographics/10/99583/99583-1_uk_origin.png"/>
      </figure>
      <p>Слідство встановило, що в жовтні 2014 року ВіЕйБі Банк, віднесений до категорії проблемних банків, звернувся до Національного банку України з клопотанням надати йому стабілізаційний кредит під заставу нерухомого майна. Хоча ВіЕйБі Банк не подав всіх необхідних для цього документів (програму фінансового оздоровлення банку), правління Нацбанку, всупереч вимогам законодавства, пристало на його пропозицію.</p>
      <p>При цьому вартість нерухомості, переданої в заставу Нацбанку, завищили майже в 25 разів шляхом складення підроблених звітів про оцінку. Експертиза, проведена під час досудового розслідування, встановила, що, реальна вартість заставленої нерухомості становить 72,62 млн грн проти 1,8 млрд грн, заявлених ВіЕйБі Банком. Тим не менше, знаючи про завищену вартість заставного майна та відсутність усіх необхідних документів, службові особи НБУ надали 1,2 млрд грн стабілізаційного кредиту ВіЕйБі Банку. Це — на додачу до раніше вже отриманих від Нацбанку та неповернутих 3 млрд грн кредитів. За 40 днів потому, в листопаді 2014 року, НБУ визнав ВіЕйБі Банк неплатоспроможним. Стабалізаційний кредит у 1,2 млрд грн, отриманий від НБУ терміном на два роки, ВіЕйБі Банк не повернув.</p>
      <p>Нагадаємо, <a href="https://www.slovoidilo.ua/2019/11/13/novyna/polityka/nabu-sap-povidomyly-pro-pidozru-eksvlasnyku-vab-banku-baxmatyuku">НАБУ і САП заочно повідомили про підозру Бахматюку</a>. Раніше вони також <a href="https://www.slovoidilo.ua/2019/11/12/novyna/finansy/nabu-povidomylo-pro-pidozru-8-kolyshnim-chynnym-chynovnykam-naczbanku">повідомили про підозру в цій справі 8 особам</a>. Також <a href="https://www.slovoidilo.ua/2019/11/15/novyna/ekonomika/sprava-viejbi-banku-pysaruka-vidpustyly-zastavu">суд відпустив підозрюваного екс-заступника голови НБУ Олександра Писарука під заставу</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/14/novyna/ekonomika/sprava-viejbi-banku-dyrektora-kompaniyi-baxmatyuka-zaareshtuvaly"/>
        <a href="https://www.slovoidilo.ua/2019/10/31/novyna/ekonomika/ryaboshapka-povernuv-nabu-spravu-banku-baxmatyuka"/>
        <a href="https://www.slovoidilo.ua/2019/11/14/novyna/ekonomika/sprava-viejbi-banku-dyrektora-firmy-zaareshtuvaly"/>
        <a href="https://www.slovoidilo.ua/2019/11/13/novyna/pravo/sprava-viejbi-banku-vaks-vzyav-vartu-shhe-odnoho-pidozryuvanoho"/>
        <a href="https://www.slovoidilo.ua/2019/11/13/novyna/ekonomika/ekszastupnyka-holovy-viejbi-banku-zaareshtuvaly"/>
      </related>
    </article>
  </body>
</html>