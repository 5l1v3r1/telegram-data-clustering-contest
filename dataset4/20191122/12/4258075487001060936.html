<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/the-pink-ball-test-kolkata-ready-for-historic-test-dgtl-1.1073931"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-22T12:28:28+00:00"/>
    <meta property="og:title" content="ফুটছে টইটম্বুর গ্যালারি, নতুন ইতিহাস গড়ল ইডেন"/>
    <meta property="og:description" content="ভারতীয় ক্রিকেট কন্ট্রোল বোর্ডের প্রেসিডেন্ট সৌরভ গঙ্গোপাধ্যায় আগেই জানিয়ে দিয়েছিলেন যে, টেস্টের প্রথম চারদিনের টিকিট শেষ হয়ে গিয়েছে। প্রথম দিনের ইডেন বুঝিয়ে দিল টেস্টেও এত বড় মাঠ ভরিয়ে দেওয়া সম্ভব। গোলাপি বলে টেস্ট ক্রিকেটে নতুন মাত্রা যোগ হল শুক্রবারের ইডেনে।"/>
  </head>
  <body>
    <article>
      <h1>ফুটছে টইটম্বুর গ্যালারি, নতুন ইতিহাস গড়ল ইডেন</h1>
      <address><time datetime="2019-11-22T12:28:28+00:00">22 Nov 2019, 12:28</time> by <a rel="author">নিজস্ব সংবাদদাতা</a></address>
      <p>টেস্টে শেষ কবে ইডেনকে এমন ভর্তি দেখা গিয়েছে? ক্রিকেটের নন্দনকাননে <a href="https://www.anandabazar.com/topic/pink-ball-test">গোলাপি বলে টেস্ট</a> শুরুর আগে উঠল এই প্রশ্ন। খেলা শুরুর অনেক আগে থেকেই দেখা গেল গোলাপি উৎসবে মেতে উঠেছেন ক্রিকেটপ্রেমীরা।</p>
      <p>ভারতীয় ক্রিকেট কন্ট্রোল বোর্ডের প্রেসিডেন্ট সৌরভ গঙ্গোপাধ্যায় আগেই জানিয়ে দিয়েছিলেন যে, টেস্টের প্রথম চারদিনের টিকিট শেষ হয়ে গিয়েছে। প্রথম দিনের ইডেন বুঝিয়ে দিল টেস্টেও এত বড় মাঠ ভরিয়ে দেওয়া সম্ভব। গোলাপি বলে টেস্ট ক্রিকেটে নতুন মাত্রা যোগ হল শুক্রবারের <a href="https://www.anandabazar.com/topic/eden-gardens">ইডেন গার্ডেন্সে</a>।</p>
      <p>কলকাতা যে গোলাপি-নগরীতে পরিণত হয়েছে, সেই আভাস আগেই ছিল। শুক্রবার সকাল থেকে সেটাই প্রমাণিত হল। শহর জুড়ে সব রাস্তার গন্তব্য থাকল একটাই। শুধু গঙ্গাপারের ক্রিকেটপ্রেমীরাই নন, হাজারে হাজারে দেখা গেল পদ্মাপারের ক্রিকেটপ্রেমীদেরও। বাংলাদেশের জার্সি গায়ে, হাতে বাজনা নিয়ে বাউলদেরও দেখা গেল ইডেনে। গায়ে ডোরাকাটা বাঘ আঁকা সমর্থককেও দেখা গেল গ্যালারিতে।</p>
      <p>
        <b>আরও পড়ুন: <a href="https://www.anandabazar.com/sport/the-pink-ball-test-sourav-ganguly-shares-pictures-of-pink-sweets-dgtl-1.1073902">গোলাপি মিষ্টি! ঐতিহাসিক টেস্টের আগে সোশ্যাল মিডিয়ায় ছবি পোস্ট করলেন সৌরভ​</a></b>
      </p>
      <p>
        <b>আরও পড়ুন: <a href="https://www.anandabazar.com/sport/the-pink-ball-test-sambaran-banerjee-excited-about-eden-test-dgtl-1.1073635">গোলাপি বলে টেস্ট আড়াই দিনেই শেষ হবে না তো, আশঙ্কায় সম্বরণ</a></b>
      </p>
      <p>এই টেস্ট উপলক্ষে ইডেন সাক্ষী থাকল একঝাঁক তারকারও। ক্রিকেটারদের মধ্যে উপস্থিত থাকলেন সচিন তেন্ডুলকর, রাহুল দ্রাবিড়, অনিল কুম্বলে, ভিভিএস লক্ষ্মণ, সদাগোপান রমেশ, সাবা করিম, সুনীল যোশী, অজিত আগরকর, ভেঙ্কটেশ প্রসাদ, কপিল দেব, দিলীপ বেঙ্গসরকর, মহম্মদ আজহারউদ্দিন, কৃষ্ণমাচারি শ্রীকান্ত, ফারুখ ইঞ্জিনিয়ার, চাঁদু বোর্দে। অন্য খেলার ক্রীড়াবিদদের তালিকাও কম আকর্ষণীয় নয়— পুলেল্লা গোপীচন্দ, পিভি সিন্ধু, অভিনব বিন্দ্রা, সানিয়া মির্জা, মেরি কমরাও থাকলেন শুক্রবারের ইডেনে। বাংলাদেশের প্রাক্তন ক্রিকেটারদের মধ্যে থাকলেন নইমুর রহমান, মাহমুদুল হাসান, মেহারাব হোসেন, হাসিবুল হুসেন, শাহরিয়র হোসেন বিদ্যুৎ, কাজি হাবিবুল বাশার, আক্রম খানরা।</p>
      <p>এই টেস্ট উপলক্ষে শুক্রবার সকালেই শহরে এসে পৌঁছেছিলেন বাংলাদেশের প্রধানমন্ত্রী শেখ হাসিনা। বিমানবন্দরে তাঁকে স্বাগত জানিয়েছিলেন বোর্ড প্রেসিডেন্ট সৌরভ গঙ্গোপাধ্যায়। দুই দলের ক্রিকেটারদের সঙ্গে পরিচিত হওয়ার পর মুখ্যমন্ত্রী মমতা বন্দ্যোপাধ্যায়ের সঙ্গে ইডেনে ঘণ্টা বাজিয়ে খেলা শুরুর ঘোষণা করলেন হাসিনা। পাশেই ছিলেন সৌরভ।</p>
    </article>
  </body>
</html>