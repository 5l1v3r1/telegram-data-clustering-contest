<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/491196-prokaloyn-oi-katalipsies-xrysoxo%ce%90di-exei-15-meres-na-paraititheis/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T12:57:55+00:00"/>
    <meta property="og:title" content="Προκαλούν οι καταληψίες: Χρυσοχοΐδη έχεις 15 μέρες να παραιτηθείς!"/>
    <meta property="og:description" content="Με κείμενο τους σε ιστοσελίδα του αντιεξουσιαστικού χώρου, οι καταληψίες απαντούν στο κ. Χρυσοχοΐδη και στη διορία 15 ημερών για την εκκένωση κτιρίων"/>
  </head>
  <body>
    <article>
      <h1>Προκαλούν οι καταληψίες: Χρυσοχοΐδη έχεις 15 μέρες να παραιτηθείς!</h1>
      <h2>Με κείμενο τους σε ιστοσελίδα του αντιεξουσιαστικού χώρου, οι καταληψίες απαντούν στο κ. Χρυσοχοΐδη και στη διορία 15 ημερών για την εκκένωση κτιρίων</h2>
      <address><time datetime="2019-11-22T12:57:55+00:00">22 Nov 2019, 12:57</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491196-prokaloyn-oi-katalipsies-xrysoxo%ce%90di-exei-15-meres-na-paraititheis/#">Facebook 0</a>
        </li>
        <li>
          <a href="https://www.eleftherostypos.gr/ellada/491196-prokaloyn-oi-katalipsies-xrysoxo%ce%90di-exei-15-meres-na-paraititheis/#">Twitter</a>
        </li>
        <li>
          <a href="https://www.eleftherostypos.gr/ellada/491196-prokaloyn-oi-katalipsies-xrysoxo%ce%90di-exei-15-meres-na-paraititheis/#">LinkedIn</a>
        </li>
        <li>
          <a href="https://www.eleftherostypos.gr/ellada/491196-prokaloyn-oi-katalipsies-xrysoxo%ce%90di-exei-15-meres-na-paraititheis/#">Περισσότερα</a>
        </li>
      </ul>
      <p>Στο τελεσίγραφο του υπουργού Προστασίας του Πολίτη, Μιχάλη Χρυσοχοΐδη, απαντά η κατάληψη της Νοταρά 26.</p>
      <p>Με κείμενο τους σε ιστοσελίδα του αντιεξουσιαστικού χώρου, οι καταληψίες απαντούν στο κ. Χρυσοχοΐδη και στη διορία 15 ημερών για την εκκένωση κτιρίων. «Καλούνται όσοι παρανόμως έχουν καταλάβει κτήρια, δημόσια ή ιδιωτικά, να τα εκκενώσουν», τόνισε σε ανακοίνωση που εξέδωσε το υπουργείο Προστασίας του Πολίτη.</p>
      <h3>Η απάντηση της κατάληψης Νοταρά 26</h3>
      <p>Από τα κατεχόμενα Εξάρχεια δίνουμε διορία 15 ημερών, να παραιτηθούν, σε όλους εκείνους που οραματίζονται την αναβίωση της χούντας με μηχανές προπαγάνδας, ξυλοδαρμούς, εικονικούς βιασμούς, εκγύμνωση γυναικών, άρνηση νομικών δικαιωμάτων, εκφοβισμούς και παρακολουθήσεις συντρόφων/ισσών, εργατών/τριών και φοιτητών/τριών. Αυτές είναι κάποιες από τις πρακτικές της αυξανόμενης καταστολής και επίθεσης στον κόσμο του αγώνα. Η αριστεία και η κανονικότητά τους είναι τα κλειστά σύνορα, τα κλειστά στρατόπεδα, τα κλειστά μυαλά και μετά, θα έρθουν τα φουγάρα.</p>
      <p>Μας έδωσαν 15 ημέρες προθεσμία. 15 ημέρες…Η Ν26 υπάρχει 1500 ημέρες. Έχουν βρει στέγη πάνω από 9000 άνθρωποι από 15 διαφορετικές χώρες προέλευσης. Εκατοντάδες αλληλέγγυοι/ες από όλα τα σημεία της γης πλαισίωσαν το εγχείρημα. Χιλιάδες διαφορετικές ιστορίες. Ένας κοινός συνεχής αγώνας αλληλεγγύης, αυτοδιαχείρισης της ζωής μας, αποδοχής του διαφορετικού και της μοναδικότητας. Ένας αγώνας στην κατάληψή μας, στη γειτονιά μας, στο δρόμο.</p>
      <p>Οι ιδέες δεν καταστέλλονται. Η Νοταρά 26 είναι εδώ &amp; θα παραμείνει ζωντανή!Ούτε τώρα, ούτε ποτέ, δε θα μπορέσετε να εκκενώσετε ένα κίνημα. Κατάληψη Στέγης Προσφύγων/Μεταναστών Νοταρά 26 [1]Αθήνα, 21 Νοέμβρη 2019</p>
      <h3>Ρουβίκωνας: Αιτία πολέμου η εκκένωση των καταλήψεων</h3>
      <p>Με τη φράση Casus belli (Αιτία πολέμου) απάντησε ηγετικό στέλεχος του Ρουβίκωνα στο τελεσίγραφο του Μιχάλη Χρυσοχοΐδη για τις εκκενώσεις των καταλήψεων.</p>
      <p>Σε ανάρτησή του στο facebook το ηγετικό στέλεχος του Ρουβίκωνα χαρακτήρισε αιτία πολέμου την ανακοίνωση του υπουργείου Προστασίας του Πολίτη με το 15θήμερο τελεσίγραφο.</p>
      <p>Μάλιστα ανέβασε και μία εικόνα από την κατάληψη του Βοξ που βρίσκεται στη διασταύρωση των οδών Αραχώβης και Θεμιστοκλέους, στην πλατεία Εξαρχείων, με ένα πανό με το σύνθημα «Ούτε βήμα πίσω».</p>
      <h3>Τελεσίγραφο Χρυσοχοΐδη για τις καταλήψεις</h3>
      <p>Την Τετάρτη ο υπουργός Προστασίας του Πολίτη σε ανακοίνωσή του κάλεσε να εκκενωθούν οι καταλήψεις εντός 15 ημερών, ενώ αναφερόμενος στους αιτούντες άσυλο που διαμένουν στα υπό κατάληψη κτίρια, να ενημερωθούν ότι θα μεταφερθούν σε δομές παραμονής της ενδοχώρας.</p>
      <p>«Καλούνται όσοι παρανόμως έχουν καταλάβει κτήρια, δημόσια ή ιδιωτικά, να τα εκκενώσουν. Εάν σε αυτά στεγάζονται αιτούντες άσυλο ή υπήκοοι τρίτων χωρών, να ενημερωθούν ότι θα μεταφερθούν σε δομές παραμονής της ενδοχώρας. Για τον σκοπό της μετακίνησης, θα επικοινωνήσουν μαζί τους, οι αρμόδιες υπηρεσίες του Υπουργείου Προστασίας του Πολίτη. Εάν τα κτήρια είναι ιδιωτικά, για να παραμείνουν οι σημερινοί καταληψίες χρειάζεται να έρθουν σε επαφή με τους ιδιοκτήτες και να συμφωνήσουν σε όρους μίσθωσης.</p>
      <p>Η προθεσμία για την εκκένωση είναι 15 ημέρες από τη δημοσίευση της παρούσης στον Τύπο».</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491196-prokaloyn-oi-katalipsies-xrysoxo%ce%90di-exei-15-meres-na-paraititheis/#">Facebook 0</a>
        </li>
        <li>
          <a href="https://www.eleftherostypos.gr/ellada/491196-prokaloyn-oi-katalipsies-xrysoxo%ce%90di-exei-15-meres-na-paraititheis/#">Twitter</a>
        </li>
        <li>
          <a href="https://www.eleftherostypos.gr/ellada/491196-prokaloyn-oi-katalipsies-xrysoxo%ce%90di-exei-15-meres-na-paraititheis/#">LinkedIn</a>
        </li>
        <li>
          <a href="https://www.eleftherostypos.gr/ellada/491196-prokaloyn-oi-katalipsies-xrysoxo%ce%90di-exei-15-meres-na-paraititheis/#">Περισσότερα</a>
        </li>
      </ul>
    </article>
  </body>
</html>