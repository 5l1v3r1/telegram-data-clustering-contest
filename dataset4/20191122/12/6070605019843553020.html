<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Abidal-pagat-trasplantament-fetge-defensa_0_2348765222.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T12:44:17+00:00"/>
    <meta property="og:title" content="Abidal nega haver pagat pel trasplantament de fetge i defensa que va ser &quot;legal&quot;"/>
    <meta property="og:description" content="L'actual secretari tècnic del Barça ha comparegut judicialment aquest divendres"/>
  </head>
  <body>
    <article>
      <h1>Abidal nega haver pagat pel trasplantament de fetge i defensa que va ser "legal"</h1>
      <h2>L'actual secretari tècnic del Barça ha comparegut judicialment aquest divendres</h2>
      <address>
        <time datetime="2019-11-22T12:44:17+00:00">22 Nov 2019, 12:44</time>
      </address>
      <p>L'exfutbolista i actual secretari tècnic del Barça, Éric Abidal, ha negat aquest divendres davant la justícia haver compensat econòmicament el seu donant de fetge i ha defensat que tot el procés de trasplantament es va dur a terme "en la més estricta legalitat". Així ho ha sostingut l'exdefensa francès aquest divendres davant del jutjat d'instrucció número 28 de Barcelona, que investiga presumptes irregularitats en el trasplantament que li van fer el 2012. Abidal estava citat a declarar al costat de l'expresident del Barça Sandro Rosell i l'exempleat del club Juanjo Castillo. </p>
      <p>La justícia va decidir reobrir el cas arran d'unes converses intervingudes entre Rosell i Juanjo Castillo que apuntaven a una presumpta compra il·legal del fetge, descobertes en el marc de la causa per blanqueig de capitals de la qual l'expresident blaugrana va acabar sent absolt per l'Audiència Nacional. </p>
      <h3>Abidal contesta a totes les parts</h3>
      <p>Segons ha explicat als mitjans el seu advocat, Carles Monguilod, Abidal ha garantit que tot el procés "es va fer extraordinàriament bé", d'acord amb "la més estricta legalitat", i ha rebutjat de ple que es cometés algun tipus d'"irregularitat", per la qual cosa la defensa sol·licitarà l'arxivament de la causa. El secretari tècnic blaugrana, que ha respost a les preguntes de totes les parts, ha negat rotundament haver compensat el seu cosí Gérard Armand, el donant de fetge, i ha recalcat que tampoc ningú el va remunerar "sota cap concepte, de cap manera, ni en nom seu", segons ha explicat Monguilod. La declaració judicial d'Abidal ha arribat cinc dies després que Armand <a href="https://www.elconfidencial.com/espana/2019-11-18/el-primo-de-abidal-sobre-el-higado_2340468/">manifestés al mitjà digital <i>El Confidencial</i></a> que no havia cobrat res per sotmetre's al trasplantament, però que potser hi havia hagut alguna cosa estranya al llarg de tot el procés. </p>
      <figure>
        <a href="https://www.ara.cat/2019/11/22/esports/Eric-Abidal-cosi-despres-trasplantament_2348775369_67579981_1333x1000.jpg">
          <img src="https://www.ara.cat/2019/11/22/esports/Eric-Abidal-cosi-despres-trasplantament_2348775369_67579981_1333x1000.jpg"/>
        </a>
        <figcaption>Éric Abidal amb el seu cosí després del trasplantament / TWITTER @EAbidalOfficial</figcaption>
      </figure>
      <p>Abidal també ha ratificat que Armand és efectivament el seu cosí, tal com ha dit que va ser comprovat per la magistrada instructora al Registre Civil, i ha recordat que el procés de trasplantament va estar "absolutament regulat de manera exhaustiva" tant pels equips mèdics de l'Hospital Clínic com per l'autoritat judicial.</p>
      <p>"És evident que el senyor Abidal va rebre un fetge en una operació de trasplantament totalment legal", ha insistit el lletrat, que ha detallat que, davant la falta de "component delictiu", sol·licitaran que s'arxivi la causa perquè no continuï oberta "ni un minut més". Abans de fer res, però, hauran d'esperar que el metge forense de l'Hospital Vall d'Hebron de Barcelona remeti al jutjat els resultats d'unes analítiques i estudis que va fer al donant, que ja va manifestar fa dies la seva voluntat de col·laborar amb la investigació judicial. </p>
      <p>L'exjugador francès ha anat a la Ciutat de la Justícia aquest divendres poc abans de les 10 del matí "absolutament tranquil" i "amb ganes d'explicar-se", després que al gener la justícia reobrís el cas a instàncies de l'Audiència de Barcelona per aclarir les "presumptes irregularitats" en la documentació sobre el donant.</p>
      <h3>Castillo reconeix que les converses van existir</h3>
      <p>Aquest divendres també ha declarat Sandro Rosell, i el seu advocat, Pau Molins, ha explicat que el seu client ha dit a la magistrada que no recordava la conversa privada amb l'extreballador del Barça, però que en tot cas "no ho diu ell", que és "absolutament fals" i que Rosell no en va fer "cap cas". Molins també ha afirmat que Rosell ha definint Castillo com "un bon amic seu, que se l'estima molt, però que és poc fi i que fabula".</p>
      <p>Per la seva banda, el lletrat d'Abidal ha explicat que Castillo ha reconegut que hi van haver les converses amb Rosell, però que el contingut va ser fruit "d'invencions seves", ja que per la seva "forma de ser" és una persona que fa "moltes bromes, exagera i s'inventa coses en un ambient de distensió". </p>
      <p>Molins ha sigut molt contundent i creu que el cas no hauria d'haver arribat fins aquí, ja que inicialment es va arxivar, i la Fiscalia va demanar que es reobrís quan la informació va sortir als mitjans i Rosell ja estava empresonat preventivament per un cas de frau fiscal. El lletrat de l'ex màxim dirigent blaugrana també ha denunciat que considera que tot plegat es tracta d'unes "maniobres per perjudicar Sandro Rosell".</p>
      <p>"Cada cop que havíem sol·licitat la llibertat condicional de l'expresident blaugrana quan estava en presó preventiva apareixien notícies falses dos dies abans que es resolguessin aquestes peticions", ha afegit Molins, que també ha anunciat que exigiran responsabilitats a <i>El Confidencial</i> per haver publicat que Rosell havia comprat el fetge per al trasplantament d'Abidal arran de les converses amb Juanjo Castillo interceptades.</p>
    </article>
  </body>
</html>