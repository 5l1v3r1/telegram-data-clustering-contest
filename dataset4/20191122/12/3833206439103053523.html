<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Top-kulturni-eksperti-pristigat-v-Plovdiv-915939"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T12:36:00+00:00"/>
    <meta property="og:title" content="Топ културни експерти пристигат в Пловдив"/>
    <meta property="og:description" content="В края на най-специалната година за Пловдив в града пристигат международни културни експерти от 10 с..."/>
  </head>
  <body>
    <article>
      <h1>Топ културни експерти пристигат в Пловдив</h1>
      <address>
        <time datetime="2019-11-22T12:36:00+00:00">22 Nov 2019, 12:36</time>
      </address>
      <p>В края на най-специалната година за Пловдив в града пристигат международни културни експерти от 10 страни в Европа, за да обсъждат критериите за успех и оценка на инициативата "Европейска столица на културата“ в международен план. Тема на срещата, организирана съвместно от Фондация "Пловдив 2019“ и Гьоте-институт България, е "Поглед назад с мисъл напред“</p>
      <p>За събитието на 22 и 23 ноември в Пловдив пристигат Иржи Сучанек, член на международното жури за селекция на градовете и бивш изпълнителен директор на Пилзен 2015, Д-р Улрих Фукс, член на журито на Европейската комисия, което изпълняваше мониторинга на Пловдив, и артистичен директор на Марсилия-Прованс 2013, Нийл Питърсън от екипа на Ливърпул 2008, както и представители на Пафос 2017, Матера 2019, Елевсина 2021, Риека 2020, членове на културната мрежа EUNIC (Британски съвет, Полски институт, Румънски институт, Гьоте-институт).</p>
      <p>В конферентната зала на новото изложбено пространство "2019“ ще се проведат серия от публични срещи и презентации, на които ще се изложи експертната позиция върху мащабния европейски проект. Основни теми са критериите за оценка на успеха, предизвикателствата към столиците на културата в Югоизточна Европа, международните взаимодействия и проекти, включването на гражданите и комуникацията на проекта.</p>
      <p>Международната среща е само първа стъпка в дебата за постигнатите резултати и наследството на инициативата "Европейска столица на културата“ – тема, която ще бъде актуална не само днес, но и тепърва ще придобива все по-голямо значение в следващите години.</p>
      <p>Форумът има и затворена работна част, резултатите от която ще бъдат представени отново пред публика. Представители на културния сектор и медиите са поканени да присъстват и да зададат своите въпроси, както и да участват в дискусия.</p>
    </article>
  </body>
</html>