<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aostaoggi.it/attualita/sanita/15933-rifiuti-legambiente-ok-aumento-ecotassa-e-sgravi-per-aziende-virtuose.html"/>
    <meta property="og:site_name" content="Aostaoggi.it"/>
    <meta property="article:published_time" content="2019-11-22T12:19:00+00:00"/>
    <meta property="og:title" content="Rifiuti, Legambiente: ok aumento ecotassa e sgravi per aziende virtuose"/>
    <meta property="og:description" content="AOSTA. Le indagini del Corpo forestale e della guardia di finanzia che hanno portato al sequestro della discarica di Pompiod, nel comune di Aymavilles, delineano &quot;un quadro a dir poco allarmante&quot;. Lo sottolinea Legambiente Valle d'Aosta aggiungendo che l'ipotesi di indagine sulla &quot;grave contaminazione del materiale conferito conferma purtroppo i timori di cittadini e associazioni&quot;. Secondo l'associazione la Regione dovrebbe &quot;sospendere ogni decisione in merito alle discariche di Pompiod e di Chalamy, fino a quando le indagini in corso non saranno concluse, in modo da disporre di elementi certi su quali rifiuti siano effettivamente ammissibili in un impianto destinato a stoccare inerti&quot;. Per quanto riguarda invece l'annunciato aumento dell'ecotassa, il Circolo valdostano dà luce verde. &quot;L'enorme differenza di aliquota, da 1 euro a 9 euro a tonnellata, applicata agli inerti conferiti nelle discariche valdostane rispetto a quelle piemontesi, ma anche rispetto ai 4,33 euro della Lombardia, è un innegabile incentivo…"/>
  </head>
  <body>
    <article>
      <h1>Rifiuti, Legambiente: ok aumento ecotassa e sgravi per aziende virtuose</h1>
      <address>
        <time datetime="2019-11-22T12:19:00+00:00">22 Nov 2019, 12:19</time>
      </address>
      <p>
        <a href="https://twitter.com/share">Tweet</a>
      </p>
      <figure>
        <a href="https://www.pinterest.com/pin/create/button/">
          <img src="https://assets.pinterest.com/images/pidgets/pinit_fg_en_rect_red_20.png"/>
        </a>
      </figure>
      <p>AOSTA. Le indagini del Corpo forestale e della guardia di finanzia che hanno portato al sequestro della discarica di Pompiod, nel comune di Aymavilles, delineano "un quadro a dir poco allarmante". Lo sottolinea Legambiente Valle d'Aosta aggiungendo che l'ipotesi di indagine sulla "grave contaminazione del materiale conferito conferma purtroppo i timori di cittadini e associazioni".</p>
      <p>Secondo l'associazione la Regione dovrebbe "sospendere ogni decisione in merito alle discariche di Pompiod e di Chalamy, fino a quando le indagini in corso non saranno concluse, in modo da disporre di elementi certi su quali rifiuti siano effettivamente ammissibili in un impianto destinato a stoccare inerti".</p>
      <p>Per quanto riguarda invece l'annunciato aumento dell'ecotassa, il Circolo valdostano dà luce verde. "L'enorme differenza di aliquota, da 1 euro a 9 euro a tonnellata, applicata agli inerti conferiti nelle discariche valdostane rispetto a quelle piemontesi, ma anche rispetto ai 4,33 euro della Lombardia, è un innegabile incentivo - dice l'associazione - a trasportare questo tipo di rifiuti nella nostra regione. Di fatto pratichiamo una sorta di concorrenza sleale per incentivare l'importazione di materiali da discarica".</p>
      <p>In aggiunta agli aumenti sulla tassa Legambiente suggerisce sgravi per le aziende che aderiscono a pratiche di recupero e riutilizzo. "In questo modo - conclude il Circolo - sarebbe possibile allineare la nostra regione, ferma al 30% di inerti ancora smaltiti in discarica, al resto del territorio nazionale".</p>
      <p> </p>
      <p> </p>
      <p> </p>
      <p>
        <i>Clara Rossi</i>
      </p>
      <p> </p>
      <p> </p>
      <p> </p>
    </article>
  </body>
</html>