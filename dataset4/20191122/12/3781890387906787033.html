<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743067"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T12:06:00+00:00"/>
    <meta property="og:title" content="ลุงเหยื่อเสี่ยร้านลาบโอด ถูกกำกุญแจเหล็กต่อยเย็บ18เข็ม"/>
    <meta property="og:description" content="ลุงผู้เสียหาย เผยหลัง ถูกกลุ่มเสี่ยร้านลาบลากลงมาจากรถ ก่อนชักกุญแจกันไม่ให้หนี จากนั้นก็กำกุญแจต่อย-เตะจนฟันหน้าหัก แถมโดนกุญแจบาดต้องเย็บถึง 18 เข็ม ชี้เกือบตายเพียงเพราะไปทวงเงินค่าแรงพี่สาวเมีย 5.4 พันบาท"/>
  </head>
  <body>
    <article>
      <h1>ลุงเหยื่อเสี่ยร้านลาบโอด ถูกกำกุญแจเหล็กต่อยเย็บ18เข็ม</h1>
      <address>
        <time datetime="2019-11-22T12:06:00+00:00">22 Nov 2019, 12:06</time>
      </address>
      <figure>
        <img src="https://www.dailynews.co.th/admin/upload/20191122/news_lksKxFbTNH190454_533.jpg?v=201911230210"/>
      </figure>
      <p>
        <b>ลุงผู้เสียหาย เผยหลัง ถูกกลุ่มเสี่ยร้านลาบลากลงมาจากรถ ก่อนชักกุญแจกันไม่ให้หนี จากนั้นก็กำกุญแจต่อย-เตะจนฟันหน้าหัก แถมโดนกุญแจบาดต้องเย็บถึง 18 เข็ม ชี้เกือบตายเพียงเพราะไปทวงเงินค่าแรงพี่สาวเมีย 5.4 พันบาท</b>
      </p>
      <p>จากกรณี โลกออนไลน์แชร์คลิปภาพเหตุการณ์ กลุ่มชายฉกรรจ์ทำร้ายผู้เสียหายในพื้นที่จ.ปทุมธานี โดยมีสาเหตุมาจากความขัดแย้งเรื่องการเงินที่ไม่ได้จ่ายค่าแรงที่ค้างจ่าย แต่ภายหลังฝ่ายคู่กรณีกลับพาพวกเข้ามารุมทำร้ายร่างกายจนบาดเจ็บสาหัส เรื่องร้อนไปถึง สำนักงานตำรวจแห่งชาติเนื่องจากเป็นเหตุอุจฉกรรจ์ ทำร้ายร่างกายกลางถนนแบบไม่เกรงกลัวกฎหมาย ซึ่งทาง พ.ต.อ.กฤษณะ พัฒนเจริญ รองโฆษกตร. ได้สั่งการให้พนักงานสอบสวนเร่งรวบรวมพยานหลักฐานเพื่อออกหมายจับกลุ่มผู้ก่อเหตุทั้งหมด 4 รายโดยเร็วตามที่ได้เสนอข่าวไปแล้วนั้น </p>
      <figure>
        <img src="https://www.dailynews.co.th/admin/upload/20191122/news_uaaZnkWoAU190633_533.jpg?v=201911230210?v=3748"/>
      </figure>
      <p>ด้าน นายสมบัติ นิยมมาก อายุ 52 ปี ผู้เสียหายเปิดเผยว่า สาเหตุจริง ๆ เกิดจากพี่สาวแฟนตนเองซึ่งมีสัญชาติลาวทำงานที่ร้าน แล้วไม่ได้เงินที่จะต้องได้รับคือจำนวน 5,400 บาท จึงได้แจ้งตม.เพื่อให้ตรวจสอบข้อเท็จจริงว่าเพราะเหตุใดทำไมถึงไม่ยอมจ่ายเงินดังกล่าว ต่อมาทางตม.ได้เข้าไปตรวจสอบกับทางร้านเมื่อวันที่ 20 พ.ย. ที่ผ่านมา กลับพบว่ามีแรงงานผิดกฎหมายถึง 4 คน จึงต้องจับกุมดำเนินคดีตามขั้นตอนกฎหมาย และในวันที่ 21 พ.ย.ที่ผ่านมา ทางเจ้าหน้าที่ได้นัดให้ตนและคู่กรณีมาเจรจาไกล่เกลี่ยกันโดยมี ภรรยากับลูกชาย รวมทั้งพี่สาวแฟน ที่ทำงานในร้านเดินทางไปด้วยทั้งหมด กระทั่งตกลงรับเงินที่ติดค้างจำนวน 5,400 บาท เพื่อจบเรื่อง <br/><br/>แต่พอตนขับรถพาลูกและภรรยาออกจาก ตม. ได้ครู่หนึ่งก็มีชายฉกรรจ์ขับรถมาขวางหน้า และมีรถยนต์จอดต่อท้ายรถ โดยพบว่าทางเจ้าของร้านอาหารที่พี่สาวภรรยาทำงาน ได้เข้ามาเปิดประตูและกระชากกุญแจออก จากนั้นก็มีคนมาล็อคคอตัวเองก่อนชายเจ้าของร้านจะกำกุญแจรถยนต์ต่อยเข้าที่ใบหน้าตนเองหลายครั้ง รวมทั้งเตะที่ใบหน้าตนอีกหลายครั้ง จนตนได้รับบาดเจ็บเย็บ 18 เข็ม เนื่องจาก กุญแจแทงเข้าที่ดั้ง หน้า ลำคอ ฟันหน้าแตก นอกจากนี้ลูกชายวัย 5 เดือน และภรรยาที่นั่งในรถต่างผวาร้องไห้ผวาด้วยความหวาดกลัว หลังเกิดเหตุอยากให้ตำรวจเร่งจับกุมตัวผู้ก่อเหตุทั้งหมดมาลงโทษตามกฎหมายให้ได้ ซึ่งตนพร้อมจะให้ปากคำทุกอย่าง.</p>
    </article>
  </body>
</html>