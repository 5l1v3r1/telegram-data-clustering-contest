<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904719/mooi-gebaar-club-brugge-stuurt-speciaal-shirt-naar-overleden-fan.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-22T12:15:00+00:00"/>
    <meta property="og:title" content="Mooi: Club Brugge stuurt speciaal shirt naar overleden supporter"/>
    <meta property="og:description" content="De nabestaanden van Club Brugge-fan Nico Vanoverbeke (47) hebben een bijzondere attentie binnengekregen. Bart Verhaeghe en Vincent Mannaert, de sterke mannen van Club, stuurden namelijk persoonlijk een gehandtekend shirt naar zijn nabestaanden."/>
  </head>
  <body>
    <article>
      <h1>Mooi: Club Brugge stuurt speciaal shirt naar overleden supporter</h1>
      <address>
        <time datetime="2019-11-22T12:15:00+00:00">22 Nov 2019, 12:15</time>
      </address>
      <p>
        <b>De nabestaanden van Club Brugge-fan Nico Vanoverbeke (47) hebben een bijzondere attentie binnengekregen. Bart Verhaeghe en Vincent Mannaert, de sterke mannen van Club, stuurden namelijk persoonlijk een gehandtekend shirt naar zijn nabestaanden.</b>
      </p>
      <p>Vanoverbeke stierf eind september, uitgerekend op zijn verjaardag. Hij zou die dag naar de match tegen Anderlecht gaan kijken, maar werd dood teruggevonden in de zetel. Waarschijnlijk stierf hij aan hartfalen.</p>
      <p>Twee maanden na zijn dood heeft zijn familie een pakketje gekregen, vertelt <i>Het Nieuwsblad.</i> Daarin zat een shirt van Ruud Vormer dat werd gehandtekend door alle spelers en een briefje. "Beste Kelly, Jana en Jolien. We vernamen het trieste nieuws van jullie geliefde echtgenoot en papa, Nico. Mogen de vele mooie herinneringen een steun zijn op moeilijke momenten! #YNWA.”</p>
      <p>Zijn dochter Jana (23) apprecieert het gebaar duidelijk. "We zijn echt ontroerd. Wij wisten helemaal niet dat zij op de hoogte waren, maar dit is echt een fantastisch gebaar dat ons allemaal heeft gepakt. Wat we nu met het shirt zullen doen? Inkaderen en een speciale plaats in huis geven. Dat zou papa zeker ook gedaan hebben", vertelt ze aan <i>Het Nieuwsblad.</i></p>
      <aside>Lees meer<br/><a href="https://www.voetbalprimeur.be/nieuws/904686/diagne-maakt-plezier-op-training-club-brugge-ik-trap-niet-dat-is-voor-vanaken-.html?itm_source=www.voetbalprimeur.be&amp;itm_medium=highlighted-content">Diagne maakt plezier op training Club Brugge: ‘Ik trap niet, dat is voor Vanaken’</a></aside>
    </article>
  </body>
</html>