<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/allt-fler-fastighetsagare-forbjuder-husdjur/"/>
    <meta property="og:site_name" content="DN.SE"/>
    <meta property="article:published_time" content="2019-11-22T12:45:35+00:00"/>
    <meta property="og:title" content="Allt fler fastighetsägare förbjuder husdjur"/>
    <meta property="og:description" content="Allt fler fastighetsägare i Stockholm förbjuder husdjur - varken katter eller hundar är välkomna"/>
  </head>
  <body>
    <article>
      <h1>Allt fler fastighetsägare förbjuder husdjur</h1>
      <address><time datetime="2019-11-22T12:45:35+00:00">22 Nov 2019, 12:45</time> by <a rel="author" href="https://www.dn.se/av/jessica-ritzen/" target="_blank">Jessica Ritzén</a></address>
      <p>
        <b>Allt fler fastighetsägare i Stockholm portar husdjur. Hittills i år har 28 nybyggda lägenheter förmedlats av bostadsförmedlingen i Stockholm.<br/>– Vi har sett en tydlig ökning av husdjursförbud de senaste åren, säger Petter Strömberg, kommunikatör på Stockholms Bostadsförmedling.</b>
      </p>
      <p>DN:s granskning visar att allt fler fastighetsägare i Stockholm inför husdjursförbud i sina hyresfastigheter. Från att tidigare framför allt gällt studentbostäder har flera fastighetsägare i länet infört husdjursförbud. Hittills i år har bostadsförmedlingen förmedlat 28 lägenheter med husdjursförbud i Nacka och Sigtuna från de privata bostadsbolagen Malmegårds och Botrygg.</p>
      <p>– Vi har sett en tydlig ökning av husdjursförbud de senaste åren. Det gäller främst nyproduktion av privata bolag. De sätter sina villkor och vi upplyser om det i annonsen. Vid hårda krav som inkomst då tar vi in intyg, men regler kring husdjur är svårare att ta in intyg på, säger Petter Strömberg, kommunikatör på Bostadsförmedlingen.</p>
      <p><b>I ett skogsparti </b>bland villorna i Björknäs bygger Malmegårds Fastighets AB tre hyreshus med 19 lägenheter färdiga för inflyttning efter nyår. På Bostadsförmedlingen annonseras ettorna med öppen planlösning och uteplats – samt förbud mot att både röka och ha husdjur.</p>
      <p>Annika Wikström som bor i området och passerar förbi med hunden Ludde blir förvånad över hyresvillkoren som portar både hundar och katter.</p>
      <p>– Jag tycker att det är jättesynd att införa husdjursförbud. I övriga samhället är ju hundar allt mer välkomna. Både på pubar vid Vanadisparken och på ICA på Folkungagatan får man numera ta med sig hunden in, säger Annika Wikström.</p>
      <p><b>Hon anser att värdet</b> av djur är stort, inte minst för ensamma, äldre och barn, och får medhåll av systern som sällskapar på hundpromenaden.</p>
      <p>– Ludde var med och käkade lunch på Strandvägen häromdagen. Allt fler restauranger i stan tar ju emot hundar i dag. Jag tycker man diskriminerar ensamma människor i samhället när man förbjuder husdjur. Om du förstör en hyreslägenhet måste du redan i dag återställa den. Och om det skulle vara med tanke på allergier verkar det konstigt att placera husen så nära motorvägen, det kan ju inte vara anledningen då, säger Monica Ekmark.</p>
      <figure>
        <img src="https://cached-images.bonnier.news/cms30/UploadedImages/2019/11/22/89681f35-0ac8-4e71-8217-6f24b6b6c729/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>”Jag tycker att det är jättesynd att införa husdjursförbud. I övriga samhället är ju hundar allt mer välkomna”, säger Annika Wikström som är på promenad med hunden Ludde.<cite>Foto: Roger Turesson</cite></figcaption>
      </figure>
      <p>Fastighetsägaren Malmegårds har infört förbud mot både rökning och husdjur i sin nyproduktion, både i Nacka och i Märsta centrum.</p>
      <p>– Det är flera orsaker. I Märsta uttryckte många allergiker önskemål om husdjursförbud. Jag är själv astmatiker och därför har jag sagt att i vår nyproduktion vill vi undvika att få in rökare och tyvärr också djurägare. Jag är ju djurvän, men för att förbättra för allergiker så inför vi det i vår nyproduktion, säger vd Bengt Malmegård.</p>
      <p><b>Enligt Malmegårds Fastighets AB </b>kan både hundar och katter vara såväl störande som skrämmande för grannar.</p>
      <p>– I Märsta fick vi in kamphundar i en befintlig fastighet som gjorde andra hyresgäster livrädda. Då låg det nära till hands med ett husdjursförbud. När det gäller katter blir det problem om de kissar på parketten, det är hopplöst att bli av med doften. Men argumentet är i första hand är att de med allergiproblem ska få lugn och ro, säger han.</p>
      <p>Husdjursförbudet gäller alla djur även om det framför allt är hundar och katter som man vill porta från lägenheterna.</p>
      <p>– Ja, det är ju frågan om var man ska dra gränsen. Fiskar är väl kanske inte något problem. Det är en svår gränsdragning, det gäller väl ändå i första hand hund och katt, säger Bengt Malmegård.</p>
      <p><b>Bostadsbolaget har inte </b>allergianpassat husen som ligger ett bullerplank bort från den avgasrökiga motorvägen 222, och kallar dem inte heller för allergihus.</p>
      <p>– Nej, vi har sagt att vi har rökförbud och husdjursförbud utan att motivera varför. Syftet är ju att det ska vara ett allergihus även om det inte är det så explicit som i huset i Märsta. Vi har nog inte tänkt på att uttrycka oss så tydligt om jag ska vara ärlig, säger Bengt Malmegård.</p>
      <figure>
        <img src="https://cached-images.bonnier.news/cms30/UploadedImages/2019/11/22/dbca2741-32f1-4575-9441-15cd858f369d/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>”Ja, det är ju frågan om var man ska dra gränsen. Fiskar är väl kanske inte något problem. Det är en svår gränsdragning, det gäller väl ändå i första hand hund och katt”, säger vd:n Bengt Malmegård.<cite>Foto: Roger Turesson</cite></figcaption>
      </figure>
      <p>Malmegårds gick i somras ut med ett brev till alla sina hyresgäster med att det från och med nu rådet totalt rökförbud i alla fastigheter, även befintliga, och i dag skrivs rökförbud in i alla nya kontrakt.</p>
      <p>– Faktum är att inte så många har ifrågasatt detta, utan tvärtom uppskattat initiativet. Egentligen tycker vi ju inte om ett förbudssamhälle. Det är i första hand för deras egen hälsa, men även för grannar som har problem med luftrören. Sist men inte minst så förstör man lägenheten när man röker, säger Bengt Malmegård.</p>
      <p><b>De vanligaste kraven </b>från de privata bostadsbolagen gäller rökning och husdjur men det ställs även andra krav på hyresgäster. I nybyggda studentbostäder i I Sollentuna får hyresgästerna varken röka, ha husdjur eller barn. Många bostadsbolag har maxtak för antal vuxna och barn i sina lägenheter.</p>
      <p>– Man skriver att det inte är lämpligt med barn, men det är en ganska mjuk regel. Fastighetsägaren vill kanske att man ska göra den bedömningen själv, för att det är trångt till exempel. Men vi ser att det blir och fler villkor och regler. Vissa kräver obligatorisk hemförsäkring. Det är inte heller något vi undersöker, utan bara något vi upplyser om, säger Petter Strömberg på bostadsförmedlingen.</p>
      <p>
        <b>Kan fastighetsägare ställa vilka villkor som helst i Bostadsförmedlingens annonser?</b>
      </p>
      <p>– Nej, de får inte ha villkor som är diskriminerande, då skulle vi säga ifrån direkt. Men andra villkor, som rökfritt eller hur många som får bo i lägenheten, det har vi inga synpunkter på. Det tar vi med i annonsen, säger Petter Strömberg.</p>
      <p><a href="https://www.dn.se/sthlm/jurist-ett-generellt-husdjursforbud-ar-inte-tillatet/">Läs mer: Jurist: ”Ett generellt husdjursförbud är inte tillåtet”</a> </p>
      <p><a href="https://www.dn.se/sthlm/bostadsbolag-infor-rokforbud-for-hyresgaster/">Läs mer: Bostadsbolag inför rökförbud</a> </p>
      <p><a href="https://www.dn.se/sthlm/dyra-lagenheter-star-tomma-mitt-i-bostadskrisen/">Läs mer: Dyra lägenheter står tomma mitt i bostadskrisen</a> </p>
      <details>
        <summary>Fakta. Förmedlade bostäder där husdjur inte är tillåtna</summary>
        <p>Förmedlade lägenheter med husdjursförbud via Stockholms Bostadsförmedling.</p>
        <p>
          <b>2016: </b>
        </p>
        <p>Vanliga hyresrätter: 3</p>
        <p>Hyresvärdar: Sven-Harrys i Vasastan.</p>
        <p>Samt 100 student/ungdomslägenheter.</p>
        <p>
          <b>2017: </b>
        </p>
        <p>Vanliga hyresrätter: 39 </p>
        <p>Hyresvärdar: Riksbyggen i Högdalen, Fahlin fastigheter på Östermalm.</p>
        <p>Samt 217 student/ungdomslägenheter.</p>
        <p>
          <b>2018: </b>
        </p>
        <p>Vanliga hyresrätter/radhus: 1</p>
        <p>Hyresvärd: Bålsta småstadsutveckling.</p>
        <p>Samt 216 student/ungdomslägenheter. </p>
        <p>
          <b>2019:</b>
        </p>
        <p>Vanliga hyresrätter/radhus: 28 </p>
        <p>Hyresvärd: Botrygg i Sigtuna, Malmegårds fastighets AB i Nacka.</p>
        <p>Samt 60 student/ungdomslägenheter.</p>
        <p>Källa: Bostadsförmedlingen</p>
      </details>
    </article>
  </body>
</html>