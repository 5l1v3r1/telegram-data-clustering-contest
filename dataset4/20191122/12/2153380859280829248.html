<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/black-fridayetoimoi-na-kynigisoyn-prosfores-oi-ellines-katanalotes"/>
    <meta property="og:site_name" content="The Pressroom"/>
    <meta property="article:published_time" content="2019-11-22T12:15:11+00:00"/>
    <meta property="og:title" content="&quot;Black Friday&quot;:'Ετοιμοι να &quot;κυνηγήσουν&quot; προσφορές οι Ελληνες καταναλωτές"/>
    <meta property="og:description" content="Ετοιμοι να &quot;κυνηγήσουν&quot; προσφορές με την ευκαιρία της άτυπης εκπτωτικής ημέρας &quot;Black Friday&quot; στις 29 Νοεμβρίου είναι σε ποσοστό 34% οι Ελληνες καταναλωτές, ενώ αυτοί που τελικά θα πραγματοποιήσουν κάποια αγορά δεν αποκλείεται να ξεπεράσουν τελικά το 70%, αφού ένα 40% των ερωτηθέντων στο πλαίσιο έρευνας δηλώνουν &quot;αναποφάσιστοι&quot; για το αν τελικά θα επιδιώξουν να αποκτήσουν κάτι τη συγκεκριμένη ημέρα. Σε ποσοστό 70% κατά μέσο όρο οι υποψήφιοι αγοραστές κρίνουν ως ικανοποιητικό το ποσοστό έκπτωσης που τη συγκεκριμένη ημερομηνία παρουσιάζουν (οι εμπορικές επιχειρήσεις) στις προσφορές τους. &quot;Τα πράγματα φαίνεται πως είναι ιδιαίτερα αισιόδοξα για τη συγκεκριμένη ημέρα και φέτος, αφού υπάρχει αρκετά μεγάλη πρόθεση να κάνουν αγορές (σ.σ οι Έλληνες καταναλωτές), το ποσό δε το οποίο προτίθενται να διαθέσουν είναι αρκετά υψηλό&quot; επισήμανε λίγα εικοσιτετράωρα πριν την άτυπη εκπτωτική ημέρα της ερχόμενης εβδομάδας στον ραδιοφωνικό σταθμό του ΑΠΕ- ΜΠΕ, &quot;Πρακτορείο 104,9FM&quot;, η Δρ Μαρίνα Ψιλούτσικου, Research Associate του Εργαστηρίου…"/>
  </head>
  <body>
    <article>
      <h1>"Black Friday":'Ετοιμοι να "κυνηγήσουν" προσφορές οι Ελληνες καταναλωτές</h1>
      <address>
        <time datetime="2019-11-22T12:15:11+00:00">22 Nov 2019, 12:15</time>
      </address>
      <p>
        <b>Ετοιμοι να "κυνηγήσουν" προσφορές με την ευκαιρία της άτυπης εκπτωτικής ημέρας "<a href="https://www.thepressroom.gr/tags/black-friday">Black Friday</a>" στις 29 Νοεμβρίου είναι σε ποσοστό 34% οι Ελληνες καταναλωτές, ενώ αυτοί που τελικά θα πραγματοποιήσουν κάποια αγορά δεν αποκλείεται να ξεπεράσουν τελικά το 70%, αφού ένα 40% των ερωτηθέντων στο πλαίσιο έρευνας δηλώνουν "αναποφάσιστοι" για το αν τελικά θα επιδιώξουν να αποκτήσουν κάτι τη συγκεκριμένη ημέρα.</b>
      </p>
      <p>Σε ποσοστό 70% κατά μέσο όρο οι υποψήφιοι αγοραστές κρίνουν ως ικανοποιητικό το ποσοστό έκπτωσης που τη συγκεκριμένη ημερομηνία παρουσιάζουν (οι εμπορικές επιχειρήσεις) στις προσφορές τους. <b>"Τα πράγματα φαίνεται πως είναι ιδιαίτερα αισιόδοξα για τη συγκεκριμένη ημέρα και φέτος, αφού υπάρχει αρκετά μεγάλη πρόθεση να κάνουν αγορές (σ.σ οι Έλληνες καταναλωτές), το ποσό δε το οποίο προτίθενται να διαθέσουν είναι αρκετά υψηλό" </b>επισήμανε λίγα εικοσιτετράωρα πριν την άτυπη εκπτωτική ημέρα της ερχόμενης εβδομάδας στον ραδιοφωνικό σταθμό του ΑΠΕ- ΜΠΕ, "Πρακτορείο 104,9FM", η Δρ Μαρίνα Ψιλούτσικου, Research Associate του Εργαστηρίου «Αγορά» του Οικονομικού Πανεπιστημίου Αθηνών.</p>
      <p>Οι συγκεκριμένες τάσεις βρίσκονται στον πυρήνα των βασικών συμπερασμάτων της <b>πανελλαδικής έρευνας σε 2.379 συμμετέχοντες που πραγματοποίησε το συγκεκριμένο Εργαστήριο του Οικονομικού Πανεπιστημίου Αθηνών,</b> συμπερασμάτων που προέκυψαν από τις απαντήσεις των ερωτηθέντων στο διάστημα 15-17 Νοεμβρίου 2019. Τις ερωτήσεις σχεδίασαν και τις απαντήσεις επεξεργάστηκαν η δρ Μαρίνα Ψιλούτσικου, μαζί με τον καθηγητή και διευθυντή του Εργαστηρίου του Οικονομικού Πανεπιστημίου Αθηνών, Γιώργο Ι.Σιώμκο. <b>Από τα ενδιαφέροντα συμπεράσματα που προέκυψαν είναι και αυτό της διαφορετικής καταναλωτικής στόχευσης ανδρών και γυναικών</b>: "το αποτέλεσμα που είδαμε στο τμήμα της έρευνας που αφορούσε τις πρόσφατες ενδιάμεσες εκπτώσεις ήταν χαρακτηριστικό, ένα ερευνητικό αποτέλεσμα αντίθετο από αυτό που ενδεχομένως θα φανταζόμασταν, καθώς οι άντρες και ξόδεψαν περισσότερα (σ.σ τις ενδιάμεσες εκπτώσεις), αλλά και προτίθενται να ξοδέψουν περισσότερα στη Black Friday" εξήγησε η κα Ψιλούτσικου, που πάντως διατύπωσε την εκτίμηση πως το συγκεκριμένο είναι ένα εύρημα πως ενδεχομένως συνδέεται με τις διαφορετικού τύπου αγορές των ανδρών, σε σχέση με τις γυναίκες.</p>
      <p>Σύμφωνα με την επιστήμονα, <b>τα μεγαλύτερα ποσά στην περίπτωση των ανδρών καταναλωτών ενδέχεται να έχουν σχέση με τον μειωμένο αριθμό αγορών από αυτούς στη διάρκεια του υπόλοιπου έτους, </b>με άλλα λόγια το ότι άνδρες αγοράζουν διαφορετικά πράγματα, μεγαλύτερου κόστους, λιγότερο συχνά σε σύγκριση με τη μέση γυναίκα καταναλώτρια και αυτό συμβαίνει ιδιαίτερα την ημέρα της Black Friday. Ο Έλληνας "ήδη θεωρεί πως η μέρα αυτή είναι θεσμός και έχει εξελιχθεί ως μια παράδοση τρόπον τινά, το να πάει να κάνει αγορές με φίλους και συγγενείς. Εάν δε, μέσα σε μόλις τρία χρόνια, ήδη το 14% θεωρεί ήδη την πραγματοποίηση αγορών στη Black Friday παράδοση για εκείνους και τους φίλους τους ή την οικογένειά τους, αυτό είναι ένα πολύ σημαντικό ποσοστό" ανέφερε η επιστήμονας του Εργαστηρίου «Αγορά» του Οικονομικού Πανεπιστημίου Αθηνών.  </p>
    </article>
  </body>
</html>