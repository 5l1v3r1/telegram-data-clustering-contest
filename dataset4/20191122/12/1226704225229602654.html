<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/merkelova-na-zjazde-cdu-hlavnymi-vyz/431704-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T12:47:00+00:00"/>
    <meta property="og:title" content="Merkelová: Hlavnými výzvami sú klimatická zmena a digitalizácia"/>
    <meta property="og:description" content="Merkelová sa delegátom prihovorila presne 14 rokov po tom, ako sa ujala úradu spolkovej kancelárky."/>
  </head>
  <body>
    <article>
      <h1>Merkelová: Hlavnými výzvami sú klimatická zmena a digitalizácia</h1>
      <h2>Merkelová sa delegátom prihovorila presne 14 rokov po tom, ako sa ujala úradu spolkovej kancelárky.</h2>
      <address><time datetime="2019-11-22T12:47:00+00:00">22 Nov 2019, 12:47</time> by <a rel="author">TASR</a></address>
      <p>Lipsko 22. novembra (TASR) - Nemecká kancelárka Angela Merkelová v piatok v úvode zjazdu svojej Kresťanskodemokratickej únie (CDU) delegátom povedala, že sa nikdy nenazdávala, že zotrvá na čele spolkovej vlády tak dlho. Túto prácu však nepovažuje za skončenú, informovala agentúra AP.</p>
      <p>Merkelová sa delegátom prihovorila presne 14 rokov po tom, ako sa ujala úradu spolkovej kancelárky. Svojej strane sa v krátkom vystúpení poďakovala za podporu počas tohto obdobia a pripomenula, že od roku 2005 okrem iného spoločne priviedli nezamestnanosť na rekordne nízku úroveň a prekonali svetovú finančnú krízu.</p>
      <p>Upozornila však, že v čase nových výziev, ako sú digitálna transformácia a boj proti klimatickej zmene, musí CDU hľadieť do budúcnosti a súčasne zvládnuť nový tlak v otázkach ako ruská agresia či obchodné spory s USA.</p>
      <p>"<i>Musíme nájsť riešenia pre svet budúcnosti" a zaistiť, že CDU bude stranou "silného centra Nemecka</i>", uviedla Merkelová. "<i>Chcem pokračovať v tomto úsilí ako kancelárka</i>," citovala ju AP.</p>
      <p>Merkelová podľa agentúry DPA tiež poukázala na to, že Nemecko v druhej polovici roku 2020 prevezme predsedníctvo v Rade EÚ. Hlavným dôrazom je podľa nej silné Nemecko a silná Európa.</p>
      <p>V súvislosti s problémami v EÚ kancelárka dodala, že možno práve zavedenie spoločnej meny euro a schengenského priestoru boli tie rozhodnutia, ktoré urobili európsku integráciu nezvratnou, pričom z menovej a finančnej krízy vyšli krajiny ako Španielsko posilnené.</p>
      <p>Merkelová sa plánuje na konci svojho štvrtého funkčného obdobia v pozícii kancelárky stiahnuť z politiky. Predsednícku funkciu v CDU už vlani odovzdala Annegret Krampovej-Karrenbauerovej. Tá avizovala, že o kandidátovi strany na nového kancelára vo voľbách v roku 2021 by mal rozhodnúť až zjazd CDU na jeseň budúceho roka.</p>
    </article>
  </body>
</html>