<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/u-trecem-kvartalu-u-srbiju-uslo-07-manje-vozila/"/>
    <meta property="og:site_name" content="Krstarica"/>
    <meta property="article:published_time" content="2019-11-22T12:10:00+00:00"/>
    <meta property="og:title" content="U trećem kvartalu u Srbiju ušlo 0,7% manje vozila"/>
    <meta property="og:description" content="BEOGRAD - U trećem kvartalu ove godine broj putničkih motornih vozila koja su ušla u Srbiju manji je za 0,7 odsto u odnosu na isti period prethodne"/>
  </head>
  <body>
    <article>
      <h1>U trećem kvartalu u Srbiju ušlo 0,7% manje vozila</h1>
      <address><time datetime="2019-11-22T12:10:00+00:00">22 Nov 2019, 12:10</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520970-750x430.jpg"/>
        <figcaption>Foto: Tanjug/pixabay.com, ilustracija</figcaption>
      </figure>
      <p>BEOGRAD – U trećem kvartalu ove godine broj putničkih motornih vozila koja su ušla u Srbiju manji je za 0,7 odsto u odnosu na isti period prethodne godine.</p>
      <p>Domaćih vozila je manje za 1,5 odsto, dok je stranih vozila manje za 0,3 procenata, saopštio je Republički zavod za statistiku (RZS).</p>
      <p>Od vozila sa stranom registracijom najviše ih je sa registracijom Nemačke (6,9 odsto), zatim Mađarske (5,1 posto) i Bugarske, sa učešćem od 4,8 procenata.</p>
      <p>Kada je reč o izlazu putničkih motornih vozila iz Srbije, statistika računa da je manji za 2,6 procenata u odnosu na isti period 2018. godine.</p>
      <p>Broj vozila s domaćom registracijom u izlazu je veći za 0,6 odsto, dok je u istom periodu izlaz vozila sa stranom registracijom manji za 4,4 procenata, pokazuju podaci statistike.</p>
      <p>Najbrojnija su vozila sa registracijom Nemačke (7,7 procenata), a zatim slede vozila sa registracijom Mađarske, sa učešćem od 5,5 odsto, i Austrije sa 4,3 procenta.<br/>Podaci takođe pokazuju da je ukupan broj putnika koji su svim vrstama putničkih prevoznih sredstava ušli u Srbiju tokom trećeg kvartala ove godine manji za 3,8 odsto u odnosu na isti period prethodne godine.</p>
      <p>Broj putnika u vozilima s domaćom registracijom veći je za 2,2 odsto, dok je u vozilima sa stranom registracijom manji za 5,7 posto.</p>
      <p>Ukupan broj putnika izašlih iz Srbije tokom trećeg kvartala 2019. godine manji je za 4,4 posto u odnosu na isti kvartal prethodne godine.</p>
      <p>Broj putnika u vozilima s domaćom registracijom veći je za 8,7 procenata, dok je u vozilima sa stranom registracijom manji za 8,6 odsto.</p>
      <p>Najveći broj vozila ušao je preko graničnih prelaza s Hrvatskom (22,4 procenata) a zatim preko graničnih prelaza sa Makedonijom (18,0 posto), i Bosnom i Hercegovinom, (17,2 odsto).</p>
      <p>Najveći broj ulaza vozila u Srbiju zabeležen je preko graničnih prelaza Preševo, Batrovci i Horgoš, a izašlo iz zemlje preko prelaza sa Makedonijom i Bosnom i Hercegovinom.</p>
      <p>Tri prelaza s najvećim prometom putničkih prevoznih sredstava u izlazu iz Srbije su Preševo, zatim Batrovci i Gradina.</p>
      <p>(Tanjug)</p>
    </article>
  </body>
</html>