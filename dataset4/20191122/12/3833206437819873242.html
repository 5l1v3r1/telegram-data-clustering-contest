<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Podgotvitelna-grupa-v-DG-Malkiyat-princ-s-turzhestvo-915940"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T12:44:00+00:00"/>
    <meta property="og:title" content="Подготвителна група в ДГ &quot;Малкият принц&quot; с тържество"/>
    <meta property="og:description" content="Кметът на район &quot;Централен“ Георги Стаменов и заместник-кметът по образование, култура и здравеопазв..."/>
  </head>
  <body>
    <article>
      <h1>Подготвителна група в ДГ "Малкият принц" с тържество</h1>
      <address>
        <time datetime="2019-11-22T12:44:00+00:00">22 Nov 2019, 12:44</time>
      </address>
      <p>Кметът на район "Централен“ Георги Стаменов и заместник-кметът по образование, култура и здравеопазване Фиданка Кацарева бяха гости на тържеството на децата от подготвителна група в ДГ "Малкият принц“ по повод Европейската седмица за намаляване на отпадъците.</p>
      <p>Малките еколози поздравиха гостите с песни и стихове, посветени на опазване на природата и учиха как да заменят предметите от ежедневието от найлон или пластмаса, с природосъобразни – от бамбук, метал или стъкло.</p>
      <p>В ролята на репортери от "Боклук нюз“ влязоха Георги и Елена, които под формата на интервю питаха връстниците си за възможностите за по-чиста околна среда.</p>
      <p>Учителят по английски език Кийт Кели демонстрира разделно събиране на отпадъците по оригинален начин. Преоблечен с атрактивен костюм на Барон Боклук, с наметало и корона от найлонови торбички и опаковки, той обясни на достъпен език необходимостта от рециклирането.</p>
      <p>Децата отговаряха на въпроси за материалите, от които са направени различните предмети и разбраха защо дървените, металните и стъклените прибори и чаши са много по-щадящи природата отколкото еднократните пластмасови опаковки. Прожектирани бяха и клипове, свързани с опазването на чистотата на планетата.</p>
      <p>"Важно е да възпитаваме децата в екологични навици, за да може всички да живеем по-дълго и щастливо на земята“, посочи директорката Анелия Божанова.</p>
      <p>В края на празника всички с интерес разгледаха изложбата "От непотребното да сътворим красиво“, чиито експонати са изобретени от децата с рециклируеми и еко материали.</p>
    </article>
  </body>
</html>