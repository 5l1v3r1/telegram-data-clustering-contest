<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/alegeri-prezidentiale-2019/alegeri-prezidentiale-2019-cati-detinuti-vor-vota-in-turul-al-doilea.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T12:28:00+00:00"/>
    <meta property="og:title" content="Alegeri prezidențiale 2019. Câți deținuți vor vota în turul al doilea"/>
    <meta property="og:description" content="Alegeri Prezidențiale 2019, vot diaspora, turul 2. Peste 15.000 de deţinuţi şi-au exprimat intenţia de a vota la cel de-al doilea tur al alegerilor prezidenţiale, informează Administraţia Naţională a Penitenciarelor."/>
  </head>
  <body>
    <article>
      <h1>Alegeri prezidențiale 2019. Câți deținuți vor vota în turul al doilea</h1>
      <h2>Alegeri Prezidențiale 2019, vot diaspora, turul 2. Peste 15.000 de deţinuţi şi-au exprimat intenţia de a vota la cel de-al doilea tur al alegerilor prezidenţiale, informează Administraţia Naţională a Penitenciarelor.</h2>
      <address>
        <time datetime="2019-11-22T12:28:00+00:00">22 Nov 2019, 12:28</time>
      </address>
      <p>Ca urmare a centralizării cifrelor din teritoriu, situaţia statistică estimativă arată că numărul persoanelor private de libertate cu drept de vot este de 17.941, iar al celor cu drept de vot, care şi-au exprimat în scris intenţia de a participa la turul al doilea al alegerilor prezidenţiale, se ridică la 15.151. Numărul deţinuţilor custodiaţi este de 20.324, precizează ANP.</p>
      <h3><a href="https://stirileprotv.ro/stiri/alegeri-prezidentiale-2019/alegeri-prezidentiale-2019-turul-2-cum-arata-buletinul-de-vot.html">Alegeri prezidențiale 2019, turul 2. Cum arată buletinul de vot</a><br/> </h3>
      <p>Administraţia Naţională a Penitenciarelor subliniază că situaţia numerică centralizată miercuri este estimativă, termenul limită pentru depunerea listelor nominale şi a cererilor, la secţia de votare în a cărei rază teritorială se află penitenciarul sau locul de deţinere, fiind preziua votării, cel mai târziu la ora 20.00, informează Agerpres.</p>
      <p>Alegătorii deţinuţi în baza unui mandat de arestare preventivă sau care se află în executarea unei pedepse privative de libertate, dar cărora nu li s-a interzis exercitarea drepturilor electorale votează prin intermediul urnei speciale.</p>
      <h3><a href="https://stirileprotv.ro/stiri/alegeri-prezidentiale-2019/alegeri-prezidentiale-2019-turul-2-totul-despre-votul-din-24-noiembrie.html"><b>Alegeri prezidențiale 2019, turul 2. Totul despre votul din 24 noiembrie</b></a><br/> </h3>
      <p>În vederea asigurării exercitării în bune condiţii a dreptului persoanelor private de libertate de a vota, la nivelul unităţilor subordonate ANP au fost dispuse mai multe măsuri: identificarea persoanelor private de libertate cu drept de vot şi informarea acestora cu privire la posibilitatea exercitării dreptului de vot prin intermediul urnei speciale; informarea deţinuţilor cu drept de vot cu privire la necesitatea formulării cererilor privind exercitarea acestui drept; depunerea diligenţelor necesare eliberării actelor de identitate persoanelor cu drept de vot care nu posedă sau preschimbării celor al căror termen de valabilitate este expirat; depunerea listelor nominale, împreună cu cererile, la secţia de votare în a cărei rază teritorială se află penitenciarul sau locul de deţinere.</p>
      <p>O altă măsură vizează stabilirea şi amenajarea unui spaţiu corespunzător în cadrul unităţii, pentru amplasarea urnelor şi a cabinelor de vot, ţinându-se seama de numărul aproximativ al persoanelor private de libertate participante la alegeri, în conformitate cu prevederi din Decizia Biroului Electoral Central nr. 56/18.10.2019, menţionează ANP.</p>
      <h3>Liviu Dragnea are dreptul să voteze duminică</h3>
      <p> </p>
      <p>Fostul lider PSD, Liviu Dragnea, are posibilitatea de a vota în scrutinul de duminică pentru alegerea viitorului președinte al României.</p>
      <p>Dragnea este închis în Penitenciarul Rahova, unde ispășește o pedeapsă de trei ani și șase luni de închisoare primită în dosarul angajărilor fictive la Protecția Copilului Teleorman.</p>
      <p>Sursa: Agerpres</p>
      <h4>Articolul face parte din:</h4>
      <h4>
        <a href="https://stirileprotv.ro/stiri/alegeri-prezidentiale-2019/">Alegeri Prezidentiale 2019</a>
      </h4>
      <h4>
        <a href="https://stirileprotv.ro/stiri/alegeri-prezidentiale-2019/alegeri-prezidentiale-2019-turul-2-prezenta-la-vot-exit-poll-si-rezultate-oficiale.html">ALEGERI PREZIDENŢIALE 2019 TURUL 2. Prezenţă la vot, exit-poll şi rezultate oficiale</a>
      </h4>
    </article>
  </body>
</html>