<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Dunaujvaros_Kallo_Gergely_az_ellenzeki_jelolt"/>
    <meta property="og:site_name" content="HVG.hu"/>
    <meta property="article:published_time" content="2019-11-22T12:57:00+00:00"/>
    <meta property="og:title" content="Dunaújváros: Kálló Gergely az ellenzéki jelölt"/>
    <meta property="og:description" content="A Jobbik embere mögé álltak be az ellenzéki pártok."/>
  </head>
  <body>
    <article>
      <h1>Dunaújváros: Kálló Gergely az ellenzéki jelölt</h1>
      <address><time datetime="2019-11-22T12:57:00+00:00">22 Nov 2019, 12:57</time> by <a rel="author">MTI</a></address>
      <p>
        <b>A Jobbik embere mögé álltak be az ellenzéki pártok.</b>
      </p>
      <p>Kálló Gergely (Jobbik) lesz az ellenzék közös jelöltje <a href="https://hvg.hu/itthon/20191120_dunaujvaros_idokozi_valasztas_polgarmester">a február 16-ai dunaújvárosi időközi országgyűlési választáson</a> - jelentette be pénteki sajtótájékoztatóján Pintér Tamás, aki október 28-ai hatállyal mondott le országgyűlési mandátumáról, miután Dunaújváros polgármesterévé választották.</p>
      <p>Pintér Tamás hangsúlyozta: <a href="https://hvg.hu/itthon/20180414_A_jobbikos_Pinter_maradt_a_befuto_Dunaujvarosban">már a lemondásakor feltételül szabta</a>, hogy olyan embert jelölhessen utódjául, aki hazaszeretetével és tenni akarásával tovább tudja vinni azokat az ügyeket, amelyeket ő is képviselt Fejér megyei 4-es választókerületében.</p>
      <p>Kálló Gergely képviselőjelölt kiemelte: a politikán keresztül tudja legjobban képviselni a magyar embereket, ezért lépett be 2008-ban a Jobbikba és 2016 óta segítette Pintér Tamás munkáját. Mint mondta, alázattal és nagy szorgalommal kíván dolgozni a Dunaújvárosban és környékén élőkért.</p>
      <p>A Nemzeti Választási Bizottság november 20-ai ülésén február 16-ára tűzte ki az időközi országgyűlési választást a Fejér megyei 4. számú választókerületben. A kampány december 28-án kezdődik, jelölteket január 10-éig lehet bejelenteni.</p>
      <p>Pintér Tamás egy másik pénteki sajtótájékoztatóján bejelentette, feljelentést fog tenni <a href="https://hvg.hu/itthon/20190927_Kutyaevessel_riogat_a_fideszes_ujsag_Dunaujvarosban_ha_az_ellenzek_nyer_a_valasztason">a korábbi fideszes városvezetés ellen</a>, mert olyan beruházásokat végeztek az elmúlt időszakban, amelyekre nem volt meg a fedezet a város költségvetésében. Hozzátette azt is, álláspontja szerint a munkák elvégzésére törvényeket megszegve kötöttek szerződéseket. Közölte, 1,436 milliárd forintról van szó, amelyből október 13-ig 770 millió forintot már ki is fizettek.</p>
    </article>
  </body>
</html>