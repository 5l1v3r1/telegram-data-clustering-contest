<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/avertizare-infotrafic-carosabil-umed-in-toata-tara-exista-riscul-aparitiei-poleiului-18605401"/>
    <meta property="og:site_name" content="Gândul"/>
    <meta property="article:published_time" content="2019-11-22T12:33:04+00:00"/>
    <meta property="og:title" content="Avertizare Infotrafic: Carosabil umed în toată ţara. Există riscul apariţiei poleiului"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Avertizare Infotrafic: Carosabil umed în toată ţara. Există riscul apariţiei poleiului</h1>
      <h2>Pe mai multe şosele din întreaga ţară se circulă în condiţii de carosabil umed, iar temperaturile fiind în scădere, există riscul apariţiei poleiului, avertizează Infotrafic.</h2>
      <address>
        <time datetime="2019-11-22T12:33:04+00:00">22 Nov 2019, 12:33</time>
      </address>
      <p>Centrul Infotrafic din Inspectoratul General al Poliţiei Române informează că pe mai multe artere rutiere din întreaga ţară se circulă în condiţiile unui carosabil umed. Mai mult decât atât, temperaturile sunt în scădere, astfel că există riscul apariţiei poleiului.</p>
      <p>Pe tronsonul kilometric 90 (comuna Teiu, judeţul Argeş) - 120 (Piteşti, judeţul Argeş) al autostrăzii A1 Bucureşti – Piteşti se circulă îngreunat, în condiţiile unui carosabil umed.</p>
      <p>Atât în judeţul Gorj, pe DN 67C Novaci – Obârşia Lotrului, în zona localităţii Rânca, cât şi în judeţul Vrancea, pe DN 2D Focşani – Lepşa, în zona montană, a nins vineri dimineaţă. Autospecialele de deszăpezire au intervenit cu material derapant.</p>
      <p>Pentru a nu fi implicaţi în producerea de accidente rutiere, şoferii trebuie să folosească luminile de ceaţă, precum şi sistemele de iluminare-semnalizare şi de climatizare-dezaburire, pentru a vedea şi a fi observaţi în trafic, să reducă pe cât posibil viteza de deplasare, să circule cu foarte mare atenţie, pentru a putea evita orice obstacol, să evite pe cât posibil manevra depăşirii, iar dacă este necesar, să o realizeze numai după o asigurare temeinică, să păstreze în mers o distanţă suficient de mare între autovehicule, pentru a putea opri în condiţii de siguranţă şi să manifeste permanent o conduită preventivă la volan.</p>
    </article>
  </body>
</html>