<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1508477781_Frantsiya_priema_nay-mnogo_migranti_v_tsyala_Evropa"/>
    <meta property="og:site_name" content="webcafé"/>
    <meta property="article:published_time" content="2019-11-22T12:41:00+00:00"/>
    <meta property="og:title" content="Франция приема най-много мигранти в цяла Европа"/>
    <meta property="og:description" content="Франция се нарежда на първо място в Европа като крайна дестинация сред мигрантите, търсещи убежище."/>
  </head>
  <body>
    <article>
      <h1>Франция приема най-много мигранти в цяла Европа</h1>
      <address><time datetime="2019-11-22T12:41:00+00:00">22 Nov 2019, 12:41</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2018/02/02/kale-0202-1/1170x780.jpg"/>
        <figcaption>Страната успя да задмине Германия. Към 17 ноември тази година регистрираните молби за убежище във Франция са 120 900, докато в Германия са 119 900.<cite>Снимка: © Getty</cite></figcaption>
      </figure>
      <p>Франция се нарежда на първо място в Европа като крайна дестинация сред мигрантите, търсещи убежище.</p>
      <p>За първи път страната е най-предпочитана от бежанци от началото на миграционната криза през 2015 г., като задминава Германия. Това става ясно от данни на вътрешното министерство на Франция, цитирани от АФП.</p>
      <p>"Oт 20 октомври страната е първа по търсене на убежище, докато в същото време намалява притокът на мигранти в Европа.", заяви френският вътрешен министър Кристоф Кастанер. Той определи това като "статистическа аномалия", върху която трябва да се работи.</p>
      <p>Франция е регистрирала 80 075 молби за предоставяне на убежище по време на най-голямата миграционна криза, създадена от конфликта в Сирия. Тогава в Германия са постъпили 890 хиляди молби - с 10 пъти повече. Това показват данни на Ofpra - френската служба за защита на бежанци и хора без гражданство.</p>
      <p>Към 17 ноември тази година регистрираните молби за убежище във Франция са 120 900, докато в Германия са 119 900.</p>
      <p>Тази рязка промяна се дължи на факта, че мигрантите не са успели да получат убежище в друга страна и затова се насочват към Франция. Това посочва източник от вътрешното министерство.</p>
      <p>Очаква се молбите за убежище да се увеличат с 10-15% за 2019.</p>
      <p>Френското правителство предлага няколко мерки от началото на ноември като част от миграционния план, за да се промени тенденцията и да се намалят молбите за убежище.</p>
      <p>Предвижда се да се ускори обработката на молбите и да се вземат мерки за отхвърляне на някои кандидатури, без да се чака евентуално обжалване от тяхна страна.</p>
      <related>
        <h4>още по темата</h4>
        <a href="https://www.webcafe.bg/newscafe/svyat/id_1176396678"/>
        <a href="https://www.webcafe.bg/newscafe/svyat/id_274092628"/>
        <a href="https://www.webcafe.bg/newscafe/svyat/id_890799383"/>
      </related>
    </article>
  </body>
</html>