<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/haper-pa-hatmeldinger/71846244"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T12:06:27+00:00"/>
    <meta property="og:title" content="Håper på hatmeldinger"/>
    <meta property="og:description" content="Vålerenga-kaptein Sherida Spitse (29) hadde tilbud fra flere gigantklubber i sommer. Hun valgte å bli i Vålerenga. Lørdag kan hun vinne sin første tittel - mot gamleklubben LSK."/>
  </head>
  <body>
    <article>
      <h1>Håper på hatmeldinger</h1>
      <h2>Vålerenga-kaptein Sherida Spitse (29) hadde tilbud fra flere gigantklubber i sommer. Hun valgte å bli i Vålerenga. Lørdag kan hun vinne sin første tittel - mot gamleklubben LSK.</h2>
      <address><time datetime="2019-11-22T12:06:27+00:00">22 Nov 2019, 12:06</time> by <a rel="author">Daniel Nerli Gussiås</a></address>
      <ul>
        <li>
          <b>Cupfinalen: LSK Kvinner - Vålerenga lørdag 16.00</b>
        </li>
      </ul>
      <p>Hun har spilt for begge klubbene, og vet at det ikke var populært i LSK-leiren da hun i desember 2017 valgte å signere for erkerivalen Vålerenga. Men den nederlandske landslagskapteinen har funnet seg godt til rette i både klubben og byen.</p>
      <p>Derfor var det ikke en vanskelig avgjørelse å ta da flere store klubber kom og banket på døra i sommer.</p>
      <p>Midtbanespilleren ville bli i Vålerenga, og signerte i sommer en ny avtale med klubben som binder henne til Valle ut 2021.</p>
      <p>- Jeg hadde noen muligheter, men hele pakka må stemme for meg om det skal være aktuelt å dra noe sted. Jeg tar alle avgjørelser med hjertet og hva som er best for familien min, og det å bli i Vålerenga var det beste valget. Jeg liker å spille for en klubb hvor alle gir alt for hverandre. Det sosiale er også viktig for meg. Valget står jeg godt inne for enda, sier Sherida Spitse til Dagbladet, to dager før cupfinalen.</p>
      <p>
        <b>Nettopp at kona Jolien og sønnen Jens trives godt i Norge var veldig viktig for Spitses valg. Kona har fått seg jobb i Norge og sønnen går i barnehage rett ved Intility Arena hvor Spitse trener og spiller kamper.</b>
      </p>
      <p>At Manchester United var interessert i sommer, var viden kjent. Nå avslører hun at hun også kunne endt i en annen storklubb.</p>
      <p>- Jeg kunne valgt Bayern München, men heller ikke det stemte. Hjertet mitt sa at jeg måtte bli her.</p>
      <p>
        <b>Hun utdyper også hvorfor hun takket nei til Manchester United.</b>
      </p>
      <p>- Det er en stor klubb, men mest på herresiden. Den er ganske fersk på damesiden enda. Kanskje vil de gjøre det bedre framover, men vi har spilt mot dem. De er et godt lag, men jeg trives godt her, sier Spitse.</p>
      <h3>Drømmer om Barcelona</h3>
      <p>Seriesølvet de sikret forrige helg gjorde at de er kvalifisert for Champions League neste sesong. Det gir 29-åringen ekstra motivasjon inn mot 2020.</p>
      <p>
        <b>- Det gir oss noe ekstra inn mot neste år. Det er deilig å få igjen noe for all innsatsen både jeg og alle lagvenninnene mine har lagt ned for å nå det målet.</b>
      </p>
      <p>For selv om hun takket nei til flere store aktører i sommer, legger hun ikke skjul på at hun gjerne ønsker seg til en større klubb etter hvert.</p>
      <p>Det er spesielt én klubb hun drømmer om å spille for. Om det blir realitet, blir hun i så fall lagvenninne med Caroline Graham Hansen.</p>
      <p>
        <b>- Barcelona er drømmeklubben for meg. Jeg følger både herre- og kvinnelaget tett, og liker måten klubben spiller fotball på. Forhåpentligvis vil det skje en dag, men vi får se hva fremtiden bringer, sier hun.</b>
      </p>
      <p>Sherida Spitse er ikke bare kaptein for Vålerenga. Hun er også kaptein på det nederlandske landslaget. Hun innrømmer at det er en nivåforskjell hun må justere seg etter mellom hverdagen i Toppserien og når hun tar på seg landslagsdrakta.</p>
      <p>- Det er en nivåforskjell. Jeg skal ikke legge skjul på det. Spillestilen er den største forskjellen. Jeg har andre spillere rundt meg der, men min rolle er også annerledes. Jeg skal kontrollere kampene på en litt annen måte der. Jeg løper mye mer her, og det er en fordel når jeg skal spille på landslaget.</p>
      <p>- Det er mer fysisk i Norge, mens det spilles mer på landslaget. Jeg ser på det som den perfekte kombinasjonen, forklarer Spitse.</p>
      <h3>- Nytt for klubben</h3>
      <p>Lørdag ettermiddag kan hun løfte sitt første trofé som Vålerenga-kaptein. Men hun forventer seg en tøff batalje mot gamleklubben.</p>
      <p>- Jeg gleder meg. Det blir en tøff kamp. Dette er noe nytt for klubben, for dette er bare andre gangen vi er i cupfinalen. Det er lenge siden sist. Vi forholder oss rolige, og er mer spente enn nervøse. Nervene kommer nok på kampdag. Nå vil vi bare komme i gang, sier kapteinen.</p>
      <p>
        <b>Mange gir nok Lillestrøm favorittstemplet inn mot finalen, men Spitse mener Vålerenga kan overraske.</b>
      </p>
      <p>- Det er ikke noe press på oss, og vi skal bare nyte dette. De sier de er favoritter, og grunnen er nok at de har vært i de situasjonene før. Presset er nok på dem, mens vi holder oss godt plantet på jorda.</p>
      <h3>Håper på meldinger fra LSK-supporterne</h3>
      <p>Nederlenderen har naturlig nok fått med seg bråket rundt oppgjøret mellom herrelagene på Åråsen i oktober, hvor kampen ble stoppet opp til flere ganger på grunn av blusskasting inn på banen. Det var også opptøyer etter kampslutt.</p>
      <p>Spitse forventer seg bra tenning når klubbene møtes på kvinnesiden til det som er årets viktigste kamp.</p>
      <p>Som tidligere LSK-spiller er hun også forberedt på en og annen melding i retning seg selv.</p>
      <p>- Jeg forventer at det kommer til å bli det. Jeg husker i starten her i Vålerenga da vi møtte Lillestrøm. Det var alltid tilrop mot meg, men det tenner meg bare ekstra. Det blir bra med et oppgjør med en god atmosfære rundt, sier Spitse.</p>
      <p>- La dem holde på, er utfordringen fra Vålerenga-kapteinen.</p>
    </article>
  </body>
</html>