<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/mario-khosen-sreshchu-adrian-yotiker-407337.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T12:02:01+00:00"/>
    <meta property="og:title" content="Марио Хосен срещу Адриан Йотикер"/>
    <meta property="og:description" content="Световният БГ цигулар влиза в двубоя от името на Паганини, а колегата му от Австрия ще защитава Шопен"/>
  </head>
  <body>
    <article>
      <h1>Марио Хосен срещу Адриан Йотикер</h1>
      <address><time datetime="2019-11-22T12:02:01+00:00">22 Nov 2019, 12:02</time> by <a rel="author">Агенция Стандарт</a></address>
      <p>
        <i>Фото Георги Андинов</i>
      </p>
      <p>Трансцендентно пътуване, в което звуци и картини надскачат познатата реалност, очаква публиката на 25 ноември в зала 1 на НДК.  В необикновения концерт спектакъл „Между два свята“ метафоричният сблъсък между гениите Паганини и Шопен ще бъде разигран от световнопризнатия роден цигулар Марио Хосен и изключителния швейцарски пианист Адриан Йотикер. Експресивно срещу дълбоко интимно, мрак срещу светлина, Хаос срещу Космос...</p>
      <p>“С Адриан ще влезем в музикален дуел - ще кръстосваме шпаги и ще дискутираме, разказваме, надсвирваме! Вярвам, че противоборството на двама титани на романтичната музика, съчетан с присъствието ни на сцената и енергийната симбиоза с публиката, ще доведе до музикален и времеви Катарзис и Просветление”, разказва маестро Хосен. Познанството на виртуозите датира от 2004 година, когато се срещат на рецитал в Цюрих. Голямата изненада за Марио Хосен, най-добрият съвременен интерпретатор на Паганини в света, идва по време на репетиция, когато научава причината за перфектното акомпаниране от страна на Йотикер. “Попитах го дали е свирил тези съвършени пиеси с много цигулари, което би било необичайно предвид спецификата на техниката в творбите на Паганини. Изумен от отговора му, че никога не е свирил Паганини като пианист, разбрах че преди да спечели първа награда на един от най-престижните конкурси за пианисти по света - ARD Мюнхен, Адриан е учил паралелно с пианото и цигулка в Цюрихската академия. Малко са артистите от този ранг по света с подобен поглед върху музиката”, коментира Марио Хосен, който споделя сцена с Йотикер на концерти в Австрия, Испания, Швейцария и Германия.</p>
      <p>Познавачите ще чуят за първи път на живо автентична версия на творби, които не са изпълнявани от XIX век насам. И ще се убедят, че световете на Паганини и Шопен наистина са различни. Първият – агресивен, динамичен и атрактивен като истинска рок звезда. Вторият – болнав, меланхоличен, затворен в себе си. Бесният италианец е рязък и краен с жените, защото ги подозира във флирт по сметка. Нежният поляк е обсебен от любовта си към Жорж Санд. Полина Герасимова пък е авторът на аудио-визуални пърформанси и мултимедийно изображение за концерта в НДК. След първия им успешен проект - „Духът на Паганини“, двамата с маестро Хосен се срещат отново, за да създадат впечатляващ музикален спектакъл с неизпълнявани до момента произведения и графичен разказ. „Историята изследва космическия порядък и случващото се в съзнанието на твореца – с помощта на мултимедийни ефекти ще пресъздадем емоциите, провокирани от музиката на две необикновени личности“, споделя от екипа. За целта на сцената ще бъдат инсталирани мащабни екрани, които ще играят с фигурите на солистите и оркестъра, докато преобразяват динамиката на произведенията във въздействащи картини.   </p>
      <p>На сцената ще се присъединят и великолепните музиканти на „Камерата Орфика НБУ“, които ще допълнят автентичното звучене на произведнията на големите композитори. Диригент на Камерата Орфика (НБУ) ще бъде харизматичният Кристиан Шулц, директор на Виенския симфоничен оркестър.</p>
      <p>Марио, който е изследовател и редактор на творчеството на Паганини, изпълнител на последните му открити манускрипти, дебютира като солист на оркестър на 8. Свири класика часове наред, зареждайки се с парчетата на „Айрън мейдън“. Завършва Университета за музика във Виена, стипендиант е на Парижката консерватория, концертира с най-известните световни формации, притежава много и високи награди. Освен рокаджия, е и активен джазмен. В тематичния виенски клуб „Порги и Бес“ всяка година през първата седмица на август с жена му Лили организират джаз фестивал. Свирят студенти и професори – от класики в джаза до Майкъл Джексън и „Куин“ в съответните аранжименти.</p>
      <p>Днес Хосен преподава в НБУ, Австрия, Испания, Япония и Китай. Където и да се намира, учи студентите си да бъдат не само перфектни инструменталисти, но и широко скроени личности, да се радват на живота и да не се ограничават само със  свиренето. Хосен свещенодейства на много специална цигулка - G. B. Guadagnini от 1749 година, благодарение на Австрийската национална банка. Направена е във времето, в което лютиерите са алхимици, дърводелци и архитекти, като най-прочути са гениите от Кремона - Страдивари, Гуарнери и  Гуаданини.</p>
      <p>Марио Хосен признава, че вярва в музите. Неговата е Лиляна Кехайова – със 17 години по-младата му съпруга, уважавана челистка, която вече носи името му. Откриват се във Виена, където тя учи първа година след спечелен конкурс. Свири на три концерта с „Камерата Орфика“ - оркестъра на НБУ. И Марио остава запленен, въпреки че няма навик да се заглежда по госпожици от тази възрастова група.</p>
      <figure>
        <img src="https://scontent.fsof9-1.fna.fbcdn.net/v/t1.15752-0/p480x480/74645264_599268620882597_278433877872082944_n.jpg?_nc_cat=108&amp;_nc_ohc=m1BOCSD4MAYAQlj6pnAoEsmbbaVmzW0PCF6KCZfPkoOcq2xXCTLcPbdPQ&amp;_nc_ht=scontent.fsof9-1.fna&amp;oh=4cb8b6b63f364d2c8b0c817a785e028f&amp;oe=5E452964"/>
      </figure>
      <p>Адриан Йотикер</p>
    </article>
  </body>
</html>