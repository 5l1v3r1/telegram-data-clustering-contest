<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622752/%D8%A7%D8%B1%D8%B2%D8%A2%D9%88%D8%B1%DB%8C-%DB%B5-%D9%85%DB%8C%D9%84%DB%8C%D8%A7%D8%B1%D8%AF-%D8%AF%D9%84%D8%A7%D8%B1%DB%8C-%D8%A7%D8%B2-%D9%85%D8%AD%D9%84-%D8%B5%D8%A7%D8%AF%D8%B1%D8%A7%D8%AA-%D8%A8%D9%86%D8%B2%DB%8C%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T12:44:00+00:00"/>
    <meta property="og:title" content="ارزآوری ۵ میلیارد دلاری از محل صادرات بنزین"/>
    <meta property="og:description" content="سخنگوی اتحادیه صادرکنندگان فرآورده‌های نفتی با اشاره به کنترل مصرف داخلی و کاهش قاچاق با واقعی‌شدن قیمت بنزین، گفت: بر این اساس ایران می‌تواند از محل صادرات بنزین سالانه ۵ میلیارد دلار ارزآوری داشته باشد که معادل صادرات روزانه ۳۰۰ هزار بشکه نفت است."/>
  </head>
  <body>
    <article>
      <h1>ارزآوری ۵ میلیارد دلاری از محل صادرات بنزین</h1>
      <address>
        <time datetime="2019-11-22T12:44:00+00:00">22 Nov 2019, 12:44</time>
      </address>
      <p>
        <i>سخنگوی اتحادیه صادرکنندگان فرآورده‌های نفتی با اشاره به کنترل مصرف داخلی و کاهش قاچاق با واقعی‌شدن قیمت بنزین، گفت: بر این اساس ایران می‌تواند از محل صادرات بنزین سالانه ۵ میلیارد دلار ارزآوری داشته باشد که معادل صادرات روزانه ۳۰۰ هزار بشکه نفت است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«سید حمید حسینی» امروز (جمعه) در گفت و گو با ایرنا با بیان اینکه ظرفیت تولید بنزین ایران در شرایط فعلی، ۱۱۵ میلیون لیتر در روز است،‌ ادامه داد: پیش‌بینی می‌شود بعد از سهمیه‌بندی، روزانه حدود ۶۰ میلیون لیتر بنزین سهمیه‌ای و ۲۰ تا ۲۵ میلیون لیتر بنزین آزاد در کشور مصرف شود و بر این اساس مصرف کشور به ۸۵ میلیون لیتر کاهش پیدا می‌کند که پتانسیل صادرات ۳۰ میلیون لیتر بنزین در روز فراهم خواهد کرد.</p>
      <p>حسینی افزود: ۳۰ میلیون لیتر بنزین معادل ۱۹۳ هزار بشکه بنزین است که ارزش آن ۱۴ تا ۱۵ میلیون دلار خواهد بود و صادرات آن می‌تواند سالانه ۵ میلیارد دلار ارزآوری به کشور به همراه آورد.</p>
      <figure>
        <img src="https://aftabnews.ir/files/fa/news/1398/9/1/362084_918.jpg"/>
      </figure>
      <p>وی با اشاره به اینکه ۵ میلیارد دلار معادل صادرات ۱۰۰ میلیون بشکه نفت ۵۰ دلاری است،‌ تاکید کرد: در واقع ارزآوری صادرات بنزین معادل صادرات روزانه ۳۰۰ هزار بشکه نفت خام خواهد بود.</p>
      <p>سخنگوی اتحادیه صادرکنندگان فرآورده‌های نفتی ادامه داد: با توجه به شرایط ارزی و نیاز کشور ، صادرات بنزین می‌تواند کمک‌کننده باشد.</p>
      <p>وی علت اینکه این فضا فراهم شده را کنترل مصرف داخل و کاهش حاشیه سود قاچاق بعد از واقعی‌شدن قیمت بنزین دانست و گفت: زمانی که قیمت بنزین در داخل به ۳۰ سنت در هر لیتر می‌رسد عملا قیمت‌ها به قیمت‌های منطقه نزدیک می‌شود و قاچاق برای قاچاقچیان پرهزینه و غیراقتصادی خواهد بود.</p>
      <p>حسینی افزود: در دو ماه گذشته صادرات فرآورده‌های نفتی به بورس انرژی واگذار شده و در این مدت هر چه بنزین عرضه شده،‌ از سوی مشتریان خریداری شده است.</p>
      <p>وی به بنزین با کیفیت ایرانی اشاره کرد و ادامه داد: اقلیم کردستان، ‌افغانستان، ‌ارمنستان، پاکستان و کشورهای آفریقایی خریدار بنزین ایران هستند و عراق نیز آمادگی دارد بنزین با کیفیت ایرانی را خریداری کند.</p>
      <p>به گفته سخنگوی اتحادیه صادرکنندگان فرآورده‌های نفتی، اگر دولت آمادگی داشته باشد،‌ عراق خواهان آن است که خارج از مناقصه بنزین ایران را خریداری کند.</p>
      <p>وی با بیان اینکه اکنون علاوه بر بخش خصوصی داخلی،‌ خریداران خارجی نیز به بورس انرژی برای خرید بنزین مراجعه می‌کنند،‌ تاکید کرد: عراق به تنهایی می‌تواند کل مازاد بنزینی که از محل سهمیه‌بندی آزاد می‌شود را بخرد.</p>
      <p>بر اساس مصوبه شورای عالی هماهنگی اقتصادی سران قوا از بامداد جمعه گذشته (۲۴ آبان) بنزین برای تمام وسایل نقلیه بنزین سوز سهمیه‌بندی شده است. بر این اساس قیمت بنزین معمولی سهمیه‌ای هر لیتر ۱۵۰۰ تومان و قیمت بنزین معمولی غیرسهمیه‌ای به ازای هر لیتر ۳ هزار تومان خواهد بود، همچنین قیمت بنزین سوپر هر لیتر ۳۵۰۰ تومان تعیین شده است.</p>
    </article>
  </body>
</html>