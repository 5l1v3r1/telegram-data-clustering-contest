<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agroday.com.ua/2019/11/22/rynok-klenovogo-lysta-kanada-zaproshuye-ukrayinu-eksportuvaty-organichnu-produktsiyu/"/>
    <meta property="og:site_name" content="AgroDay"/>
    <meta property="article:published_time" content="2019-11-22T12:30:15+00:00"/>
    <meta property="og:title" content="Ринок кленового листа: Канада запрошує Україну експортувати органічну продукцію"/>
    <meta property="og:description" content="За рік Канадсько-український проект підтримки торгівлі та інвестицій (CUTIS) йде з України, переводячи всю інформаційну та методичну підтримку на багатофункціональний Інтернет-портал, який стане частиною оновленого веб-сайту Канадсько-української торгової палати в Україні. Про це повідомила виконавчий директор торгової плати Емма Турос під час практичного семінару, присвяченого розвитку експорту до Канади, зокрема товарної групи кондитерських виробів. «Канада — це країна мігрантів, у якій проживає чимало вихідців із Східної Європи, в тому числі українців. Це створює чудові умови для просування української продукції, — звернув увагу експерт Бертран Валле, партнер Офісу сприяння торгівлі Канади (TFO Canada). — Разом з тим, канадський ринок суттєво відрізняється від українського та ринків ЄС. Якщо український виробник успішний в Європі, це не означає, що він автоматично швидко здобуде успіх у нас», — зазначив він. Суттєво відрізняються і канали просування продукції. У Канаді немає такої"/>
  </head>
  <body>
    <article>
      <h1>Ринок кленового листа: Канада запрошує Україну експортувати органічну продукцію</h1>
      <address>
        <time datetime="2019-11-22T12:30:15+00:00">22 Nov 2019, 12:30</time>
      </address>
      <p>За рік Канадсько-український проект підтримки торгівлі та інвестицій (CUTIS) йде з України, переводячи всю інформаційну та методичну підтримку на багатофункціональний Інтернет-портал, який стане частиною оновленого веб-сайту Канадсько-української торгової палати в Україні.</p>
      <p>Про це повідомила виконавчий директор торгової плати Емма Турос під час практичного семінару, присвяченого розвитку експорту до Канади, зокрема товарної групи кондитерських виробів.</p>
      <p>«Канада — це країна мігрантів, у якій проживає чимало вихідців із Східної Європи, в тому числі українців. Це створює чудові умови для просування української продукції, — звернув увагу експерт Бертран Валле, партнер Офісу сприяння торгівлі Канади (TFO Canada). — Разом з тим, канадський ринок суттєво відрізняється від українського та ринків ЄС. Якщо український виробник успішний в Європі, це не означає, що він автоматично швидко здобуде успіх у нас», — зазначив він.</p>
      <p>Суттєво відрізняються і канали просування продукції. У Канаді немає такої великої концентрації гіпермаркетів як в європейських країнах. Натомість канадці охоче віддають перевагу невеликим спеціалізованим магазинам, де продаються фермерська продукція, органіка, етнічна їжа — і в цьому цей ринок є дуже перспективним для українських виробників.</p>
      <p>Зоя Павленко, експерт з охорони навколишнього середовища проекту CUTIS, звертає увагу  на перспективність органіки в Канаді. Ринок органічних товарів цієї країни є п’ятим за величиною у світі з обсягом продажів більш ніж 3 млрд євро.</p>
      <p>Наприклад, органічний шоколад та цукерки за розумною ціною — це саме ті категорії, що можуть зацікавити канадського споживача.</p>
      <p>Але важливо пам’ятати, що органічний сертифікат COR — обов’язкова умова експорту органіки до Канади. Європейські органічні сертифікати для української продукції на канадському ринку не визнаються.</p>
      <p>Юрій Баранов, дистриб’ютор канадської мережі Yummy Market, звернув увагу на важливість правильного маркування продукції. Канада — країна двомовна, відповідно на етикетці повинна бути інформація щодо складу продукту двома мовами — англійською та французькою. </p>
      <p>А ось канадський дистриб’ютор Майкл Прудков (компанія Crussimpex) порадив українським компаніям об’єднувати свої зусилля і формувати разом великі партії продукції. Таким чином, можна мінімізувати логістичні витрати і запропонувати покупцям більш широкий асортимент продуктів.</p>
      <p>Повідомляє <a href="https://propozitsiya.com/ua/cutis-zakryvayetsya-ale-kanada-zaproshuye-ukrayinu-eksportuvaty-organichnu-produkciyu">Пропозиція</a></p>
      <related>
        <h4>Статті по темі</h4>
        <a href="https://agroday.com.ua/2019/11/12/svit-bez-golodu-ponad-70-krayin-pidpysaly-zobov-yazannya-shhodo-skorochennya-kilkosti-prodovolchyh-vtrat/"/>
        <a href="https://agroday.com.ua/2019/10/25/doskonala-organika-v-ukrayini-vstanovleno-detalni-pravyla-zdijsnennya-organichnogo-vyrobnytstva/"/>
        <a href="https://agroday.com.ua/2019/10/18/molochna-kooperatsiya-na-lvivshhyni-zbuduyut-pershyj-kooperatyvnyj-molokopererobnyj-zavod/"/>
        <a href="https://agroday.com.ua/2019/10/02/kuryni-peremovyny-ukrayina-ta-yes-uzgodzhuyut-pozytsiyi-shhodo-torgivli-produktsiyeyu-ptahivnytstva/"/>
        <a href="https://agroday.com.ua/2019/09/26/supy-brytantsi-vypustyly-ovochevi-supy-u-plyashkah/"/>
        <a href="https://agroday.com.ua/2019/09/16/produktovyj-patriotyzm-shvedy-vse-chastishe-obyrayut-produktsiyu-mistsevogo-vyrobnytstva/"/>
      </related>
    </article>
  </body>
</html>