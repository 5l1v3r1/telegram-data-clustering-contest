<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914774"/>
    <meta property="og:site_name" content="Dnevnik"/>
    <meta property="article:published_time" content="2019-11-22T12:00:00+00:00"/>
    <meta property="og:title" content="#video #foto Musk predstavil Teslin čudaški poltovornjak"/>
    <meta property="og:description" content="Poslovnež Elon Musk je predstavil najnovejše vozilo podjetja Tesla Motors. Gre za poltovornjak cybertuck, ki je presenetil predvsem s čudaškim videzom."/>
  </head>
  <body>
    <article>
      <h1>#video #foto Musk predstavil Teslin čudaški poltovornjak</h1>
      <address><time datetime="2019-11-22T12:00:00+00:00">22 Nov 2019, 12:00</time> by <a rel="author">alp</a></address>
      <p>
        <b>Poslovnež Elon Musk je predstavil najnovejše vozilo podjetja Tesla Motors. Gre za poltovornjak cybertuck, ki je presenetil predvsem s čudaškim videzom.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/22/1223548.jpg"/>
          <figcaption>Elon Musk s poltovornjakom cybertruck.<cite>Foto: AP</cite></figcaption>
        </figure>
        <figure>
          <img src="https://www.dnevnik.si/i/ag/2019/11/22/1223550.jpg"/>
          <figcaption>
            <cite>Foto: AP</cite>
          </figcaption>
        </figure>
        <figure>
          <img src="https://www.dnevnik.si/i/ag/2019/11/22/1223549.jpg"/>
          <figcaption>
            <cite>Foto: Reuters</cite>
          </figcaption>
        </figure>
        <figure>
          <img src="https://www.dnevnik.si/i/ag/2019/11/22/1223551.jpg"/>
          <figcaption>
            <cite>Foto: AP</cite>
          </figcaption>
        </figure>
      </slideshow>
      <p>Elon Musk je včeraj predstavil najnovejšo stvaritev njegovega avtomobilskega podjetja Tesla Motors. V kalifornijskem Hawthornu je javnost prvič uspela videti že pred časom napovedani Teslin električni poltovornjak cybertruck. Prve reakcije na obliko vozila so bile mešane. Nekateri so pozdravili drznost, medtem ko so se po spletu pojavile šale, da se je oblikovalec zgledoval po otroških risbah avtomobilov. Tudi po zaslugi videza posebne zlitine nerjavečega jekla pa so se v zavest prikradle primerjave z deloreanom, ki slovi kot eden najslabših avtomobilov vseh časov, a je postal slaven po zaslugi filmov <i>Nazaj v prihodnost</i>. Škatlast in siv dizajn cybertucka bi še najbolje opisali kot retrofuturizem.</p>
      <p>Oblika avtomobila ni za vsak okus, so pa zelo privlačne njegove zmogljivosti. Musk pravi, da najdražja različica s tremi motorji v vsega 2,9 sekunde doseže hitrost 96,6 kilometrov na uro (60 mph), prevaža lahko več kot tono in pol, vleči pa zmore 6,35 tone. Z enim polnjenjem baterije bo lahko vozilo prevozilo tudi okoli 804 kilometrov razdalje. Pri cenejših dveh različicah so sposobnosti sicer nekoliko slabše. Najosnovnejša različica pa bo stala od okoli 40 tisoč dolarjev. Že ta bo lahko prevozila razdaljo 400 kilometrov pred ponovnim polnjenjem baterije.</p>
      <figure>
        <iframe src="https://www.youtube.com/embed/m7atGkba-Z8" width="560" height="315" data-service="Youtube" scrolling="no"/>
      </figure>
      <p>Cybertruck bo serijsko opremljen z zmožnostjo prilagajanja višine vozila. To bo lastnik lahko uravnaval s pomočjo prilagodljivega zračnega sistema vzmetenja. Zmožnost naj bi prišla prav, ko bo voznik želel z avtoceste zapeljati na bolj razgiban teren. Za dodatnih 7 tisoč dolarjev pa bo vozilo možno nadgraditi še s sistemom avtonomne vožnje.</p>
      <p>Ker gre za predstavitev izdelka, ki si ga je zamislil Elon Musk, ni manjkalo niti čudaških vložkov. Med slednje vsekakor sodi odpornost karoserije (narejena je iz iste zlitine kot rakete podjetja SpaceX) na udarce in celo strelno orožje z naboji kalibra 9 milimetrov. Se pa je predstavitev nekoliko sfižila, ko so v avtomobilsko steklo vrgli kovinsko kroglo. Ta je proti pričakovanjem steklo razbila. Musk se je tedaj potolažil: »Ni pa šla skozi.«</p>
      <p>Poleg avtomobila so pri podjetju izdelali še poseben štirikolesnik, ki se lahko zapelje na prikolico cybertrucka ter se tam polni. Če odpornosti na udarce in strelno orožje pripišemo še tiho vožnjo avtomobila, mu dodamo štirikolesnik in potem še metalec ognja, ki ga je pred časom izdelalo Muskovo podjetje, potlej ne gre več toliko za delovno vozilo kot že skoraj za paravojaško opremo. Tudi sicer se analitiki sprašujejo, koga bo tovornjak nagovoril. Tradicionalni ameriški vozniki teh doslej namreč niso sloveli po zanimanju za Tesline avtomobile.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914842/magazin/estrada/sence-nad-balkanom-razburjajo-zaradi-napak-in-prizorov-spolnosti"/>
        <a href="https://www.dnevnik.si/1042914841/magazin/estrada/koncert-enriqueja-iglesiasa-v-zagrebu-odpovedan-zaradi-poslovne-prevare"/>
      </related>
    </article>
  </body>
</html>