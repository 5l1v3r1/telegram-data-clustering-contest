<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/ideologische-scherpslijper-gaat-kabinet-cultuur-dirigeren/"/>
    <meta property="og:site_name" content="SCEPTR"/>
    <meta property="article:published_time" content="2019-11-22T12:24:31+00:00"/>
    <meta property="og:title" content="Ideologische scherpslijper gaat kabinet cultuur dirigeren"/>
    <meta property="og:description" content="Joachim Pohlman, de trouwe woordvoerder van N-VA-voorzitter Bart De Wever, zal - zo achterhaalde De Standaard - verhuizen naar de Vlaamse regering. Meer concreet zal de 'ideologische scherpslijper' als kabinetschef cultuur voor Vlaams minister-president Jan Jambon (N-VA) werken. Pohlman is naast romancier - zo publiceerde hij al twee romans - regelmatig kritisch voor de &quot;links-liberale elite&quot; en de &quot;cultuurbobo's&quot;"/>
  </head>
  <body>
    <article>
      <h1>Ideologische scherpslijper gaat kabinet cultuur dirigeren</h1>
      <address><time datetime="2019-11-22T12:24:31+00:00">22 Nov 2019, 12:24</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p>
        <b><a href="https://sceptr.net/tag/joachim-pohlmann/">Joachim Pohlman</a>, de trouwe woordvoerder van N-VA-voorzitter <a href="https://sceptr.net/tag/bart-de-wever/">Bart De Wever</a>, zal – <a href="https://www.standaard.be/cnt/dmf20191122_04730428">zo achterhaalde De Standaard</a> – verhuizen naar de Vlaamse regering. Meer concreet zal de ‘ideologische scherpslijper’ als kabinetschef cultuur voor Vlaams minister-president <a href="https://sceptr.net/tag/jan-jambon/">Jan Jambon</a> (N-VA) werken. Pohlman is naast romancier – zo publiceerde hij al twee romans – regelmatig kritisch voor de <a href="https://www.demorgen.be/meningen/elk-jaar-koop-ik-een-seizoenkaart-voor-een-zitje-bij-nac-dat-mijn-kont-nooit-zal-beroeren~b431252d/"><i>“</i><i>links-liberale elite”</i></a> en de <i>“cultuurbobo’s”.</i></b>
      </p>
      <p>Eerder kwam er slecht nieuws voor de Vlaamse cultuursector: de beleidsnota van <a href="https://sceptr.net/tag/Jan-Jambon">Jambon</a> voorziet, in bepaalde domeinen, in forse besparingen. Zo zal er op de werkingssubsidies (structurele steun over vier jaar) zes procent worden bespaard. Voor erkende instellingen zoals Ancienne Belgique en het Kunsthuis (Opera Vlaanderen en Ballet Vlaanderen) beperkt de regering de besparingen tot drie procent. In totaal zal er, volgens <a href="https://www.demorgen.be/tv-cultuur/slecht-nieuws-voor-cultuursector-jambon-bespaart-fors-op-subsidies~bb9f7474/">De Morgen</a>, op de werkingssubsidies voor 12 miljoen euro worden bespaard. Bij de projectsubsidies (eenmalige steun voor kunstenaars) is de daling meer uitgesproken. Zo dalen deze van 8,47 miljoen euro in 2019 naar 3,39 miljoen in 2020.</p>
      <figure>
        <iframe data-src="https://twitter.com/cafeweltschmerz/status/856786562184617984?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De cultuursector kon deze besparingen allerminst smaken. <a href="https://sceptr.net/tag/robrecht-vanderbeeken/">Robrecht Vanderbeeken</a> (ACOD) verweet, in een reactie op de besparingen, Jambon dat hij zijn frustraties op de sector uitwerkt. <i>“Al sinds de collaboratie zijn de Vlaams-nationalisten gefrustreerd dat de kunsten zich niet plooien naar het nationalisme. Wat hij nu voorstelt, is een pure afrekening”</i>, citeerde <a href="https://focus.knack.be/entertainment/cultuurvakbonden-dienen-stakingsaanzegging-in-dat-jambon-zijn-museum-desnoods-door-studio-100-laat-betalen/article-news-1532519.html?_ga=2.265721359.1878622751.1573499020-1116475377.1535411514">Knack</a> Vanderbeeken.</p>
      <h3>Ideologische scherpslijper in sleutelpositie</h3>
      <p>Is er, met de overstap van Pohlman naar de Vlaamse regering, opnieuw slecht nieuws voor de cultuursector? Hoewel dit vooralsnog onduidelijk blijft, zal de intimus van De Wever de besparing in goede banen moeten leiden. Opmerkelijk: in het verleden was Pohlman erg kritisch ten aanzien van de <i>“links-liberale elite”. </i>Zo laakte hij het verdwijnen van de <i>“middenklasse-moraal”</i> ten voordele van <i>“de principes van een mondaine, links-liberale elite”. “Er is een nieuwe wereld en manier van leven. Open, fluïde, grenzeloos”</i>, klonk het.</p>
      <figure>
        <iframe data-src="https://twitter.com/Karl_Drabbe/status/1017710859060236288?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bovendien is hij, iets wat in progressieve kringen gelijkstaat met vloeken in de kerk, kritisch ten aanzien van de erfenis van de studentenrevolte van mei 68. <i>“In artistieke en intellectuele kringen blijft men vanuit de oude politiek correcte paradigma’s de werkelijkheid benaderen”,</i> schreef Pohlman eerder.</p>
      <p>Naast zijn ideologisch-geïnspireerde standpunten was Pohlman verantwoordelijk voor de harde, rechtse, N-VA-campagne tegen het VN-Migratiepact, iets wat de partij later terugtrok. Wie Pohlman als rechterhand van De Wever zal opvolgen is nog niet bekend.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/activisten-kick-out-zwarte-piet-krijgen-gas-boete-na-actie-in-deurne/"/>
        <a href="https://sceptr.net/2019/11/jambon-voorzichtig-in-china-over-hongkong-kwestie/"/>
        <a href="https://sceptr.net/2019/11/kris-peeters-krijgt-politiebewaking/"/>
      </related>
    </article>
  </body>
</html>