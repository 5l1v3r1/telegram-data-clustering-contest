<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520976-oecd-prognozuje-nejslabsi-globalni-rust-za-posledni-dekadu/"/>
    <meta property="og:site_name" content="KurzyCZ"/>
    <meta property="article:published_time" content="2019-11-22T12:00:20+00:00"/>
    <meta property="og:title" content="OECD prognózuje nejslabší globální růst za poslední dekádu"/>
    <meta property="og:description" content="Organizace pro hospodářskou spolupráci a rozvoj (OECD) vydala novou prognózu světové ekonomiky. Oproti prognóze ze září nejsou přítomny žádné zásadní změny a můžeme říci, že odhady růstu HDP odpovídají odhadům dalších institucí jako Mezinárodní měnový fond, Světová banka či Capital Economics."/>
  </head>
  <body>
    <article>
      <h1>OECD prognózuje nejslabší globální růst za poslední dekádu</h1>
      <address><time datetime="2019-11-22T12:00:20+00:00">22 Nov 2019, 12:00</time> by <a rel="author">Research</a></address>
      <p>Organizace pro hospodářskou spolupráci a rozvoj (OECD) vydala novou <a href="http://oecd.org/economic-outlook/">prognózu</a> světové <a href="https://www.kurzy.cz/makroekonomika/">ekonomiky</a>. Oproti prognóze ze září nejsou přítomny žádné zásadní změny a můžeme říci, že odhady růstu <a href="https://www.kurzy.cz/makroekonomika/hdp/">HDP</a> odpovídají odhadům dalších institucí jako Mezinárodní měnový <a href="https://www.kurzy.cz/podilove-fondy/">fond</a>, Světová banka či Capital Economics.</p>
      <p>Podle OECD momentálně roste světová <a href="https://www.kurzy.cz/makroekonomika/">ekonomika</a> nejpomalejším tempem od globální finanční krize. OECD prognózuje, že letos i příští rok poroste světová <a href="https://www.kurzy.cz/makroekonomika/">ekonomika</a> o 2,9 %. Pro <a href="https://www.kurzy.cz/finance/2020/">rok 2020</a> to znamená mírně snížení o 0,1 procentního bodu z minulé prognózy. OECD očekává, že růst v <a href="https://www.kurzy.cz/finance/2021/">roce 2021</a> mírně zrychlí na 3,0 %, nicméně pouze za předpokladu, že nebude realizována mnoho rizikových faktorů jako jsou obchodní války, tvrdý <a href="https://www.kurzy.cz/brexit/">Brexit</a> či neočekávaně silné zpomalení čínské <a href="https://www.kurzy.cz/makroekonomika/">ekonomiky</a>, která k růstu globálního <a href="https://www.kurzy.cz/makroekonomika/hdp/">HDP</a> přispívá bezprecedentní jednou třetinou.</p>
      <p>Co se hlavních ekonomik týče, USA by měly růst kolem 2 %, Čína kolem 6 %, <a href="https://www.kurzy.cz/tema/eurozona/">eurozóna</a> pouze kolem 1 % a Velká Británie také kolem 1 %. OECD zároveň varovala, že obnovení kvantitativního uvolňování Evropskou centrální bankou bude mít malý dopad, pokud jednotlivé země nezvýší investiční výdaje.</p>
      <p>Pokud se podíváme na světovou ekonomiku střednědobým pohledem, zjistíme, že dynamika světového <a href="https://www.kurzy.cz/makroekonomika/hdp/">HDP</a> dosáhla v rámci současného hospodářského cyklu vrcholu na přelomu let 2017 a 2018 a od té doby do dnešního dne kontinuálně mírným tempem zpomaluje. Toto zpomalení má několik fundamentálních příčin. Zaprvé je logické, že po dosažení maxima dynamiky muselo dojít jako ve všech předchozích hospodářských cyklech k nutnému zpomalení. Zadruhé tady máme mimořádné faktory jako obchodního válka mezi USA a Čínou a <a href="https://www.kurzy.cz/brexit/">Brexit</a>, které citelně zvyšují nejistotu v ekonomickém systému a tím pádem především dopadají na korporátní <a href="https://www.kurzy.cz/investice/">investice</a>. A konečně zatřetí tady máme strukturální zpomalování dynamiky čínského <a href="https://www.kurzy.cz/makroekonomika/hdp/">HDP</a>, když se čínské vedení už nějakou dobu snaží dle parity kupní síly největší světovou ekonomiku přeorientovat z exportního modelu na model založený na růstu spotřeby a váhy služeb. Celkově mají tyto faktory za následek, že růst světové <a href="https://www.kurzy.cz/makroekonomika/">ekonomiky</a> již nějakou dobu zpomaluje. Globální recesi nicméně ekonomové prozatím neočekávají, rozhodně ne žádnou hlubokou.</p>
      <p>My jsme opatrnými optimisty a na rozdíl od OECD se domníváme, že by mohla příští rok světová <a href="https://www.kurzy.cz/makroekonomika/">ekonomika</a> o několik desetinek procenta zrychlit. Myslíme si, že cyklického dna jsme už dosáhli. Mírné zrychlení by přitom mělo být hnáno uvolněnější měnovou politikou všech klíčových centrálních bank.</p>
      <p>
        <b>Michal Stupavský, investiční stratég Conseq Investment Management a.s.</b>
      </p>
      <p> </p>
      <related>
        <h4>Příbuzné stránky</h4>
        <a href="https://www.kurzy.cz/tema/5605333.html"/>
        <a href="https://www.kurzy.cz/zpravy/512618-oecd-zverejnila-novy-vyhled-letos-globalni-rust-o-2-9-pristi-rok-pak-3/"/>
        <a href="https://www.kurzy.cz/zpravy/479569-oecd-ocekava-dalsi-zpomalovani-globalniho-rustu-cina-by-se-mohla-stabilizovat/"/>
        <a href="https://www.kurzy.cz/zpravy/nazory/A-V-T-32194/"/>
        <a href="https://www.kurzy.cz/zpravy/395137-oecd-snizila-vyhled-pro-globalni-ek-rust-potreba-silne-kolektivni-reakce/"/>
        <a href="https://www.kurzy.cz/zpravy/456681-oecd-varuje-globalni-rust-se-drzi-ale-rizika-jsou-vazna/"/>
        <a href="https://zpravy.kurzy.cz/359114-oecd-snizila-odhady-globalniho-rustu-o-nekolik-desetin-kvuli-nizsimu-rustu-emerging-markets/"/>
        <a href="https://zpravy.kurzy.cz/352235-oecd-predpovida-globalni-oziveni-rustu-svetove-ekonomiky-v-pristim-roce/"/>
        <a href="https://www.kurzy.cz/tema/4347331.html"/>
        <a href="https://www.kurzy.cz/zpravy/359137-oecd-snizila-odhad-globalniho-rustu-pro-stavajici-a-pristi-rok/"/>
        <a href="https://www.kurzy.cz/zpravy/389874-oecd-upravuje-prognozy-globalniho-rustu-smerem-dolu/"/>
        <a href="https://www.kurzy.cz/zpravy/456681-xpartners-oecd-varuje-globalni-rust-se-drzi-ale-rizika-jsou-vazna/"/>
      </related>
    </article>
  </body>
</html>