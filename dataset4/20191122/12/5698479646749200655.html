<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/google-and-twitter-crack-down-on-political-ads"/>
    <meta property="og:site_name" content="euronews"/>
    <meta property="article:published_time" content="2019-11-22T12:33:01+00:00"/>
    <meta property="og:title" content="پس از توییتر، گوگل هم به جنگ آگهی‌های سیاسی رفت"/>
    <meta property="og:description" content="شرکت گوگل روز جمعه ۲۲ نوامبر اعلام کرد از ماه ژانویه تدابیر سخت‌تری را برای سرویس آگهی خود اعمال می‌کند تا امکان سوءاستفاده از تبلیغات سیاسی را کاهش دهد."/>
  </head>
  <body>
    <article>
      <h1>پس از توییتر، گوگل هم به جنگ آگهی‌های سیاسی رفت</h1>
      <address><time datetime="2019-11-22T12:33:01+00:00">22 Nov 2019, 12:33</time> by <a rel="author">یورونیوز فارسی </a></address>
      <p>شرکت گوگل روز جمعه ۲۲ نوامبر اعلام کرد از ماه ژانویه تدابیر سخت‌تری را برای سرویس آگهی خود اعمال می‌کند تا امکان سوءاستفاده از تبلیغات سیاسی را کاهش دهد.</p>
      <p>تصمیم جدید گوگل همزمان با اجرایی شدن اقدام توییتر در ممنوعیت سراسری هرگونه تبلیغات سیاسی اعلام می‌شود. مسئولان توییتر در اواخر ماه گذشته میلادی اعلام کرده بودند از تاریخ ۲۲ نوامبر این دست تبلیغات به دلیل «خطرات قابل توجهی که متوجه سیاست می‌کنند»، جایی در سیستم بازرگانی این شرکت نخواهند داشت.</p>
      <p>گوگل هرچند تبلیغات سیاسی را همچون توییتر ممنوع اعلام نکرده است، با این حال گفته است که از این پس آگهی‌دهندگان تنها اجازه خواهند داشت مخاطبان تبلیغات سیاسی خود را بر حسب جنسیت، سن و کد پستی ناحیه انتخاب کنند. در حال حاضر آگهی‌دهندگان می‌توانند گروه‌های مشخصی از جامعه را، همچون علاقه مندان به یک شاخه سیاسی، هدف بگیرند.</p>
      <figure>
        <iframe data-src="https://twitter.com/euronewses/status/1189634360472829952" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>جک دورسی، مدیرعامل توییتر، پیشتر از تصمیم این شرکت برای توقف پذیرش آگهی های های سیاسی خبر داده بود</figcaption>
      </figure>
      <p>بنابر اعلام گوگل، این تغییرات برای بریتانیا در هفته آینده (قبل از انتخابات ۱۲ دسامبر)، برای اتحادیه اروپا قبل از پایان سال ۲۰۱۹ و برای دیگر کشورها از ژانویه سال آینده اجرایی خواهند شد.</p>
      <p>در حالیکه گوگل و توییتر تدابیر محدودکننده‌ای برای آگهی‌های سیاسی در نظر گرفته‌اند، فیس‌بوک دیگر غول شبکه‌های اجتماعی اعلام کرده است که در سیاست‌های خود تغییری نخواهد داد.</p>
      <p>مار زاکربرگ، بنیانگذارو مدیرعامل فیسبوک، پیشتر در این خصوص گفته بود فکر نمی‌کند «در یک دموکراسی درست باشد که شرکت‌های خصوصی اخبار یا سیاست‌مداران را سانسور کنند».</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/01/29/facebook-vows-to-fight-fake-news-interference-in-eu-elections">انتخابات پارلمانی اروپا؛ مبارزه فیسبوک با اخبار جعلی و دخالت خارجی</a>
        </li>
        <li>
          <a href="https://farsi.euronews.com/2019/04/03/twitter-blocks-french-government-with-its-own-fake-news-law-eu-parliament-election">توییتر کارزار تبلیغاتی دولت فرانسه برای انتخابات اروپا را مسدود کرد</a>
        </li>
      </ul>
    </article>
  </body>
</html>