<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2823588-kozna-treta-zinka-u-evropi-stikalasa-z-nasilstvom-mogerini.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T12:43:00+00:00"/>
    <meta property="og:title" content="Кожна третя жінка у Європі стикалася з насильством — Могеріні"/>
    <meta property="og:description" content="Такому ганебному явищу, як насильство проти жінок і дівчат, не має бути місця у світі."/>
  </head>
  <body>
    <article>
      <h1>Кожна третя жінка у Європі стикалася з насильством — Могеріні</h1>
      <h2>Такому ганебному явищу, як насильство проти жінок і дівчат, не має бути місця у світі.</h2>
      <address>
        <time datetime="2019-11-22T12:43:00+00:00">22 Nov 2019, 12:43</time>
      </address>
      <p>На цьому наголосила високий представник ЄС Федеріка Могеріні з нагоди Міжнародного дня боротьби за ліквідацію насильства щодо жінок, який відзначається 25 листопада, повідомляє <a href="https://ec.europa.eu/commission/presscorner/detail/en/statement_19_6300">Єврокомісія</a>.</p>
      <p>«Насильство проти жінок трапляється всюди, і сховатися від цього неможливо, навіть удома. Тому що жінка може стикатися з проявами насильства вдома, на роботі, в школі або в університеті, на вулиці, в інтернет-просторі — через кібернетичне насильство або риторику ненависті», - зауважила Могеріні.</p>
      <p>За її словами, масштаби цієї проблеми викликають велике занепокоєння. Адже кожна третя жінка у <a href="https://www.ukrinform.ua/tag-evropa">Європі</a> стикалася з проявами фізичного або сексуального насильства. Майже всі жертви торгівлі людьми з метою сексуальної експлуатації є жінками або дівчатами.</p>
      <p>В країнах, що розвиваються, одна з трьох дівчат виходить заміж до досягнення 18 років. Близько 200 мільйонів жінок пройшли через жіноче обрізання, яке практикується у 30 країнах.</p>
      <p>Високий представник ЄС наголосила, що Євросоюз продовжує працювати з країнами-партнерами для зміцнення правових рамок та інституцій, з підтримки розвитку та освіти, викоренення причин насильства проти жінок та підвищення їх соціальної ролі.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2823524-u-radi-evropi-zaklikaut-borotisa-iz-seksizmom-ta-domasnim-nasilstvom.html">У Раді Європи закликають боротися із сексизмом та домашнім насильством</a>
      </blockquote>
      <p>Водночас, Могеріні зауважила, що припинення насильства проти жінок і дівчат потребує твердих зобов’язань не лише на інституційному рівні, а й широкого залучення міжнародних та неурядових організацій, громадянського суспільства, і передусім — чоловіків.</p>
      <p>«Наша мета залишається чіткою: зупинити насильство проти жінок і дівчат. ЄС буде залишатися на передньому краї міжнародної мобілізації із захисту прав кожної жінки і кожної дівчини... Ми робимо це заради майбутнього та для сьогодення, тому що жінки залишаються однією з основ справедливого, відкритого, розвинутого та демократичного суспільства, і ніщо не має заважати їм відігравати цю роль вільно та безпечно», - наголосила високий представник ЄС.</p>
      <p>Міжнародний день боротьби за ліквідацію насильства щодо жінок відзначається щороку 25 листопада.</p>
    </article>
  </body>
</html>