<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100251/%D8%A8%D8%B5%DB%8C%D8%B1%D8%AA-%D8%B6%D8%A7%DB%8C%D8%B9%D8%A7%D8%AA-%D9%86%D9%81%D9%88%D8%B0-%D8%AF%D8%B4%D9%85%D9%86-%D8%B1%D8%A7-%DA%A9%D8%A7%D9%87%D8%B4-%D9%85%DB%8C-%D8%AF%D9%87%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T12:40:43+00:00"/>
    <meta property="og:title" content="بصیرت، ضایعات نفوذ دشمن را کاهش می‌دهد"/>
    <meta property="og:description" content="ایسنا/خراسان جنوبی امام جمعه بیرجند گفت: بزرگترین سلاح ما بصیرت است و هرچه بصیرت بالا باشد ضایعات نفوذ دشمن کم می‌شود."/>
  </head>
  <body>
    <article>
      <h6 class="kicker">امام جمعه بیرجند:</h6>
      <h1>بصیرت، ضایعات نفوذ دشمن را کاهش می‌دهد</h1>
      <address><time datetime="2019-11-22T12:40:43+00:00">22 Nov 2019, 12:40</time> by <a rel="author">زهرا حمیدی</a></address>
      <p>ایسنا/خراسان جنوبی امام جمعه بیرجند گفت: بزرگترین سلاح ما بصیرت است و هرچه بصیرت بالا باشد ضایعات نفوذ دشمن کم می‌شود.</p>
      <p>حجت‌الاسلام و المسلمین سیدعلیرضا عبادی، امروز جمعه ۱ آذر، در خطبه‌های نماز جمعه بیرجند اظهار کرد: دشمنان همواره برای بی‌اثر کردن سیاست‌های مثبت در جامعه طراحی داشته و نهایت تلاش خود را برای نفوذ و تخریب انجام می‌دهند که باید این سیاست‌ها را به درستی بشناسیم.<br/><br/>وی با بیان اینکه سیاست معاندان برای سلطه بر ملت‌ها، تضعیف آنان و اختلاف‌افکنی است، افزود: با بصیرت می‌توان رده‌های مختلف نفاق و دشمنی را شناخت.<br/><br/>به گزارش ایسنا، نماینده ولی فقیه در خراسان جنوبی بیان کرد: وقتی که با شعار «نه شرقی، نه غربی» انقلاب کردیم به معنای این است که جز حاکمیت خدا نمی‌پذیریم و رابطه ما با دیگر کشورها بر مبنای احترام متقابل و از موضع اقتدار است.<br/><br/>عبادی ادامه داد: هرچه برای ما از خوب و بد رخ می‌دهد نتیجه تدبیر یا بی‌تدبیری است که به ما بر می‌گردد و ما به عنوان اهل ایمان، ولایت و نفوذ غیرالهی را نباید بپذیریم.<br/><br/>وی افزود: این تصور غلط که با برجام مشکلات رفع شده یا فضای مجازی را که ناموس اندیشه مسلمین است، در اختیار بیگانه بگذارند تا مشکلات کشور رفع شود یک سیاست باطل و خلاف سیاست اسلامی است.<br/><br/>امام جمعه بیرجند گفت: دولت و مجلس شورای اسلامی به عنوان عصاره ملت باید منافع مردم و نظام را در نظر بگیرند و مجلس باید ریل حرکت دولت را تعیین کند تا وقایعی مثل مسائل اخیر واقع نشود.<br/><br/>عبادی با بیان اینکه اعتراض حق مردم است، بیان کرد: در فتنه اخیر مردم خراسان‌جنوبی هم به درستی اعتراض خود را اعلام کردند که باید می‌کردند اما نگذاشتند ضایعات و تخریب در استان داشته باشیم.<br/><br/>امام جمعه بیرجند بیان کرد: امیدواریم در گام دوم انقلاب در خصوص دولت به معنای عام آن بازسازی شود تا مجلس، دولت و شورای اسلامی شهر و روستای ما به شکلی ایجاد شود که دولت مربی ما باشد.<br/><br/>وی با دعوت از مردم استان، یادآور شد: امیدواریم مردم خراسان جنوبی فردا  در حمایت از اقتدار و امنیت کشور مانند ۹ دی حماسه‌ای دیگر خلق کنند.<br/><br/>انتهای پیام</p>
    </article>
  </body>
</html>