<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901083.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T12:27:00+00:00"/>
    <meta property="og:title" content="سردار فدوی: آمریکا از پایان اغتشاشات ناراحت است/ دولت تمهیدات لازم را برای مردم فراهم کند"/>
    <meta property="og:description" content="به گزارش فارس، دریادار پاسدار علی فدوی جانشین فرمانده کل سپاه پاسداران انقلاب اسلامی ضمن بازدید از گردان‌های نمونه یگان امنیتی حضرت صاحب‌الزمان (عج) سپاه محمد رسول‌الله تهران بزرگ، گفت: همه دلدادگان انقلاب اسلامی که نیاز به پاسداری از انقلاب اسلامی باشد همواره در میدان عمل حاضر هستند."/>
  </head>
  <body>
    <article>
      <h1>سردار فدوی: آمریکا از پایان اغتشاشات ناراحت است/ دولت تمهیدات لازم را برای مردم فراهم کند</h1>
      <address>
        <time datetime="2019-11-22T12:27:00+00:00">22 Nov 2019, 12:27</time>
      </address>
      <p>جانشین فرمانده کل سپاه با اشاره به بروز اغتشاش در ۲۸ استان پس از گران شدن بنزین گفت: اغتشاشات ظرف ۴۸ ساعت جمع و جور شد.</p>
      <p>به گزارش فارس، دریادار پاسدار علی فدوی جانشین فرمانده کل سپاه پاسداران انقلاب اسلامی ضمن بازدید از گردان‌های نمونه یگان امنیتی حضرت صاحب‌الزمان (عج) سپاه محمد رسول‌الله تهران بزرگ، گفت: همه دلدادگان انقلاب اسلامی که نیاز به پاسداری از انقلاب اسلامی باشد همواره در میدان عمل حاضر هستند.</p>
      <p>وی افزود: دعوای بین حق و باطل از ابتدای خلقت وجود داشته است و پایانی هم ندارد. تا زمانی که حضرت حجت (عج) طبق وعده پروردگار ظهور کرده و در آن صورت پیروزی قطعی جبهه حق بر باطل حاصل شود. </p>
      <p>جانشین فرمانده کل سپاه تصریح کرد: زمانی که دعوای حق با باطل وجود دارد جبهه حق همواره باید در وضعیت و شرایط آماده به سر ببرد تا در زمان بروز اتفاقاتی از سوی جبهه باطل و شیطنت‌های آنها آماده بوده و به آنها نشان دهیم که جبهه حق باکی برای مقابله با آنان ندارد.</p>
      <p>سردار فدوی گفت: سال‌ها و روزهای زیادی اعضای جبهه حق برای بروز قدرت‌شان در صحنه‌ها و اتفاقات آمادگی خود را حفظ کردند تا جبهه باطل را شکست دهند ضمن اینکه این موضوع را در طول نزدیکی به 41 سال به وضوح نشان داده‌ایم.</p>
      <p>وی افزود: اساس و مبنای جبهه حق طوری است که ادلّه آن از سال 42 که حضرت امام خمینی (ره) حق‌خواهی این جبهه را اعلام کردند وجود داشته و از همان موقع مبارزه با جبهه باطل شروع شده است.</p>
      <p>جانشین فرمانده کل سپاه گفت: اعضای جبهه حق دلشان مطمئن است که استوار و ایستاده وارد میدان شده‌اند و باکی از هیچ چیزی ندارند.</p>
      <p>سردار فدوی تصریح کرد: حضرت امام خمینی فرموده‌اند که ما مکلف به انجام وظیفه هستیم و کاری به نتایج نداریم پس بر همین اساس ما باید وظیفه خود را انجام دهیم و بر همین اساس باید مقدماتی را برای اجرا هنگام تکلیف اجرایی و عملیاتی کنیم.</p>
      <p>وی گفت: در دل، اعتقاد، باور، ایمان و اخلاق و صداقت داریم و بر همین اساس برای پای کار آمدن در میدان‌های عمل داشته باشیم. </p>
      <p>جانشین فرمانده کل سپاه خاطرنشان کرد: آمادگی جسمانی و ابزارهای مناسب در جبهه حق همواره باید در بهترین شرایط باشد.</p>
      <p>سردار فدوی گفت: در طول 40 سال گذشته خداوند بهترین نتایج را برای جمهوری اسلامی رقم زده است.</p>
      <p>وی تصریح کرد: در اتفاقات و اغتشاشات اخیر ظرف 48 ساعت توانستیم اشرار را جمع و جور کنیم که البته این اغتشاشات از بعدازظهر شنبه تا دوشنبه وجود داشت.</p>
      <p>جانشین فرمانده کل سپاه گفت: بعد از گرانی بنزین و در روز اول شاهد آن بودیم که در 28 استان و صد و اندی شهر و محل تجمعاتی بر پا شد.</p>
      <p>سردار فدوی با تأکید بر اینکه تعدادی برای گرانی بنزین به خیابان‌ها نیامده بودند، گفت: روز جمعه که بنزین گران شده بود اشرار به دنبال حضور در خیابان‌ها بودند اما چون آمادگی لازم را نداشتند به روز شنبه موکول شده بود و متأسفانه ابزار دشمن (اینترنت) هم باعث شد که حضور این اغتشاشگران در خیابان‌ها ظهور و بروز بیشتری در روز اول پیدا کند. </p>
      <p>جانشین فرمانده کل سپاه تصریح کرد: همه افراد و دولت‌های خبیث عالم مانند رئیس جمهور آمریکا و دیگران از اغتشاشات ایران حمایت کردند این در حالی است که هیچ کشور خارجی اعتراضی را به یک سال به تجمع مردم فرانسه نکرده‌اند و هیچ فیلمی هم از این کشور مبنی بر اینکه مردمشان اسلحه  در دست داشته و علیه پلیس اقدام کنند منتشر نشده است. </p>
      <p>سردار فدوی با بیان اینکه چه شده است که همه خبیث‌های عالم از اشرار و اغتشاشات اخیر ایران حمایت کردند اما ما توانستیم ظرف 48 ساعت آنها را جمع و جوی کنیم، گفت: اعضای جبهه حق به صورت زبانی و دلی با ابزارهای مختلف خود را آماده نگه می‌دارند تا بتوانند از انقلاب اسلامی که برآمده از دین مبین اسلام است محافظت کنند.</p>
      <p>وی خاطرنشان کرد: هنگامی که اسلام‌خواهی و حاکمیت اسلام از زبان حضرت امام خمینی (ره) جاری شد، همواره تقدیر الهی پیروزی جبهه حق بوده است ضمن اینکه قسمت اعظم خیرخواهی خداوند همه به بندگانش صالحش در دنیای آخرت تعلق خواهد گرفت.</p>
      <p>جانشین فرمانده کل سپاه گفت: ایمان و عمل صالح و فریادخواهی باید در زبان و دل اعضای جبهه حق وجود داشته باشد.</p>
      <p>سردار فدوی افزود: خداوند به دنبال بهانه است تا به بندگان صالح خود خیر بدهد و بر همین اساس هم در طول 40 سال اخیر دلدادگان انقلاب اسلامی و پاسداران آن در میدان مبارزه علیه جبهه باطل عمل کردند.</p>
      <p>وی خاطرنشان کرد: اگر جبهه حق در اغتشاشات اخیر آماده نبود امکان داشت که اغتشاشات گسترش پیدا کرده و برای کشور دردسر ایجاد کند اما جبهه باطل از همین آمادگی جبهه حق ترسیده است.</p>
      <p>جانشین فرمانده کل سپاه گفت: اراده جبهه حق باید همواره قوی بوده تا بتواند این موضوع را به طرف مقابل منتقل کند که جبهه حق تا پای جان در میدان عمل حضور دارد. </p>
      <p>سردار فدوی بیان داشت: عریان بودن پدرسوختگی رئیس جمهور آمریکا کاملاً مشهود است که در اغتشاشات اخیر بخشی از آن را نشان داد چرا که خوی استکباری و شرارت‌های خود را خیلی روشن نشان داده است.</p>
      <p>وی گفت: هر کسی که اثر و توانی در خباثت و شرارت در دنیا دارد همراه آمریکای جنایتکار است.</p>
      <p>جانشین فرمانده کل سپاه افزود: در کشورها و ملت‌هایی که پیام امام راحل را دریافت کرده‌اند، پیروزی‌های زیادی به دست آمده است که می‌‌توان به سوریه، فلسطین، عراق، یمن و ... اشاره کرد.</p>
      <p>سردار فدوی گفت: دلدادگان انقلاب اسلامی و رزمندگان و پاسداران و بسیجیان باید از شاخص‌های این انقلاب پاسداری کرده و همواره مراقب آن باشند.</p>
      <p>جانشین فرمانده کل سپاه در پایان تصریح کرد: دنیای ما محدود و فانی است و اعضای جبهه حق باید به دنیای دائمی و بهشت برین فکر کنند لذا باید به فرمایشات پروردگار متعال عمل کرده و از ابزارها، الزامات و امکانات روز برای پیروزی جبهه حق مقابل جبهه باطل نهایت استفاده را کرد.</p>
    </article>
  </body>
</html>