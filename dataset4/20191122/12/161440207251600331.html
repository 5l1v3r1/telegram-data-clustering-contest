<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/22/zes-sardegna-priorita-per-il-governo-manca-solo-il-parere-del-mef-2-955748.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T12:48:20+00:00"/>
    <meta property="og:title" content="Zes Sardegna: &quot;Priorità per il governo&quot;, manca solo il parere del Mef"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">zona economica speciale</h6>
      <h1>Zes Sardegna: "Priorità per il governo", manca solo il parere del Mef</h1>
      <h2>Il ministro del Sud Provenzano dà garanzie alla Sardegna in occasione della cabina di regia a Palazzo Chigi</h2>
      <address>
        <time datetime="2019-11-22T12:48:20+00:00">22 Nov 2019, 12:48</time>
      </address>
      <p>La Zes della Sardegna è una priorità per il governo. Lo ha garantito, secondo quanto si apprende, il ministro per il Sud Giuseppe Provenzano in occasione della cabina di regia riunita stamattina a Palazzo Chigi.</p>
      <p>Il ministro ha anche precisato che il raggiungimento dell'obiettivo è vicino perché manca solo il parere del ministero dell'Economia.</p>
      <p>In effetti il piano della Sardegna è pronto da un anno. Nel frattempo, proprio il Mef ha chiesto una serie di integrazioni che la Regione ha provveduto a inviare. Quella sarda sarà una zona "a rete" che includerà i sei porti di Cagliari, Portovesme, Oristano, Porto Torres, Olbia, Tortolì-Arbatax con le rispettive zone retroportuali. In tutto, 2.770 ettari.</p>
      <p>Qualche dettaglio in più potrà emergere dalla visita di Provenzano a Cagliari programmata per martedì 26 novembre per inaugurare il primo corso in Sardegna della Scuola di politiche fondata da Enrico Letta e diretta da Marco Meloni. L'appuntamento è previsto alle 16 nell'Aula Magna "Baffi" dell'università in viale Fra' Ignazio.</p>
      <p>Al tavolo di stamattina ha partecipato anche il presidente dell'Autorità di Sistema portuale del Mare di Sardegna, Massimo Deiana. "Abbiamo riscontrato un gesto d'attenzione e ci auguriamo che dia risultati in tempi rapidi", ha detto. Poi, dato che non c'è una data certa sull'istituzione della Zes: "Siamo pronti a procedere con la call per il nuovo terminalista del Porto Canale di Cagliari".</p>
      <p>
        <b>Ro. Mu.</b>
      </p>
    </article>
  </body>
</html>