<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129755-Nigel-Farage-chce-politycznej-rewolucji-na-Wyspach.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T12:57:56+00:00"/>
    <meta property="og:title" content="Nigel Farage chce &quot;politycznej rewolucji&quot; na Wyspach"/>
    <meta property="og:description" content="Nigel Farage oświadczył, że jego Partia brexitu chce stanąć na czele &quot;politycznej rewolucji&quot; w wyniku której liczba migrantów docierających na Wyspy zostanie zmniejszona do 50 tys. osób rocznie - informuje Sky News."/>
  </head>
  <body>
    <article>
      <h1>Nigel Farage chce "politycznej rewolucji" na Wyspach</h1>
      <address><time datetime="2019-11-22T12:57:56+00:00">22 Nov 2019, 12:57</time> by <a rel="author">arb</a></address>
      <p>
        <b>Nigel Farage oświadczył, że jego Partia brexitu chce stanąć na czele "politycznej rewolucji" w wyniku której liczba migrantów docierających na Wyspy zostanie zmniejszona do 50 tys. osób rocznie - informuje Sky News.</b>
      </p>
      <p>Przedstawiając politykę swojej partii, której nie chciał określać mianem programu (manifestu) wyborczego, były lider Partii Niepodległości Zjednoczonego Królestwa, a obecnie lider Partii Brexitu ogłosił serię politycznych projektów, które - jego zdaniem - zapewnią Brytyjczykom lepsze życie.</p>
      <p>Jednym z projektów jest ograniczenie skali migracji do 50 tys. osób rocznie (tyle ma wynosić różnica między przybywającymi na Wyspy a wyjeżdżającymiz  Wielkiej Brytanii), co jest "akceptowalnym i sprawdzającym się" poziomem migracji powojennej - tłumaczył Farage.</p>
      <p>Zdaniem Farage'a efektem polityki późnych lat 90-tych był kryzys ludnościowy w Wielkiej Brytanii, który ma wpływ na usługi publiczne i jakość życia, a liczba ludności Wielkiej Brytanii, która w 2030 r. ma osiągnąć 70 milionów "szkodzi społeczeństwu".</p>
      <p>W ubiegłym roku liczba osób imigrujących na Wyspy była wyższa od liczby emigrujących o 258 tysięcy. W 2016 roku wyniosła 336 tysięcy.</p>
      <p>Farage proponuje też wprowadzenie proporcjonalnego systemu wyborczego na Wyspach, likwidację Izby Lordów i sprzedaż paliwa na terenie Wysp bez podatku VAT.</p>
      <p>Farage chce także zwolnić z podatku od przedsiębiorstw firmy, które zarabiają mniej niż 10 tys. funtów rocznie oraz zmniejszyć cła na żywność, ubrania i obuwie.</p>
      <p>Polityk przyznał, że jego partia prawdopodobnie nigdy nie dojdzie do władzy, ale - jak stwierdził - może być siłą zmuszającą rządy do wspierania zwykłych ludzi.</p>
      <p>- Bez nas nie byłoby prawdziwego brexitu. Teraz chcemy stanąc na czele kolejnej fazy politycznej rewolucji, która postawi na pierwszym miejscu zwykłego człowieka - powiedział.</p>
    </article>
  </body>
</html>