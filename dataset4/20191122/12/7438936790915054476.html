<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Jicin-Pozadovanou-uroven-socialnich-sluzeb-se-dari-udrzovat-604275"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T12:26:00+00:00"/>
    <meta property="og:title" content="Jičín: Požadovanou úroveň sociálních služeb se daří udržovat"/>
    <meta property="og:description" content="Odbor sociálních věcí a zdravotnictví MěÚ Jičín předložil zprávu o plnění priorit, stanovených Plánem rozvoje sociálních služeb pro správní území města Jičína za rok 2018. Rada ji vzala na vědomí."/>
  </head>
  <body>
    <article>
      <h1>Jičín: Požadovanou úroveň sociálních služeb se daří udržovat</h1>
      <address>
        <time datetime="2019-11-22T12:26:00+00:00">22 Nov 2019, 12:26</time>
      </address>
      <p>
        <b>Odbor sociálních věcí a zdravotnictví MěÚ Jičín předložil zprávu o plnění priorit, stanovených Plánem rozvoje sociálních služeb pro správní území města Jičína za rok 2018. Rada ji vzala na vědomí.</b>
      </p>
      <p>Ze zprávy vyplývá, že se v jičínském regionu daří udržovat požadovanou úroveň sociálních služeb. Na financování sociálních služeb v regionu se podílí Ministerstvo práce a sociálních věcí ČR, Královéhradecký kraj, města a obce a Evropský sociální fond. Náklady v roce 2018 byly více než 180 milionů Kč. Ministerstvo na dotacích poskytlo přibližně 76 milionů Kč, z jičínského rozpočtu šlo přibližně 9,4 milionu Kč a z krajského rozpočtu asi 16,6 milionu Kč. Zbytek byl financován především uživateli sociálních služeb.</p>
      <p>Finančně nejnáročnější je zajištění sociálních služeb pro seniory a zdravotně postižené osoby. V roce 2018 tyto služby přišly na více než 144 milionů Kč. Konkrétně se jedná o pečovatelskou službu, domovy pro seniory, denní stacionáře, týdenní stacionáře, osobní asistence, poradnu pro osoby se zdravotním postižením, poradnu pro osoby se zrakovým postižením, sociální rehabilitaci, tísňovou péči a chráněné bydlení. Plán rozvoje sociálních služeb nepracuje pouze s územím města, nýbrž širším regionem. Uvedené služby jsou tak provozovány v různých městech a obcích – v Jičíně, Sobotce, Mnichově Hradišti, Lázních Bělohradu, Libošovicích, Milíčevsi, Mlázovicích, Poděbradech, Hradci Králové a Pardubicích, přičemž řada zařízeních má místní pracoviště či poradenská centra v dalších městech a obcích. Sociální zařízení mají různý charakter; co se týká zřízení, obvykle jde o příspěvkové organizace obcí, měst či Královéhradeckého kraje, nebo o neziskové organizace. Projevuje se stárnutí populace a růst provozních a mzdových nákladů – například v roce 2017 tyto služby přišly na přibližně 124 milionů Kč.</p>
      <p>Péče o seniory a zdravotně postižené osoby je sice finančně nejnáročnější položkou v sociálních službách, ne však jedinou. Plán rozvoje sociálních služeb okruhy pojmenovává takto: sociální služby pro zdravotně postižené děti a mládež (např. Apropo Jičín), sociální služby pro děti a mládež (např. Klub Exit v Jičíně), sociální služby pro rodiny s dětmi (např. Manželská a rodinná poradna Jičín), sociální služby pro osoby v mimořádně nepříznivé životní situaci (např. Noclehárna Čejkovice), sociální služby pro seniory a osoby se zdravotním postižením a služby pro rodiny s dětmi (např. Mateřské centrum Kapička), sociální bydlení a ubytování.</p>
      <p>V roce 2018 bylo v souladu s plánem poskytováno celkem 28 sociálních služeb. Podílelo se na nich celkem 18 neziskových organizací.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Jicin-Regenerace-pamatkove-rezervace-bude-pokracovat-i-v-pristim-roce-604142"/>
        <a href="https://www.parlamentnilisty.cz/politika/obce-volicum/Jicin-Na-rok-2020-je-planovana-vymena-toboganu-a-pristupoveho-schodiste-603967"/>
        <a href="https://www.parlamentnilisty.cz/politika/obce-volicum/Jicin-Kolektiv-architektu-zvitezil-v-soutezi-na-Odpocinkovou-zonu-Cidlina-603887"/>
        <a href="https://www.parlamentnilisty.cz/politika/obce-volicum/Jicin-Nova-vyhlaska-o-poplatku-za-odvoz-odpadu-reaguje-na-rust-nakladu-603088"/>
      </related>
    </article>
  </body>
</html>