<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90287"/>
    <meta property="og:site_name" content="Denník politika"/>
    <meta property="article:published_time" content="2019-11-22T12:35:20+00:00"/>
    <meta property="og:title" content="Petra Vlhová sa podľa trénerov zlepšuje a vo fínskom Levi ju čaká prvý zjazd sezóny"/>
    <meta property="og:description" content="22.11.2019 (Webnoviny.sk) – Zimná zjazdárska sezóna klope na dvere čoraz nástojčivejšie. Po októbrovom tradičnom úvode v obrovskom slalome na ľadovci v rakúskom Söldene sa tentoraz najlepší alpskí lyžiari a lyžiarky presunuli na sever Európy, kde sa najbližší víkend predstavia v najtočivejšej disciplíne. Nebude medzi nimi chýbať ani Slovenka Petra Vlhová, druhá najlepšia slalomárka uplynulej zimy vo Svetovom pohári."/>
  </head>
  <body>
    <article>
      <h1>Petra Vlhová sa podľa trénerov zlepšuje a vo fínskom Levi ju čaká prvý zjazd sezóny</h1>
      <address><time datetime="2019-11-22T12:35:20+00:00">22 Nov 2019, 12:35</time> by <a rel="author">Webnoviny</a></address>
      <h3>Fotogaléria: Petra Vlhová</h3>
      <p>
        <a href="http://dennikpolitika.sk/osobnosti/petra-vlhova/fotogaleria/page/2/">22.11.2019 (Webnoviny.sk) – Zimná zjazdárska sezóna klope na dvere čoraz nástojčivejšie. Po októbrovom tradičnom úvode v obrovskom slalome na ľadovci v rakúskom Söldene sa tentoraz najlepší alpskí lyžiari a lyžiarky presunuli na sever Európy, kde sa najbližší víkend predstavia v najtočivejšej disciplíne. Nebude medzi nimi chýbať ani Slovenka Petra Vlhová, druhá najlepšia slalomárka uplynulej zimy vo Svetovom pohári.</a>
      </p>
      <p><i>„Petra trénovala šesť dní v Levi a potom sme sa presunuli na tri dni do Suoma. Mali sme naozaj veľmi dobré podmienky a máme teda za sebou kvalitný tréning,“</i> informoval agentúru SITA z Fínska Matteo Baldissarutti, od novej sezóny ďalší stály člen trénerského tímu Petry Vlhovej.</p>
      <h3>Nevydarený vstup do sezóny</h3>
      <p>Vlhovej sa v Söldene nevydaril vstup do sezóny podľa predstáv. Zdravotné problémy s dýchacími cestami a z toho vzniknuté tréningové manko sa podpísali na 14. mieste úradujúcej majsterky sveta v obrovskom slalome. Potom zaťala zuby a začala sa tvrdo pripravovať na prvý slalom sezóny.</p>
      <p>V talianskom Miláne aj doma v Liptovskom Mikuláši naháňala kondičku a potom sa presunula na sever Európy za snehom. V Levi za polárnym kruhom panujú skvelé podmienky s dostatkom snehu a nízkymi teplotami pod bodom mrazu.</p>
      <p><i>„Včera sme mali voľné jazdenie na pretekovom svahu a mohli sme vidieť, že Petra sa zlepšuje. Spolu s Liviom Magonim sme obslužnému personálu pretekov pomáhali so vstrekovaním vody a bolo to dosť náročné. Počasie vyzerá veľmi dobre. Na sobotu hlásia oblačno a mínus 4 stupne Celzia, možno s ľahkým snežením,“</i> doplnil Baldissarutti informácie z dejiska SP.</p>
      <p>Na otázku, aká je súčasná forma 24-ročnej Slovenky, taliansky tréner odpovedal:<i> „Zlepšuje sa, ale stále to nie je perfektné. Potrebujeme viac času, aby sme doriešili určité problémy a nastavili jej jazdy.“</i></p>
      <h3>Cieľom je pódium</h3>
      <p>Ambiciózna Liptáčka sa v pretekoch Svetového pohára v Levi predstavila dosiaľ štyri razy. S výnimkou úvodného vystúpenia v roku 2013, keď sa ešte neprebojovala do 2. kola, sa Vlhovej v tomto fínskom stredisku zvykne dariť. V posledných troch rokoch obsadila postupne tretie, prvé a druhé miesto.</p>
      <p>Najmä jej víťazstvo spred dvoch rokov o 10 stotín sekundy pred fenomenálnou Američankou Mikaelou Shiffrinovou bolo nezabudnuteľné. Aké má aktuálne ambície?</p>
      <p><i>„Ak bude schopná dostať sa na stupne víťazov bez ohľadu na pozíciu, náš tím bude veľmi šťastný,“</i> zakončil predštartovné novinky Matteo Baldissarutti.</p>
      <p>Prvé kolo slalomu žien sa na „Čiernej zjazdovke“ v Levi uskutoční v sobotu 23. 11. od 10.15 h SEČ. Druhé kolo s tridsiatkou najlepších príde na rad od 13.15 h. V nedeľu sa v rovnakých časoch predstavia v slalome aj muži.</p>
      <p>Viac k témam: <a href="https://www.webnoviny.sk/tag/svetovy-pohar-v-zjazdovom-lyzovani/"><u>Svetový pohár v zjazdovom lyžovaní</u></a><br/>Zdroj: Webnoviny.sk – <a href="https://www.webnoviny.sk/petra-vlhova-sa-podla-trenerov-zlepsuje-a-vo-finskom-levi-ju-caka-prvy-zjazd-sezony/"><u>Petra Vlhová sa podľa trénerov zlepšuje a vo fínskom Levi ju čaká prvý zjazd sezóny</u></a> © SITA Všetky práva vyhradené.</p>
    </article>
  </body>
</html>