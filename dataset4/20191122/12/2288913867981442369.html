<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04730552"/>
    <meta property="og:site_name" content="De Standaard"/>
    <meta property="article:published_time" content="2019-11-22T12:01:00+00:00"/>
    <meta property="og:title" content="Opnieuw Vikingschip ontdekt in Noorwegen"/>
    <meta property="og:description" content="Noorse onderzoekers hebben met een grondradar opnieuw een Vikingschip ontdekt. Mogelijk is het meer dan duizend jaar oud."/>
  </head>
  <body>
    <article>
      <h1>Opnieuw Vikingschip ontdekt in Noorwegen</h1>
      <address>
        <time datetime="2019-11-22T12:01:00+00:00">22 Nov 2019, 12:01</time>
      </address>
      <p>
        <b>Noorse onderzoekers hebben met een grondradar opnieuw een Vikingschip ontdekt. Mogelijk is het meer dan duizend jaar oud.</b>
      </p>
      <p>De regio waarin het schip ontdekt werd kent een rijk archeologisch erfgoed. De locatie ligt in de buurt van een historische zeeroute langs de kust naar Trondheim, en op een nabijgelegen eiland bevindt zich de Kulisteinen, een negenhonderdjarige runensteen met de oudste bekende vermelding van Noorwegen.</p>
      <p>De kiel van het schip, dat ontdekt werd in een grafheuvel, is volgens beelden mogelijk dertien meter lang. Waarschijnlijk was het schip oorspronkelijk enkele meters langer, maar raakten het achterschip en de boeg bij het ploegen beschadigd, stellen de onderzoekers.</p>
      <p>De ontdekking werd bekendgemaakt door archeologen van het <a href="https://www.niku.no/en/2019/11/new-ship-burial-found-in-norway/">Noorse Instituut voor Cultureel Erfgoedonderzoek (NIKU)</a>. ‘Het schip is belangrijk voor onze geschiedenis’, verklaart minister van Klimaat en Milieu Ola Elvestuen. ‘Nu moeten we onderzoeken hoe het best bewaard kan worden.’</p>
      <p>Vorig jaar vonden Noorse archeologen nog een Vikingschip in Halden, ten zuidoosten van Oslo. Vikingleiders werden in hun boot ­begraven, die aan land werd gebracht en onder een heuvel werd geborgen. In Noorwegen zijn er tot dusver maar drie Vikingschepen in goede staat aangetroffen. De laatste keer was dat in 1903.</p>
    </article>
  </body>
</html>