<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/ninova-kam-borisov-kolko-koledni-dobavki-struva-poletat-vi-za-partijno-sabitie-v-zagreb.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T12:18:00+00:00"/>
    <meta property="og:title" content="Нинова към Борисов: Колко коледни добавки струва полетът ви за партийно събитие в Загреб"/>
    <meta property="og:description" content="При управлението на БСП беше купен ненужен държавен самолет, с който щяхме да се пребием, отговори Борисов"/>
  </head>
  <body>
    <article>
      <h1>Нинова към Борисов: Колко коледни добавки струва полетът ви за партийно събитие в Загреб</h1>
      <h2>При управлението на БСП беше купен ненужен държавен самолет, с който щяхме да се пребием, отговори Борисов</h2>
      <address><time datetime="2019-11-22T12:18:00+00:00">22 Nov 2019, 12:18</time> by <a rel="author" href="https://btvnovinite.bg/author/?author=2001721" target="_blank">Габриела Наплатанова</a></address>
      <figure>
        <video src="https://vid.btv.bg/btvnews/2019/11/22/NS_1574417385-1.mp4"/>
      </figure>
      <p>Колко коледни добавки за пенсионерите струва полетът с държавния самолет за партийно мероприятие на Европейската народна партия (ЕНП) в Загреб, попита лидерът на БСП Корнелия Нинова премиера Бойко Борисов по време на парламентарния контрол.</p>
      <p>„Самозабравянето, чувството за безнаказаност, самодържието, което демонстрирате, вчера бе описано в Европа. Първата снимка показва младият Себастиан Курц, пътуващ в икономична класа на общите авиолинии. На втората има възможност да видим и пристигането на българския премиер Бойко Борисов, който реши да дойде в Загреб с държавната птица, способна да превози повече от 150 пасажери. Това е самолет, носещ националните символи на Република България, пишат хърватски медии”, уточни Нинова.</p>
      <p>Борисов ѝ напомни, че Себастиан Курц в момента не е държавен лидер. „Канцлерът на Германия беше с правителствен самолет, премиерът на Гърция беше с правителствен самолет, а ние щяхме да се пребием с този „Фалкон” и беше свободен само „Eърбъс”. Но нека напомня, че този тогава ненужен самолет на държавата от 100 млн., а бяха докарани и два такива, ние с мъка върнахме единия, а понеже ми задават и въпроса колко струва на президента Радев да отиде с него до Китай, затова са купувани тези самолети и то от вас. Те са за това, пътуват делегации, пести се време и т. н.”, отговори Борисов.</p>
      <p>Той заподозря завист у Нинова, че Мария Габриел е получила най-много гласове за зам.-председател на ЕНП. Лидерът на БСП уточни, че проблемът е в това, че конгресът на ЕНП е партийно, а не държавно събитие и тя лично не се дразни, когато българи заемот високи постове.</p>
      <p>По програма питането на Нинова беше за влизането на България в Шенген и дали въобще се работи по този въпрос. Изпълнили сме всички критерии, всички признават, че сме ги изпълнили, и ме ядосва, че не е факт, отговори премиерът.</p>
      <p>На въпрос на Корнелия Нинова какво е казал холандският външен министър Стеф Блок при посещението си през юни в София за Шенген министър-председателят отговори: „Холандия не съгласна за приемането ни в Шенген по егоистични съображения. Ако България и Румъния бъдат приети в Шенген, емигрантите, които влизат в Гърция по 2000 на ден, ще стигат до Холандия<i>. </i>С Холандия сме в перфектни отношения – сега купуваме от тях два бойни кораба, допълни той.</p>
      <p>По повод искането на оставка на правителството, обявено в декларация на Корнелия Нинова малко по-рано в парламента, Борисов  обърна внимание, че за разлика от Нинова, два пъти е обещавал и си е подавал оставката. Но все пак в къщата на обесения не се говори за въже, каза лидерът на ГЕРБ, като намекна за обявената, но оттеглена оставка на Нинова като лидер на БСП.</p>
      <p>„По въпроса за оставките – излъгах не един милион българи, а вас и няколко бизнесмени в България? Искате ли да ви кажа няколко имена и колко пари хвърлихте върху това да ме смените в БСП. Няма да овладеете БСП, поне в скоро време”, отговори Нинова.</p>
    </article>
  </body>
</html>