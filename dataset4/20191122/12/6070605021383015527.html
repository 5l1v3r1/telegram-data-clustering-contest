<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/pluja-vent-temps-22-novembre-2019-cap-de-setmana_0_2348765183.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T12:43:00+00:00"/>
    <meta property="og:title" content="Méteo especial: inici del cap de setmana amb pluges i ventades fortes"/>
    <meta property="og:description" content="Aquesta nit ens creuarà una borrasca profunda que deixarà pluges de més de 50 l/m2"/>
  </head>
  <body>
    <article>
      <h1>Méteo especial: inici del cap de setmana amb pluges i ventades fortes</h1>
      <h2>Aquesta nit ens creuarà una borrasca profunda que deixarà pluges de més de 50 l/m2</h2>
      <address>
        <time datetime="2019-11-22T12:43:00+00:00">22 Nov 2019, 12:43</time>
      </address>
      <p>Aquest divendres ha començat ja amb alguns ruixats a la costa i al prelitoral centrals, pluges en general minses però que fins a les 8 ja han deixat 11 l/m2 a Torredembarra, 8 al Vendrell o 2 a Barcelona, a l'Hospitalet i a Sant Boi. Malgrat aquests ruixats que han aparegut de matinada, aquest matí el paraigua encara no farà gaire falta.</p>
      <p>El dia ha començat amb temperatures més altes que ahir en general, però aquesta matinada encara hi ha hagut valors sota zero a les valls més encaixonades. D'entre les mínimes d'avui, destaquen els -3 graus de Puigcerdà i de Guardiola de Berguedà, o els -1 graus a Vic i a Cardona.</p>
      <p>Avui els núvols seran abundants a la majoria de comarques, i el cel quedarà més tapat com més avanci el dia. Aquesta tarda i nit una potent borrasca deixarà pluges gairebé arreu, amb quantitats que arribaran a superar els 50 l/m2 en alguns casos. Les precipitacions més abundants cauran al Pirineu i Prepirineu, però també en algunes comarques de Girona i de Barcelona la ploguda podria deixar-hi quantitats similars.</p>
      <figure>
        <a href="https://www.ara.cat/2019/11/22/societat/meteo/previsions/Acumulacions-precipitacio-previstes-avui_2348775192_67563734_630x486.png">
          <img src="https://www.ara.cat/2019/11/22/societat/meteo/previsions/Acumulacions-precipitacio-previstes-avui_2348775192_67563734_630x486.png"/>
        </a>
        <figcaption>Acumulacions de precipitació previstes per avui</figcaption>
      </figure>
      <p>Al vespre i primeres hores de la nit és quan plourà més i amb més ganes, a la costa alguns ruixats podrien ser fins i tot intensos i descarregar força aigua en poca estona. La cota de neu anirà pujant durant el dia, el gruix de precipitacions caurà amb una cota de neu que es mourà entre els 1.700 i els 1.900 metres. Demà encarà hi haurà algunes nevades a la Vall d'Aran, al nord del Pallars i a Andorra, i en aquest cas la cota de neu tornarà a baixar fins als 1.200 metres al final del dia.</p>
      <p>Demà al matí s'obriran moltes clarianes, però aquest dissabte caldrà estar atents encara a ruixats més curts però intensos de cara a la tarda. En molts punts de la Catalunya Central, comarques de Girona i en menor mesura en àmbits com el Vallès i el Maresme hi ha la possibilitat que demà a la tarda hi apareguin xàfecs forts de poca estona. En tot cas, durant bona part del dia i a la majoria de comarques demà no plourà.</p>
      <figure>
        <a href="https://www.ara.cat/2019/11/22/societat/meteo/previsions/Acumulacions-precipitacio-previstes-dema_2348775193_67563812_630x486.png">
          <img src="https://www.ara.cat/2019/11/22/societat/meteo/previsions/Acumulacions-precipitacio-previstes-dema_2348775193_67563812_630x486.png"/>
        </a>
        <figcaption>Acumulacions de precipitació previstes per demà</figcaption>
      </figure>
      <p>Aquest dissabte caldrà estar més pendents del fort vent, especialment a les Terres de l'Ebre i al Camp de Tarragona, on les ratxes arribaran a superar els 100 km/h en alguns casos. El mestral també bufarà fort a Ponent, a l'Anoia o al Penedès. Avui el pas de la borrasca també anirà acompanyat de cops de vent de 40, 50 o 60 km/h en moltes comarques, sobretot al Pirineu i a prop de mar.</p>
      <figure>
        <a href="https://www.ara.cat/2019/11/22/societat/meteo/previsions/Cops-maxims-previstos-dissabte-vespre_2348775194_67563890_630x486.png">
          <img src="https://www.ara.cat/2019/11/22/societat/meteo/previsions/Cops-maxims-previstos-dissabte-vespre_2348775194_67563890_630x486.png"/>
        </a>
        <figcaption>Cops de vent màxims previstos per dissabte a la tarda i vespre</figcaption>
      </figure>
      <p>Sens dubte, dels dos dies del cap de setmana diumenge serà el més tranquil. El sol predominarà, farà menys vent, i al migdia la temperatura serà lleugerament més agradable que els últims dies. Aquest cap de setmana desapareixeran les glaçades i pujarà la temperatura però no cal esperar un canvi clar en l'ambient, el vent i els intervals de núvols seguiran obligant a abrigar-se.</p>
    </article>
  </body>
</html>