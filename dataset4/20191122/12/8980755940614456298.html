<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilbianconero.com/a/juve-decimata-dalle-nazionali-non-solo-ronaldo-quanti-assenti-co-12422"/>
    <meta property="og:site_name" content="il BiancoNero"/>
    <meta property="article:published_time" content="2019-11-22T12:30:00+00:00"/>
    <meta property="og:title" content="Juve decimata dalle nazionali: non solo Ronaldo, quanti assenti con l'Atalanta!"/>
    <meta property="og:description" content="Juve decimata dalle nazionali. Sembra un'esagerazione ma è proprio così. In difesa e in attacco le scelte di Sarri saranno praticamente obbligate dagli infortuni. Non c'è,"/>
  </head>
  <body>
    <article>
      <h1>Juve decimata dalle nazionali: non solo Ronaldo, quanti assenti con l'Atalanta!</h1>
      <address><time datetime="2019-11-22T12:30:00+00:00">22 Nov 2019, 12:30</time> by <a rel="author">Lorenzo Bettoni, inviato a Torino</a></address>
      <p>Juve decimata dalle nazionali. Sembra un'esagerazione ma è proprio così. In difesa e in attacco le scelte di Sarri saranno praticamente obbligate dagli infortuni. Non c'è, infatti, solo l'assenza di Cristiano Ronaldo a fare rumore alla vigilia della trasferta di Bergamo. Oltre al campione portoghese ("out al 99% ma di fatto l'obiettivo è l'Atletico", ha detto Sarri), contro la squadra di Gasperini mancheranno anche Alex Sandro e con ogni probabilità pure Rabiot e Cuadrado. Il primo per via di una problema all'adduttore e il secondo per una botta alla schiena. Il colombiano, forse, partirà per Bergamo ma le sue condizioni restano da valutare e in ogni caso non sarà al 100% a Bergamo.</p>
      <p><b>ACCIACCATI -</b> E il problema non sono solo gli infortunati, chi scenderà in campo, infatti sarà pure un po' acciaccato. Il riassunto della situazione è stato fatto dallo stesso Sarri in conferenza: ​"Come ho ritrovato i giocatori? Come sempre quando tornano dalle soste delle nazionali in questo periodo, quando fanno blocchi di 7 partite in 20 giorni e poi altre 2 in 10 giorni. Sono tutti pieni di piccoli problemi e piccoli acciacchi". Tra questi anche <b>Blaise Matuidi</b>, a disposizione con l'Atalanta ma alle prese con dolori alla costola infortunata contro il Milan, e <b>Miralem Pjanic</b> che ieri è tornato ad allenarsi con il gruppo ma che già per due volte nell'ultimo mese è stato costretto a fermarsi per problemi muscolari che per fortuna non si sono mai rivelati troppo gravi. E' una Juve non in grande forma, insomma, quella che si presenta a Bergamo. E l'assenza ormai certa di Cristiano Ronaldo è solo la punta dell'iceberg.</p>
      <p>
        <i>@lorebetto</i>
      </p>
    </article>
  </body>
</html>