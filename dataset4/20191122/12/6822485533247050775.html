<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901027.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T12:09:00+00:00"/>
    <meta property="og:title" content="دخالت مستقیم آمریکا در انتخابات آینده بولیوی"/>
    <meta property="og:description" content="ایرنا: مایک پمپئو وزیر امور خارجه آمریکا بامداد جمعه در بیانیه‌ای از «اوو مورالس» رئیس جمهوری مستعفی بولیوی و اطرافیان او خواست که خود را از انتخابات آینده این کشور کنار بکشند."/>
  </head>
  <body>
    <article>
      <h1>دخالت مستقیم آمریکا در انتخابات آینده بولیوی</h1>
      <address>
        <time datetime="2019-11-22T12:09:00+00:00">22 Nov 2019, 12:09</time>
      </address>
      <p>وزیرخارجه آمریکا در بیانیه‌ای مداخله‌جویانه، از مورالس و اطرافیان او خواست در انتخابات آینده بولیوی دخالت نکنند.</p>
      <p>ایرنا: مایک پمپئو وزیر امور خارجه آمریکا بامداد جمعه در بیانیه‌ای از «اوو مورالس» رئیس جمهوری مستعفی بولیوی و اطرافیان او خواست که خود را از انتخابات آینده این کشور کنار بکشند.</p>
      <p>پمپئو گفت: کسانی که در بی‌نظمی‌ها و دستکاری فاحش در در آرای انتخابات معیوب 20 اکتبر دست داشته‌اند، باید به خاطر بولیوی کنار بکشند و اجازه دهند مردم بولیوی نهادهای خود را بازسازی کنند.</p>
      <p>وی همچنین از نهاد قانونگذاری بولیوی خواست تا از تلاش‌ها برای ایجاد یک دادگاه عالی جدید برای انتخابات حمایت کند.</p>
      <p>در پی برگزاری انتخابات ریاست جمهوری ۲۰ اکتبر (۲۸ مهرماه) بولیوی که در دور نخست آن مورالس پیروز شده بود، تظاهرات اعتراض‌آمیز و اعتصاب‌های گسترده‌ای در این کشور برگزار شد.</p>
      <p>سناتور جنینه آنی‌یس، در پی کناره‌گیری مورالس از مقام خود در ۱۰ نوامبر (۱۹ آبان ماه) و پناهنده شدن به مکزیک، خود را رئیس جمهوری موقت بولیوی اعلام کرد.</p>
      <p>اقتصاد بولیوی به دنبال بحران سیاسی و ناآرامی‌های اخیر با ضرر میلیارد دلاری روبرو شده است. اتاق صنایع ملی بولیوی به تازگی اعلام کرد که بخش صنایع و تجارت بولیوی متحمل دست‌کم  ۱.۱ میلیارد دلار زیان شده است.</p>
      <p>رئیس سنای بولیوی پیشتر جلسات پارلمان را به دلیل اعتراض‌ها و درگیری‌ها لغو کرده بود و خواستار ایجاد فضایی آرام در راستای تسهیل مذاکره و ایجاد ثبات در بولیوی شده بود.</p>
      <p>هواداران رئیس جمهوری مستعفی این کشور همچنان به اعتراض‌های خود ادامه می‌دهند و خواستار بازگشت مورالس و استعفای آنیس رئیس جمهوری خودخوانده هستند.</p>
      <p>نهادهای حقوق بشری اعلام کردند که تلفات اعتراض‌های اخیر در بولیوی به 25 نفر افزایش یافته است.</p>
    </article>
  </body>
</html>