<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23507301-dupa-campania-destabilizare-republicii-moldova-tentativa-otravire-lui-skripal-unitatea-secreta-din-cadrul-gru-loveste-din-nou-spania-ancheteaza-rolul-rusiei-referendumul-cataloniei-privind-independent.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T12:45:00+00:00"/>
    <meta property="og:title" content="După campania de destabilizare a Republicii Moldova și tentativa de otrăvire a lui Skripal, unitatea secretă din cadrul GRU lovește din nou: Spania anchetează rolul Rusiei în referendumul Cataloniei privind independența"/>
    <meta property="og:description" content="Spania a deschis o anchetă privind rolul unei unități militare secrete din cadrul GRU, care ar fi fost implicată și în destabilizarea Moldovei, otrăvirea unui comerciant de arme în"/>
  </head>
  <body>
    <article>
      <h1>După campania de destabilizare a Republicii Moldova și tentativa de otrăvire a lui Skripal, unitatea secretă din cadrul GRU lovește din nou: Spania anchetează rolul Rusiei în referendumul Cataloniei privind independența</h1>
      <address><time datetime="2019-11-22T12:45:00+00:00">22 Nov 2019, 12:45</time> by <a rel="author">N.O.</a></address>
      <p><b>Spania a deschis o anchetă privind rolul unei unități militare secrete din cadrul GRU, care ar fi fost implicată și în destabilizarea Moldovei, otrăvirea unui comerciant de arme în Bulgaria, precum și tentativa de otrăvire a fostului spion rus din Marea Britanie, Sergei Skripal, în referendumul privind declararea independenței Cataloniei din 2017, a scris ziarul El Pais, potrivit </b><a href="https://www.themoscowtimes.com/2019/11/22/spain-probes-russias-role-in-catalonia-referendum-el-pais-a68283">The Moscow Times. <br/></a><br/>Guvernul spaniol a încercat să împiedice referendumul de independență a Cataloniei care a fost declarat ilegal, ducând la sute de răniți. Miniștrii Spaniei au spus în 2018 că grupuri din Rusia au promovat referendumul pe rețelele de socializare într-o încercare de a destabiliza Spania, o acuzație pe care Moscova a respins-o numind-o ”isterie”. <br/><br/>Un judecător care supervizează ancheta privind separatiștii catalani a deschis o anchetă privind activitatea unității GRU 29155 acolo, a scris El Pais citând surse juridice și din cadrul Poliției. <br/>Unitatea a mai fost angajată într-o campanie de a destabiliza Europa, așa cum a scris New York Times și relata și <a href="https://www.hotnews.ro/stiri-international-23413564-unitate-top-secreta-din-rusia-cauta-destabilizeze-europa-spun-oficiali-securitate.htm">HotNews.<br/></a><br/>Ancheta, care se află la început, sugerează că Unitatea 29155 a vizat să se folosească de criză pentru a destabliza Spania, a scris El Pais vineri. Presupusele activităție de spionaj ale Rusiei nu au fost coordonate cu liderii pro-independență ai Cataloniei, potrivit sursei citate. <br/><br/>Ancheta ar include informații cu privire la unul dintre cei trei agenți GRU suspectați de otrăvirea fostului agent dublu Sergei Skripal și a fiicei acestuia, în Marea Britanie, anul trecut. Presupusul ofițer GRU Denis Sergeyev a călătorit la Barcelona de două ori sub numele fals de Fedotov, a scris anul acesta site-ul de investigații jurnalistice Bellingcat. În cea de-a doua călătorie, Bellincat a scris că Sergeyev a ajuns în Barcelona cu două zile înainte de referendumul de pe 1 octombrie din Catalonia și a plecat spre Elveția imediat după. <br/><br/>Un mesaj de la un lider separatist catalan către liderul catalan de atunci Carles Puigdemint a ”garantat” că fostul lider sovietic Mihail Gorbaciov va sprijini declarația de independență a Cataloniei, a scris joi El Pais. <br/><br/>Un alt mesaj cita un emisar al președintelui Vladimir Putin care confirma că Rusia ar sprijini declarația de independență a Cataloniei, a mai scris ziarul. <br/><br/>The New York Times a scris la începutul lunii octombrie că campania de destabilizare a Moldovei, otrăvirea unui comerciant de arme în Bulgaria și tentativa de a asasina un fost spion rus în Marea Britanie cu o neurotoxină au fost văzute ca acțiuni izolate, însă acum oficialii de securitate din vest au concluzionat că aceste operațiuni - și poate că și altele - fac parte dintr-o campanie coordonată de a destabiliza Europa. Toate au fost executate de aceeași unitate de elită 29155 din cadrul GRU. <br/><br/>În lunile de dinaintea alegerilor prezidențiale din 2016, oficiali americani spun că două unități ale GRU, cunoscute ca 26165 și 74455, au spart serverele Comitetului Național Democrat și e-mailurile lui Hillary Clinton, pentru ca apoi să publice comunicările interne.<br/><br/>Anul trecut, Robert Mueller, procurorul special care s-a ocupat de ingerința Rusiei în alegerile din 2016, a inculpat peste zece ofițeri ai acestor unități. Echipele de piratare au operat în principal de la Moscova.<br/><br/><b>Citește și:</b></p>
      <ul>
        <li>
          <a href="https://www.hotnews.ro/stiri-international-23413564-unitate-top-secreta-din-rusia-cauta-destabilizeze-europa-spun-oficiali-securitate.htm">The New York Times: O unitate top secretă din Rusia caută să destabilizeze Europa, spun oficiali de securitate / Campanie în Rep. Moldova</a>
        </li>
        <li>
          <a href="https://www.hotnews.ro/stiri-esential-23427181-invitat-avut-generalul-rus-care-conduce-unitatea-gru-ocupa-destabilizarea-republicii-moldova-turistul-care-otravit-skripal.htm">Ce invitat a avut generalul rus care conduce unitatea GRU ce se ocupă cu destabilizarea Republicii Moldova: ”Turistul” care l-a otrăvit pe Skripal</a>
        </li>
        <li>
          <a href="https://www.hotnews.ro/stiri-international-22724263-unul-dintre-atacatorii-din-salisbury-este-fapt-ofi-gru-antrenat-unitate-elit-spetsnaz-povestea-colonelului-chepiga-cel-care-primit-din-lui-putin-titlul-erou-federa-iei-ruse.htm">Unul dintre atacatorii din Salisbury este de fapt ofițer GRU, antrenat la o unitate de elită Spetsnaz. Povestea colonelului Chepiga, cel care a primit din mâna lui Putin titlul de Erou al Federației Ruse</a>
        </li>
      </ul>
    </article>
  </body>
</html>