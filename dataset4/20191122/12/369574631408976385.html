<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/auto/jak-souvisi-roboticka-auta-a-pocitacove-hry-dozvite-se-na-ko/r~85a05a800c6611ea88f50cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T12:15:00+00:00"/>
    <meta property="og:title" content="Jak souvisí robotická auta a počítačové hry? Dozvíte se na konferenci Studenta Party"/>
    <meta property="og:description" content="28. listopadu se v budově Českého institutu informatiky, robotiky a kybernetiky (CIIRC) pražské ČVUT bude konat konference Studenta Automotive Party."/>
  </head>
  <body>
    <article>
      <h1>Jak souvisí robotická auta a počítačové hry? Dozvíte se na konferenci Studenta Party</h1>
      <address>
        <time datetime="2019-11-22T12:15:00+00:00">22 Nov 2019, 12:15</time>
      </address>
      <p>Autoprůmysl čekají veliké výzvy. Výrobci musí investovat do nových ekologičtějších pohonných ústrojí, ať už se jedná o elektromobily, nebo auta na vodík, a pracují i na roboautech, která se umí řídit sama.</p>
      <p>Související</p>
      <h3>Pozor, jede sanitka! Češi učí auta, aby si povídala spolu i s infrastrukturou</h3>
      <figure>
        <img src="https://cdn.xsd.cz/resize/6f18a4f5c1ee399d903318db45b5fbd5_extract=5,0,1920,1080_resize=240,135_.png?hash=58da46e75fcf340d8916a7f29423bf0e"/>
      </figure>
      <p>1:04</p>
      <p>Propojení aut s podobnými novými technologiemi naráží na jeden zásadní problém. V oboru chybí mladí odborníci. Setkat by se mohli na konferenci Studenta Automotive Party, která studentům umožní nahlédnout do kuchyně automobilových vývojářů.</p>
      <p>Na konferenci vystoupí například profesor Českého vysokého učení technického Zdeněk Hanzálek, který vede oddělení průmyslové informatiky na CIIRC. Člověk, který nemá jen zkušenosti z akademické půdy, ale čtyři roky vedl oddělení vývoje software řídicích jednotek ve společnosti Porsche Engineering, bude hovořit o pěti úrovních autonomního řízení a základních stavebních kamenech robotického auta.</p>
      <p>Profesora Zdeňka Hanzálka na pódiu doplní i Martin Schaefer z Katedry počítačů Fakulty elektrotechnické. Mluvit bude o tom, jestli by autonomní vozy mohly ulehčit pražským zácpám a kolik by jich v Praze vůbec mělo být zapotřebí. Nebo je to naopak cesta k více ucpaným silnicím, jak naznačují některé <a href="https://zpravy.aktualne.cz/ekonomika/auto/americka-studie-varuje-autonomni-vozy-zpusobi-komplikace-pri/r~f02d5f1a2b8911e99182ac1f6b220ee8/">výzkumy</a>?</p>
      <p>Aktuální trendy v autobranži představí i další lidé z praxe, šéf brandýského závodu Continental Tomáš Vondrák a Ondřej Zeman z Valea. Zeman účastníkům vysvětlí možné souvislosti počítačových her, virtuální reality a testů systémů autonomního řízení.</p>
      <p>Související</p>
      <h3>Každý může být jako Tiger Woods. Nissan vymyslel autonomní golfový míček</h3>
      <figure>
        <img src="https://cdn.xsd.cz/resize/0ebab2c4cbfb3984ae43d2343f5b48d3_extract=74,214,1187,790_resize=140,93_.png?hash=471e978ee6612336c4cb731b800aafc2"/>
      </figure>
      <p>1:50</p>
      <p>Samořiditelná auta se mimochodem možná uplatní i na okruzích. Program uzavře přednáška Marka Szelese, který na ČVUT vede vývoj autonomní elektrické formule.</p>
      <p>Akce se koná 28. listopadu a registrace je pro studenty zdarma. Stačí se přihlásit na webu <a href="https://www.studenta-party.cz/automotive/">studenta-party.cz</a>. Akce je přístupná i pro ty, kteří již nebo ještě studenty nejsou. Vstupné v takovém případě vyjde na 1000 korun.</p>
    </article>
  </body>
</html>