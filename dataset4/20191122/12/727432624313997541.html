<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/bilene-far-mye-mer-utstyr/71845315"/>
    <meta property="og:site_name" content="Dinside"/>
    <meta property="article:published_time" content="2019-11-22T12:36:33+00:00"/>
    <meta property="og:title" content="Bilene får mye mer utstyr"/>
    <meta property="og:description" content="Nå har EU-landene vedtatt at en rekke nye sikkerhetssystemer skal bli standard i biler. Også i Norge vil vi få dette utstyret."/>
  </head>
  <body>
    <article>
      <h6 class="kicker">EU-regler gjør sikkerhetsutstyr til standard</h6>
      <h1>Bilene får mye mer utstyr</h1>
      <h2>Nå har EU-landene vedtatt at en rekke nye sikkerhetssystemer skal bli standard i biler. Også i Norge vil vi få dette utstyret.</h2>
      <address><time datetime="2019-11-22T12:36:33+00:00">22 Nov 2019, 12:36</time> by <a rel="author">Rune Korsvoll</a></address>
      <p>Alle nye biler skal fra 2022 være klargjort for enkel montering av alkolås. Det er ett av de viktigste tiltakene som nå er vedtatt.</p>
      <p>I biler som får dette, må sjåføren først blåse i et alkometer og få grønt lys, før bilen kan startes. I Norge har en del store firmabilflåter og busser dette allerede, og det kommer i drosjer.</p>
      <h3>Alkolås-straff?</h3>
      <p>Det kan også tenkes at Norge følger Sverige, der det siden 2012 har vært mulig for bilister som er tatt med promille å få beholde førerkortet dersom de går med på å montere en alkolås i bilen. Siden starten har 12.000 svenske bilførere fått innvilget denne formen for straff.</p>
      <related>
        <a href="https://www.dinside.no/motor/svaert-fa-bilerer-i-naerheten/70944723"/>
      </related>
      <p>Ikke bare i EU, men også i Norge, knyttes en stor del av dødsfallene i trafikken til kjøring med rus. Dette var medvirkende årsak i 34 prosent av dødsulykkene på norske veier i 2018, konkluderer Statens vegvesen, etter å ha studert alle dødsulykkene. Dette er den største andelen rusulykker siden Vegvesenet startet sitt analysearbeid i 2005.</p>
      <aside>Dette sikkerhetsutstyret blir standard<br/>   •  Avansert nødbremssystem som kjenner igjen fotgjengere og syklister (biler, varebiler).<br/>   •  Intelligent fartssperre (biler, varebiler, lastebiler og busser). <br/>   •  Klargjort for installasjon av alkolås (biler, varebiler, lastebiler og busser). <br/>   •  Varsling for trøtthet og uoppmerksomhet (biler, varebiler, lastebiler og busser). <br/>   •  Opptaksutstyr for data fra hendelser og ulykker (biler, varebiler). <br/>   •  Nødstopp-signal som blinkende bremselys (biler, varebiler, lastebiler og busser). <br/>   •  Sone med hodebeskyttelse for fotgjengere og syklister (biler, varebiler). <br/>   •  System som holder bilen i kjørefeltet (biler, varebiler).<br/>   •   Ryggekamera og sensorer som oppdager og varsler for hindringer bak (biler, varebiler). <br/>   •  System som oppdager og varsler om myke trafikanter på siden (lastebiler og busser). <br/>   •  Økt beskyttelse ved sidekollisjoner med stolpe (biler, varebiler). <br/>   •  Større vinduer og bedre sikt til myke trafikanter fra førerplassen (lastebiler og busser).</aside>
      <h3>«Fartssperre» hindrer ulykker</h3>
      <p>Høy fart etter forholdene - eller kjøring langt over fartsgrensen - har vært en sannsynlig medvirkende årsak i 41 prosent av dødsulykkene, ifølge den samme studien. Etter flere år med klar nedgang og etterfølgende stagnasjon i fartsulykkene i Norge, gikk disse opp ti prosent i 2018, sammenlignet med året før.</p>
      <related>
        <a href="https://www.dinside.no/motor/folket-velger-tesla/71819742"/>
      </related>
      <p>
        <b>For å komme problemet med høy fart til livs, har EU vedtatt at en intelligent «fartssperre», eller fartsholder, skal bli standard. Den leser hastighetsskiltene og tilpasser bilens fart automatisk etter disse.</b>
      </p>
      <p>Dette skal gjøre det lettere å holde riktig hastighet. «Fartssperren» kan imidlertid slås av eller oppheves, ved et kraftig trykk på gasspedalen, for eksempel ved forbikjøringer.</p>
      <figure>
        <img src="https://dbstatic.no/71845325.jpg?imageId=71845325&amp;width=1024&amp;height=615"/>
        <figcaption><b>HINDRER HØY FART:</b> En «fartssperre», eller intelligent fartsholder som den også kalles, leser skiltene og tilpasser bilens hastighet etter disse. Illustrasjon: EU Vis mer</figcaption>
      </figure>
      <h3>25.500 trafikkdrepte i året</h3>
      <p>Andre viktige sikkerhetssystemer som blir standard er et nødbremssystem, som kjenner igjen fotgjengere og syklister og nødbremser automatisk for disse, dersom du ikke gjør det selv. Et system som vekker deg dersom du er uoppmerksom eller holder på å sovne kommer også.</p>
      <related>
        <a href="https://www.dinside.no/motor/kutter-prisen-og-leveringstiden/71835593"/>
      </related>
      <p>
        <b>I tillegg kommer en aktiv filholder, som plasserer bilen riktig i kjørefelt. Alle tiltakene finner du i listen lenger oppe i saken. <a href="https://etsc.eu/12th-annual-road-safety-performance-index-pin-report/">Denne rapporten fra EUs sikkerhetsråd</a>, viser utstyret og nytten av det.</b>
      </p>
      <p>EUs medlemsland har bestemt at de nye kravene til sikkerhetsutstyr skal gjelde alle nye biler fra 2022. I 2017 ble 25.500 personer drept og 135.000 alvorlig skadet på veiene i EU. EU-kommisjonen regner med at disse tiltakene kan bidra til å redusere antall trafikkdrepte med 2.000 personer i året.</p>
      <figure>
        <img src="https://dbstatic.no/71845326.jpg?imageId=71845326&amp;width=1024&amp;height=615"/>
        <figcaption><b>NYTT UTSTYR:</b> Det er en omfattende pakke med nytt sikkerhetsutstyr som EU nå har vedtatt og som blir standard i nye biler fra 2022. Illustrasjon: EU Vis mer</figcaption>
      </figure>
      <h3>Norge best i Europa</h3>
      <p>Norge er det landet i Europa som har lavest antall trafikkdrepte per innbygger. I 2018 ble 108 drept på norske veier, og dette var det nest laveste antallet siden 1947 (106 drepte i 2017). Likevel konkluderer Vegdirektoratet i en uttalelse til Samferdselsdepartementet at de ser positivt på alle tiltakene EU har vedtatt.</p>
      <related>
        <a href="https://www.dinside.no/motor/forste-snofall-ga-skader-for-100-millioner-kroner/71844386"/>
      </related>
      <p>Sjefen for kjøretøyseksjonen i Vegdirektoratet, Espen Andersson, mener at listen inneholder mange gode tiltak som vil bidra positivt til trafikksikkerheten:</p>
      <p>– Kjøring i påvirket tilstand vet vi gir mange alvorlige ulykker. Derfor er det viktig at EU nå har vedtatt en felles standard for alle biler, som gjør det enkelt å montere alkolås også i vanlige firmabiler og privatbiler, sier han til Dinside.</p>
      <figure>
        <img src="https://dbstatic.no/71845328.jpg?imageId=71845328&amp;width=1024&amp;height=615"/>
        <figcaption><b>HINDRER FYLLEKJØRING:</b> Rus var medvirkende i 34 prosent av dødsulykkene på norske veier i 2018. En alkolås skal hindre kjøring i rus. Illustrasjonsfoto: Volvo Vis mer</figcaption>
      </figure>
      <h3>Også i Norge</h3>
      <p>Siden høy fart er en annen viktig ulykkesårsak, har han også god tro på nytten av en intelligent fartsholder.</p>
      <figure>
        <img src="https://dbstatic.no/71845323.jpg?imageId=71845323&amp;width=512&amp;height=308"/>
        <figcaption><b>KOMMER TIL NORGE:</b> - Sikkerhetspakken som EU har vedtatt kommer også i norske biler, sier sjefen for kjøretøyseksjonen i Vegdirektoratet, Espen Andersson. Foto: Henriette Erken Busterud, Statens vegvesen Vis mer</figcaption>
      </figure>
      <p>– En intelligent fartsholder, som leser fartsskiltene og tilpasser bilene hastighet etter disse, vil være et viktig verktøy for å få ned ulykkene som skyldes høy fart - selv om føreren har mulighet til å overstyre systemet, sier Andersson.</p>
      <p>Han er klar på at sikkerhetspakken som EU-landene nå er blitt enige om, også vil komme til å gjelde i bilene som kommer til Norge.</p>
      <related>
        <a href="https://www.dinside.no/motor/na-ma-forerkortet-fornyes/71709844"/>
      </related>
    </article>
  </body>
</html>