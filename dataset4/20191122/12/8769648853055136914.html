<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/consell-preten-centralitzar-proves-adn-i-identificacio-victimes-franquisme-exhumades"/>
    <meta property="og:site_name" content="Diari La Veu"/>
    <meta property="article:published_time" content="2019-11-22T12:20:00+00:00"/>
    <meta property="og:title" content="El Consell pretén centralitzar les proves d'ADN i la identificació de les víctimes del franquisme exhumades"/>
    <meta property="og:description" content="Pérez Garijo ha afirmat que la col·laboració institucional és clau en els treballs d'exhumació, identificació i retorn de les víctimes del franquisme."/>
  </head>
  <body>
    <article>
      <h1>El Consell pretén centralitzar les proves d'ADN i la identificació de les víctimes del franquisme exhumades</h1>
      <h2>La consellera de Qualitat Democràtica i l'alcalde de Paterna s'han reunit aquest divendres per a tractar diverses qüestions relacionades amb les exhumacions que s'estan duent a terme al cementeri de la localitat</h2>
      <address><time datetime="2019-11-22T12:20:00+00:00">22 Nov 2019, 12:20</time> by <a rel="author">DLV</a></address>
      <p>VALÈNCIA. La consellera de Participació, Transparència, Cooperació i Qualitat Democràtica, Rosa Pérez Garijo, ha afirmat aquest divendres al matí que l'objectiu de la Generalitat és "centralitzar les proves d'ADN i les identificacions, tasques que una vegada finalitzades, permetran dipositar els cossos exhumats en un mausoleu o columbari del cementeri, tema en el qual ja s'està treballant". Així s'ha pronunciat en una trobada mantinguda a Paterna amb el seu alcalde, Juan Antonio Sagredo, en què han tractat diverses qüestions relacionades amb les exhumacions que s'estan duent a terme al cementeri de la localitat.<br/><br/>Pérez Garijo ha afirmat que la col·laboració institucional és clau en els treballs d'exhumació, identificació i retorn de les víctimes del franquisme. Així, la consellera de Qualitat Democràtica ha qualificat d'"essencial" <a href="https://www.diarilaveu.com/perez-garijo-treball-conjunt-administracions-exhumar-els-represaliats">realitzar una tasca coordinada</a> entre la Generalitat, la Diputació de València i l'Ajuntament de Paterna, "tant pel tema de les exhumacions com pel retorn dels cossos una vegada finalitzen les identificacions".<br/><br/>Sagredo ha agraït la sensibilitat de la consellera amb la memòria històrica i al mateix temps ha reiterat "la importància de coordinar-se les tres administracions implicades per a continuar avançant, dignificar la societat en general i, sobretot, estar del costat de les famílies".<br/><br/>Al cementeri de Paterna hi ha 65 fosses comunes amb les restes de 2.238 afusellats pel franquisme, prop del conegut com a Paredón d'Espanya. Els treballs d'exhumació ja s'han iniciat en algunes d'elles, així com la identificació de les víctimes. A més, l'ajuntament de Paterna ha començat <a href="https://www.diarilaveu.com/paterna-alcara-mes-vinent-mausoleu-fossa-113-homenatjar-represaliats-franquisme">els treballs de construcció d'un mausoleu</a> al cementeri municipal per a donar una adequada ubicació i sepultura a les restes ja exhumades.<br/><br/>A la trobada d'aquest divendres també ha assistit el director general de Qualitat Democràtica, Responsabilitat Social i Foment de l'Autogovern, Iñaki Pérez.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/educacio-amenaces-vox-petrer-professor-del-seu-fill"/>
        <a href="https://www.diarilaveu.com/antifrau-pregunta-jutge-investigacio-oberta-francis-puig-tancar-expedient"/>
        <a href="https://www.diarilaveu.com/juga-en-valencia-reclama-normalitat-linguistica-clubs-esportius-valencians"/>
        <a href="https://www.diarilaveu.com/bea-guanya-eleccions-estudiantils-universitat-de-valencia"/>
        <a href="https://www.diarilaveu.com/morera-obri-porta-canviar-reglament-corts-perque-vox-no-bloquege-declaracions-institucionals"/>
      </related>
    </article>
  </body>
</html>