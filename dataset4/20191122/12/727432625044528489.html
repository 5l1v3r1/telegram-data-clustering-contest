<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/jumboplass-til-nordea-i-etikk-karing/71849288"/>
    <meta property="og:site_name" content="Dinside"/>
    <meta property="article:published_time" content="2019-11-22T12:53:00+00:00"/>
    <meta property="og:title" content="Jumboplass til Nordea i etikk-kåring"/>
    <meta property="og:description" content="Forbrukerrådet og Framtiden i våre hender har atter en gang rangert bankene basert på bærekraft og etikk."/>
  </head>
  <body>
    <article>
      <h6 class="kicker">Etisk bankguide</h6>
      <h1>Jumboplass til Nordea i etikk-kåring</h1>
      <h2>Forbrukerrådet og Framtiden i våre hender har atter en gang rangert bankene basert på bærekraft og etikk.</h2>
      <address><time datetime="2019-11-22T12:53:00+00:00">22 Nov 2019, 12:53</time> by <a rel="author">Eilin Lindvoll</a></address>
      <p>Gjennomsnittscoren blant norske banker innen etikk og bærekraft ligger på 68 prosent for 2019, et hopp opp fra fjorårets 60 prosent. Det kommer fram i ny <a href="https://etiskbankguide.no/">Etisk Bankguide</a>.</p>
      <p>Etikk-undersøkelsen er basert på en omfattende gjennomgang av bankenes retningslinjer, krav og policydokumenter utført av Framtiden i våre hender og Forbrukerrådet. De har kontrollert hver enkelt bank innenfor 14 ulike temaområder, og har deretter utarbeidet scoringer for hver bank.</p>
      <p>Jo høyere score, desto bedre retningslinjer har bankene når det gjelder samfunnsansvar, etikk og bærekraft.</p>
      <p>- Norske banker ligger på et gjennomsnitt som kun slås av nederlandske og svenske banker. Siden vi lanserte guiden for fire år siden, har vi sett en kraftig positiv endring i bransjen, sier Jorge Jensen, fagdirektør for finans i Forbrukerrådet, i en <a href="https://www.forbrukerradet.no/siste-nytt/etisk-bankguide-2019-her-er-arets-resultater">pressemelding</a>.</p>
      <related>
        <a href="https://www.dinside.no/okonomi/ny-rangering-viser-hvor-etisk-og-baerekraftig-banken-din-er/70705993"/>
      </related>
      <h3>Topp- og bunnplasseringene</h3>
      <p>Det er Cultura Bank og Storebrand som ligger innenfor det beste scoringsintervallet med henholdsvis 98 og 82 prosent.</p>
      <p>I bunn finner vi Nordea, Nordens største bank, samt Handelsbanken, Danske Bank, Sparebank 1 SMN og Nord-Norge.</p>
      <p>- Nordea har mer enn ti millioner personkunder og 700.000 bedriftskunder. Det er oppsiktsvekkende at de bunner på vår måling med de ressursene de disponerer, samtidig som vi ikke ser noe som tyder på at kundene deres bryr seg mindre om etikk og bærekraft enn andre bankkunder, sier Jensen.</p>
      <figure>
        <img src="https://dbstatic.no/71849817.jpg?imageId=71849817&amp;x=0&amp;y=0&amp;cropw=100&amp;croph=100&amp;width=643&amp;height=655"/>
        <figcaption><b>ETIKK, TAKK:</b> Slik plasserer bankene seg i Etisk Bankguide 2019. Foto: skjermdump. Vis mer</figcaption>
      </figure>
      <h3>Ydmyke, men uenige</h3>
      <p>Kommunikasjonssjef Synne Ekrem i Nordea sier de ønsker Etisk Bankguide velkommen, og at de er ydmyke overfor kritikken vi får.</p>
      <p>- Vi opplever imidlertid at dette ikke gir et riktig bilde av hvor vi er på dette feltet. Nordea har jobbet aktivt med å gjøre bankbransjen mer bærekraftig. Vi er stolte over bærekraftsarbeidet vi gjør, og vi jobber kontinuerlig med å bli enda bedre, sier Ekrem til Dinside.no.</p>
      <p>Hun trekker blant annet fra at Nordea er en av grunnleggene bak prinsippene for ansvarlig bankdrift i FNs miljøprogram, at de<b> </b>rangeres som et av verdens 100 mest bærekraftige selskaper av Corporate Knights og at ratingselskapet Sustainalytics rangerer Nordea høyest av alle svenske banker.</p>
      <related>
        <a href="https://www.dinside.no/okonomi/reagerer-pa-at-bankene-slipper-inn-uetiske-aksjefond/69343129"/>
      </related>
      <p>Også Handelsbanken kjenner seg ikke helt igjen i resultatene fra Etisk Bankguide.</p>
      <p>- Gitt hvor offensivt og seriøst vi jobber med bærekraft, trives vi best når vi havner på toppen av bærekraftkåringer. Undersøkelsene måler ulikt, og for tre uker siden havnet vi på topp i Dagens Industri sin bærekraftrangering, sier kommunikasjonsdirektør Lars Sæthre til Dinside.no.</p>
      <p>- Etisk bankguide er en rangering som primært evaluerer publiserte retningslinjer, og som i mindre grad tar hensyn til hva aktørene faktisk gjør. Vi har nok mer å gjøre på å fortelle hva vi faktisk gjør, fortsetter han.</p>
      <related>
        <a href="https://www.dinside.no/okonomi/helt-uakseptabelt/69370201"/>
      </related>
      <h3>Etisk arbeid, hele tiden</h3>
      <p>Odd Arild Grefstad, konsernsjef i Storebrand, synes det er gledelig at de kommer så godt ut også i årets bankguide.</p>
      <p>- Vi har en bærekraftig forretningsstrategi, og prinsipper for bærekraft som gjelder hele virksomheten vår, fra investeringer til produktutvikling og egen drift, sier Grefstad til Dinside.no.</p>
      <p>Han sier videre at de ikke jobber spesifikt mot gode plasseringer i enkeltkåringen, men heller helhetlig og kontinuerlig med bærekraftarbeid.</p>
      <p>- Samtidig er avkastning for kundene vår prioritet nummer én. Vi mener at selskaper som driver bærekraftig er de økonomiske vinnerne på sikt, sier Grefstad.</p>
      <h3>- Ikke hvil på laurbærene</h3>
      <p>Selv om den gjennomsnittlige scoren for de norske bankene har bedret seg, advarer Framtiden i våre hender og Forbrukerrådet bankene mot å hvile på laurbærene.</p>
      <p>- Gode retningslinjer for bærekraft og etikk krever kontinuerlig arbeid. Selv om gjennomsnittsscoren er relativt høy, betyr ikke det at bankene ikke har forbedringspotensial. En god policy er ingen garanti for god praksis. Det er svært viktig at bankene påser at policyene ikke bare er på papiret, sier leder Anja Bakken Riise i Framtiden.</p>
      <related>
        <a href="https://www.dinside.no/okonomi/du-kan-ikke-reservere-deg-mot-uetiske-investeringer/68890317"/>
      </related>
    </article>
  </body>
</html>