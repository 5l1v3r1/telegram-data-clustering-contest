<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/konsument/trygg-hansa-vi-har-vantat-pa-tesla"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T12:04:09+00:00"/>
    <meta property="og:title" content="Trygg-Hansa: Vi har väntat på Tesla"/>
    <meta property="og:description" content="Trygg-Hansa uppger att de inte har kunnat hjälpa paret Lindqvist Pavlovic, som efter flera månader fortfarande inte fått tillbaka sin bil. Försäkringsbolaget menar att de inte har kunnat agera eftersom de inte fått instruktioner från biltillverkaren Tesla."/>
  </head>
  <body>
    <article>
      <h1>Trygg-Hansa: Vi har väntat på Tesla</h1>
      <address><time datetime="2019-11-22T12:04:09+00:00">22 Nov 2019, 12:04</time> by <a rel="author">Carolina Miskovsky</a></address>
      <p>
        <b>Trygg-Hansa uppger att de inte har kunnat hjälpa paret Lindqvist Pavlovic, som efter flera månader fortfarande inte fått tillbaka sin bil. Försäkringsbolaget menar att de inte har kunnat agera eftersom de inte fått instruktioner från biltillverkaren Tesla.</b>
      </p>
      <p>Plus har i en pågående granskning av försäkringar berättat om paret Camilla och Nenad Lindqvist Pavlovic som krockade sin nya teslabil. Trots vagnskadegaranti och märkesförsäkringen ”Insure My Tesla” från Trygg-Hansa har de inte ersatts med en ny bil och den skadade bilen står fortfarande på verkstaden mer än fyra månader senare.</p>
      <p>Fortfarande vet inte Camilla och Nenad när deras bil ska bli klar och paret har nu anmält Trygg-Hansa till Allmänna reklamationsnämnden (ARN).</p>
      <h3>Försäkringsbolaget får kritik</h3>
      <p>Det är Trygg-Hansa som tagit fram försäkringen Insure my Tesla. ”En unik försäkring för en unik bil” står det i reklamen.</p>
      <p>Utöver försäkringen har de också i uppgift att administrera Teslas vagnskadegaranti. Därför var det till dem som Camilla och Nenad vände sig när deras bil blev skadad i juli. Men sedan dess har ingenting hänt.</p>
      <p>Att det tagit så lång tid kritiseras av Konsumenternas Försäkringsbyrå som menar att sådana här ärenden ska hanteras skyndsamt och att Trygg-Hansa borde ha bytt in bilen eftersom ingen reparationsanvisning fanns för skadan vid skadetillfället.</p>
      <h3>Har väntat på Teslas besked</h3>
      <p>Joseph Borenstein, pressansvarig på Trygg-Hansa, menar att de aldrig fått en formell begäran att byta in bilen från Tesla. Därför har de varit tvungna att vänta in att det ska tas fram en reparationsanvisning för att reparera skadan.</p>
      <p>Joseph Borenstein beklagar dock att det tagit så lång tid att få fram en sådan anvisning, men uppger också att försäkringsbolaget inte kommer att ersätta paret för de extrakostnader de haft under dessa månader, annat än de 100 kronor per dag i max 65 dagar som man kan få om man använder egen bil istället för hyrbil.</p>
      <p>– Jag förstår att Camilla och Nenad är frustrerade men vi har väntat på att biltillverkaren ska ta fram en reparationsanvisning, så vi har inte kunnat göra något mer, säger han.</p>
      <h3>Nu ska bilen lagas</h3>
      <p>På frågan om hur länge ”så fort som möjligt” är, har han inget svar.</p>
      <p>“Nu har bildelar beställts och reparationsanvisningen finns hos verkstaden så nu kan reparationen påbörjas snart om den inte redan påbörjats” skriver Trygg-Hansa i sitt svar till ARN.</p>
      <p>Men när Camilla ringde till verkstaden efter Trygg-Hansas svar så fick hon veta att verkstaden förvisso hade anvisningarna men att de inte hade någon aning när reservdelen skulle komma. De kunde återigen inte ge något svar om när reparationen kan påbörjas eller vara klar. </p>
      <h3>Tesla tiger</h3>
      <p>Plusredaktionen har både ringt och mailat Tesla, men företaget har inte svarat på någon av redaktionens frågor.</p>
    </article>
  </body>
</html>