<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/v-lipsku-zacal-sjezd-vladnouci-cdu-stranici-merkelovou-oceni/r~521aeeac0d2211ea926e0cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T12:20:00+00:00"/>
    <meta property="og:title" content="V Lipsku začal sjezd vládnoucí CDU. Straníci Merkelovou ocenili potleskem vestoje"/>
    <meta property="og:description" content="Německo musí ve své zahraniční politice dobře vyvažovat hodnoty a zájmy, prohlásila na sjezdu kancléřka Merkelová."/>
  </head>
  <body>
    <article>
      <h1>V Lipsku začal sjezd vládnoucí CDU. Straníci Merkelovou ocenili potleskem vestoje</h1>
      <address>
        <time datetime="2019-11-22T12:20:00+00:00">22 Nov 2019, 12:20</time>
      </address>
      <p>"Vždy pro nás bylo typické, že jsme dokázali spojovat hodnoty a zájmy. To bychom měli i nadále," řekla v pátek zhruba tisícovce delegátů Merkelová, která v čele CDU stála až do loňského prosince, celkem více než 18 let.</p>
      <p>"Naše hodnoty jsou nezlomné, když myslíme na to, že se zasazujeme za lidská práva na celém světě a třeba i v Číně a Hongkongu v těchto dnech. Ale naše zájmy také hrají roli, když jde o to, že Čína je dnes naším největším obchodním partnerem," poznamenala. To samé podle ní platí také pro Rusko, s nímž by si přes všechny stávající problémy přála dobré sousedství.</p>
      <figure>
        <iframe data-src="https://twitter.com/helena_truchla/status/1197832421405802496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Šéfka německé vlády zdůraznila, že proto je právě dnes nutná jednotná a silná Evropa. Připomněla také, že se přesně před 14 lety ujala postu kancléřky, a za tu dobu se svět zásadně změnil - multilateralismus, který se Německo snaží důsledně zastávat, je pod tlakem, objevují se nové obchodní spory a najednou je třeba obhajovat svobodný obchod.</p>
      <p>Své straně pětašedesátiletá politička poděkovala za to, že za ní tak dlouho stojí. Sama se dnes od delegátů dočkala potlesku vestoje.</p>
      <h3>Předsedkyně pod tlakem</h3>
      <p>Na sjezdu také vystoupila předsedkyně CDU Annegret Krampová-Karrenbauerová a ohradila se vůči svým kritikům. Politička čelí pochybám, zda je správnou osobností v čele strany.</p>
      <p>"Diskuse o otázkách vedení byly v CDU vždy. Jsme silná strana, my takové diskuse vydržíme a nenecháme se odepsat," prohlásila Krampová-Karrenbauerová, která loni v prosinci po 18 letech v čele strany nahradila kancléřku Angelu Merkelovou.</p>
      <figure>
        <iframe data-src="https://twitter.com/helena_truchla/status/1197829414786125824?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Křesťanští demokraté od té doby utrpěli výrazné ztráty v evropských volbách i trojici zemských hlasování na východě země, a Krampová-Karrenbauerová se proto dostala pod tlak. Na sjezdu oznámila, že je připravená skončit v čele strany.</p>
      <p>"Pokud jste toho názoru, že Německo, jaké ho chci, není Německem, jak si ho představujete vy, pokud jste názoru, že ta cesta, kterou s vámi chci společně jít, není cesta, kterou považujete za správnou, tak to dnes vyjádřete. Pak to také dnes skončeme. Zde a nyní a dnes," prohlásila Krampová-Karrenbauerová ke slyšitelnému překvapení zhruba 1000 delegátů.</p>
      <p>Sedmapadesátiletá politička také ocenila vlády Merkelové, která se německou kancléřkou stala na den přesně před 14 lety.</p>
      <p>"Je to a bylo to dobrých 14 let pro Německo, a na to můžeme být všichni společně hrdí," poznamenala. Samozřejmě je podle ní možné kritizovat různé aspekty politiky vlády a křesťanských demokratů, není ale možné v době dnešního blahobytu se tvářit, že se nepovedlo vůbec nic. "To není žádná dobrá volební strategie a vůbec bychom si na to neměli zvykat," zdůraznila.</p>
      <figure>
        <iframe data-src="https://twitter.com/helena_truchla/status/1197825560107507712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>