<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/nova-tvar-pro-bruslare-prichazi-ucastnik-jarniho-ms-a-byvaly-hrac-slovanu/5044014"/>
    <meta property="og:site_name" content="Hokej.cz"/>
    <meta property="article:published_time" content="2019-11-22T12:20:00+00:00"/>
    <meta property="og:title" content="Nová tvář pro Bruslaře. Přichází účastník jarního MS a bývalý hráč Slovanu"/>
    <meta property="og:description" content="V Tipsport extralize šlapou, aktuálně jim patří čtvrtá příčka. Přesto hokejisté Mladé Boleslavi hledají způsoby, jak ještě vylepšit sestavu. Středočeši aktuálně hlásí novou tvář do ofenzivy, ze slovenské nejvyšší soutěže přichází Mário Lunter, který má na pažbě zkušenosti z ruské KHL i start v dresu slovenské reprezentace na jarním mistrovství světa."/>
  </head>
  <body>
    <article>
      <h1>Nová tvář pro Bruslaře. Přichází účastník jarního MS a bývalý hráč Slovanu</h1>
      <address><time datetime="2019-11-22T12:20:00+00:00">22 Nov 2019, 12:20</time> by <a rel="author" href="https://hokej.cz/archiv-clanku/autor/67" target="_blank">Václav Jáchim</a></address>
      <p>
        <b>V Tipsport extralize šlapou, aktuálně jim patří čtvrtá příčka. Přesto hokejisté Mladé Boleslavi hledají způsoby, jak ještě vylepšit sestavu. Středočeši aktuálně hlásí novou tvář do ofenzivy, ze slovenské nejvyšší soutěže přichází Mário Lunter, který má na pažbě zkušenosti z ruské KHL i start v dresu slovenské reprezentace na jarním mistrovství světa.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <p>Pětadvacetiletý bojovník dosud nastupoval za mateřskou Banskou Bystricu, v letošní sezoně sehrál 13 utkání slovenské nejvyšší soutěže, zaznamenal čtyři góly a čtyři nahrávky. Podle informací hokej.cz se o něj v uplynulých dnech zajímal minimálně jeden další klub TELH, ovšem Lunter si vybral Mladou Boleslav.</p>
      <p>„Mário je výsledkem našeho skautingu. Měli jsme ho v hledáčku delší dobu a jsme rádi, že se ho nakonec podařilo přivést. Věříme, že obstojí v roli, do jaké s ním počítáme,“ uvedl pro klubový web sportovní ředitel Radim Vrbata. Nová posila už vyrazila do Česka, za Mladou Boleslav patrně poprvé nastoupí příští týden.</p>
      <figure>
        <img src="https://hokej.cz/files/images/1/lunter-mario-akce.jpg"/>
        <figcaption>Foto: sport.sk</figcaption>
      </figure>
      <p>Bruslaři jsou navzdory povedenému podzimu poměrně aktivní na hráčském trhu. Klub opustil Pavel Musil, který zamířil do Olomouce, z Mountfieldu naopak dorazil Lotyš Maris Bičevskis. Minulý týden Boleslav angažovala Slovince Žigu Jegliče, teď hlásí nástup už třetí cizinec v rychlém sledu za sebou.</p>
      <p>U Bruslařů odvádí výborné služby útočník Pavol Skalický, Středočeši věří, že podobným způsobem by mohl útočné fázi pomoci i Lunter. Účastník světového šampionátu dvacetiletých 2014 si loni vyzkoušel KHL v barvách Slovanu Bratislava, na ruské frontě odehrál 52 zápasů s bilancí šesti gólů a stejného počtu nahrávek.</p>
      <p>Po odchodu slovenského klubu z Kontinentální ligy se vrátil do mateřské Banské Bystrice, nicméně netajil přání vyzkoušet hokej v jiné evropské zemi. Nyní se Lunter dočkal, podepsal smlouvu s Mladou Boleslavi. Premiéru v novém působišti by měl absolvovat příští týden.</p>
      <h3>Soupiska BK Mladá Boleslav</h3>
      <p><b>Brankáři: </b>Gašper Krošelj, Jan Růžička, Radek Haas.</p>
      <p><b>Obránci:</b> David Bernad, Ondřej Dlapa, Mitchell Fillman, Marek Hrbas, František Hrdinka, Karel Klikorka, Sabahudin Kovačevič, Jiří Kurka, Martin Pláněk, Martin Ševc.</p>
      <p><b>Útočníci: </b>David Cienciala, Oscar Flynn, Vladislav Houška, Žiga Jeglič, Jakub Klepiš, Pavel Kousal, Mário Lunter, Ondřej Najman, Lukáš Pabiška, Michal Simon, Pavol Skalický, Jan Stránský, David Šťastný, Michal Vondrka, Adam Zbořil, Radim Zohorna, Lukáš Žejdl.</p>
      <related>
        <a href="https://hokej.cz/jeglic-meni-v-telh-adresu-po-odchodu-ze-zlina-bude-hrat-za-boleslav/5043760"/>
        <a href="https://hokej.cz/jit-z-boleslavi-jako-se-rozejit-s-prvni-laskou-glosoval-musil-ted-ho-s-ex-ceka-rande/5043377"/>
        <a href="https://hokej.cz/bruslari-hlasi-posilu-do-utoku-z-hradce-si-vypujcili-lotysskeho-reprezentanta/5043310"/>
      </related>
    </article>
  </body>
</html>