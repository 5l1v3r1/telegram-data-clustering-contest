<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/mandria-industriei-craiovene-fabrica-de-locomotive-si-transformatoare-electrice-electroputere-se-inchide-de-la-1-decembrie-cum-a-ajuns-compania-cumparata-de-arabi-in-urma-cu-12-ani-o-afacere-imobili.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T12:06:40+00:00"/>
    <meta property="og:title" content="Mândria industriei craiovene, fabrica de locomotive și transformatoare electrice Electroputere se închide în decembrie/ Cum a ajuns compania cumpărată de arabi în urmă cu 12 ani o afacere imobiliară"/>
    <meta property="og:description" content="Odinioară considerată simbolul industriei craiovene, Electroputere Craiova devine istorie. Fabrica îşi închide activitatea de producţie în luna decembrie."/>
  </head>
  <body>
    <article>
      <h1> Mândria industriei craiovene, fabrica de locomotive și transformatoare electrice Electroputere se închide în decembrie/ Cum a ajuns compania cumpărată de arabi în urmă cu 12 ani o afacere imobiliară </h1>
      <address><time datetime="2019-11-22T12:06:40+00:00">22 Nov 2019, 12:06</time> by <a rel="author">Redacția</a></address>
      <p>Odinioară considerată simbolul industriei craiovene, Electroputere Craiova devine istorie. Fabrica îşi închide activitatea de producţie în luna decembrie. Încă 180 de persoane vor fi disponibilizate. Activitatea companiei nu mai este profitabilă pentru acţionarii din Arabia Saudită, aşa că uzina se vinde „la bucată“, scrie Gazeta de Sud.</p>
      <p>Potrivit sursei citate, decizia închiderii activităţii de producţie a Electroputere a fost luată în vara acestui an. La vremea respectivă a avut loc primul val important de concedieri colective. 296 de oameni au fost disponibilizaţi colectiv.</p>
      <p>Conducerea Electroputere confirmă închiderea activităţii economice a fabricii. Închiderea activităţii operaţionale a fost hotărâtă încă din luna iulie. „Se va încheia numai activitatea operaţională. Decizia privind încheierea activităţii operaţionale a fost luată de către Consiliul de Administraţie în data de 31 iulie 2019“, au precizat reprezentanţii companiei, ca răspuns la întrebările GdS.</p>
      <p>La ora actuală doar Fabrica de Transformatoare mai lucrează, până va finaliza ultima comandă. Ultima comandă dată Electroputere a venit de la Centrala Nucleară de la Cernavodă. La Craiova se repară ultimele transformatoare de mare putere (440 MVA). Anul acesta mai funcţionase încă o secţie, cea de Maşini Rotative. Activitatea acesteia a fost sistată în luna iunie a acestui an.</p>
      <p>
        <b>Cum justifică acţionariatul închiderea activităţii operaţionale</b>
      </p>
      <p>Oprirea activităţii de producţie la Electroputere este justificată de evoluţia economico-financiară a societăţii. „Măsura se impune ca urmare a lipsei de perspectivă în ceea ce priveşte găsirea de soluţii care ar fi putut susţine activitatea şi costurile în cadrul companiei, în condiţii de eficienţă şi rentabilitate“, au precizat reprezentanţii Electroputere, pentru GdS.</p>
      <p>În documentul aprobat în vară, prin care se anunţa închiderea activităţii operaţionale, conducerea Electroputere justifica decizia Consiliului de Administraţie astfel: „Indicele de profitabilitate a companiei a avut o scădere accelerată în perioada anilor 2015-2018, pierderile înregistrate crescând procentual semnificativ de la un an la altul, culminând la finalul anului 2018 cu o pierdere de 13.122.450 lei, ca rezultat al declinului nivelului de producţie, asociat cu o creştere a costurilor“.</p>
      <p>Conducerea Electroputere mai informa atunci că veniturile societăţii „nu au putut să capete o evoluţie ascendentă suficient de mare pentru a putea acoperi costurile generate de efectivul de personal supradimensionat faţă de stadiul actual al businessului“.</p>
      <p>Compania explică declinul economico-financiar. Motivează că a înregistrat restanţe mari la furnizori, „situaţie care a îngreunat aprovizionarea cu materiale pentru proiectele în desfăşurare, ceea ce a condus la o sub-utilizare a capacităţii de producţie (…)“.</p>
      <p>Întrebaţi când se va încheia întreaga activitate economică a companiei, reprezentanţii Electroputere au mai spus că „se va încheia numai activitatea operaţională, compania continuând să existe şi să menţină relaţiile cu autorităţile locale şi de stat ca şi până acum. Până la noi dispoziţii, utilajele şi activele folosite în timpul producţiei rămân în conservare“.</p>
      <p>
        <b>180 de persoane vor pleca acasă în decembrie</b>
      </p>
      <p>Ca urmare a închiderii activităţii operaţionale, societatea nu mai are de ce să ţină mulţi angajaţi. La ora actuală mai există 208 persoane angajate la Electroputere. Compania va disponibiliza 180 de persoane în decembrie. Acestea vor primi salariile compensatorii prevăzute în Contractul colectiv de muncă (CCM). „Disponibilizările au început din luna iulie. Au dat afară 296 de persoane. Este tragic faptul că urmează un nou proces de disponibilizare. Cu nostalgie spun că acum vor pleca ultimii specialişti din domenii-cheie.</p>
      <p>Cei 180 care vor pleca acasă în decembrie vor primi salarii compensatorii, în funcţie de vechimea pe care o au în fabrică, în conformitate cu prevederile Contractului colectiv de muncă. Se înmulţeşte un coeficient de 0,2 cu numărul de ani lucraţi şi rezultă numărul de salarii compensatorii. Deci, cine a lucrat 20 de ani în fabrică va primi patru salarii compensatorii, cine a lucrat 30 de ani va primi şase salarii compensatorii etc. Dar problema principală este că se pierd aceste locuri de muncă. Se pierd specialişti foarte buni în domenii în care nu mai apar alţii“, a precizat lidera de sindicat de la Electroputere Craiova, Elena Cătălina Tibeică.</p>
      <p>Iniţial, astă-vară, conducerea fabricii considerase că trebuia să rămână în fabrică un nucleu de circa 200 de persoane pentru reparaţii şi întreţinere. Ulterior, a picat decizia, ajungându-se tot la concedieri. În decembrie, cele 180 de persoane primesc deciziile de disponibilizare. În fabrică mai rămân foarte puţini oameni, dar şi aceştia vor fi daţi afară din luna ianuarie.</p>
      <p>
        <b>Electroputere, mândria industriei craiovene</b>
      </p>
      <p>Electroputere SA este o întreprindere-etalon pentru industria craioveană. Ani de-a rândul, Electroputere a fost cel mai mare angajator din Dolj. Circa 15.000 de oameni intrau şi ieşeau zilnic pe porţile fabricii. Fiecare familie din Craiova avea rude, prieteni sau cunoştinţe care lucrau la Electroputere.</p>
      <p>Povestea de decenii a Electroputere este conturată pe pagina de internet a întreprinderii: „Fondată la 1 septembrie 1949 și destinată producției de utilaj electrotehnic greu, de numele „Electroputere” este legată realizarea sistemului energetic românesc și, bineînțeles, modernizarea sistemului feroviar și urban.</p>
      <p>Primele transformatoare de forță au fost realizate în concepție proprie începând cu anul 1951, producția de transformatoare dezvoltându-se atât prin creșterea puterii nominale, cât și prin folosirea de materiale noi pentru miezuri magnetice“.</p>
      <p>„Etapa 1965-1975 este caracterizată prin reorganizarea fabricației de transformatoare, construcții de noi hale de fabricație și realizarea cu forțe proprii a transformatoarelor de 400 kV și de 400 MVA. Primul transformator de 440 MVA a fost construit în 1987 pentru Centrala Nucleară Cernavodă, cel mai mare transformator livrat în România. Laboratoarele de încercări cunosc, de asemenea, o însemnată dezvoltare, asigurând o diversificare a producției de transformatoare necesară atât în țară, cât și la export, pentru care se realizează toate probele de încercare“, se arată în istoria Electroputere.</p>
      <p>Citește integral în <a href="https://www.gds.ro/Bani-afaceri/2019-11-19/blestemul-electroputere-se-confirma-fabrica-isi-inchide-activitatea/"><b>Gazeta de Sud</b></a></p>
      <p>
        <i>Sursa Foto: gds.ro</i>
      </p>
    </article>
  </body>
</html>