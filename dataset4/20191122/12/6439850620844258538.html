<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462438/%E0%A6%87%E0%A6%A1%E0%A7%87%E0%A6%A8%E0%A7%87-%E0%A6%AA%E0%A7%8D%E0%A6%AF%E0%A6%BE%E0%A6%B0%E0%A6%BE%E0%A6%9F%E0%A7%8D%E0%A6%B0%E0%A7%81%E0%A6%AA%E0%A6%BE%E0%A6%B0-%E0%A6%B6%E0%A7%8B-%E0%A6%AC%E0%A6%BE%E0%A6%A4%E0%A6%BF%E0%A6%B2"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T12:39:00+00:00"/>
    <meta property="og:title" content="ইডেনে প্যারাট্রুপার শো বাতিল"/>
    <meta property="og:description" content="অনলাইন ডেস্ক ॥ নিরাপত্তা শঙ্কায় ক্রিকেট অ্যাসোসিয়েশন অব বেঙ্গল (সিএবি) বাতিল করেছে ইডেন গার্ডেনসের প্যারাট্রুপার শো। ভারত ও বাংলাদেশের প্রথম দিবা-রাত্রির টেস্টে টসের আগে আর্মি প্যারাট্রুপাররা দুই দলের অধিনায়কের হাতে গোলাপি বল তুলে দেবেন, এমনটা হওয়ার কথা ছিল। সিএবি সূত্রে ইন্ডিয়া টুডে জানিয়েছে, ভারত ও বাংলাদেশের ..."/>
  </head>
  <body>
    <article>
      <h1>ইডেনে প্যারাট্রুপার শো বাতিল</h1>
      <address>
        <time datetime="2019-11-22T12:39:00+00:00">22 Nov 2019, 12:39</time>
      </address>
      <figure>
        <img src="http://www.dailyjanakantha.com/files/201911/1574429991_08.jpg"/>
      </figure>
      <p>অনলাইন ডেস্ক ॥ নিরাপত্তা শঙ্কায় ক্রিকেট অ্যাসোসিয়েশন অব বেঙ্গল (সিএবি) বাতিল করেছে ইডেন গার্ডেনসের প্যারাট্রুপার শো। ভারত ও বাংলাদেশের প্রথম দিবা-রাত্রির টেস্টে টসের আগে আর্মি প্যারাট্রুপাররা দুই দলের অধিনায়কের হাতে গোলাপি বল তুলে দেবেন, এমনটা হওয়ার কথা ছিল।</p>
      <p>সিএবি সূত্রে ইন্ডিয়া টুডে জানিয়েছে, ভারত ও বাংলাদেশের এই ঐতিহাসিক টেস্টের আগের দিন নিরাপত্তা ছাড়পত্র না মেলায় এই বিশেষ ইভেন্ট বাতিল করতে হয়েছে। শেষ মুহূর্তের সূচি অনুযায়ী কেন্দ্রীয় স্বরাষ্ট্রমন্ত্রী অমিত শাহও উপস্থিত থাকতে পারছেন না। তবে বাংলাদেশের প্রধানমন্ত্রী শেখ হাসিনা ও পশ্চিমবঙ্গের মুখ্যমন্ত্রী মমতা বন্দ্যোপাধ্যায় ভারতে হতে যাওয়া প্রথম দিবা-রাত্রির টেস্টের ঘণ্টা বাজাবেন খেলার শুরুতে।</p>
      <p>শীতকালে ম্যাচ হওয়ায় গোলাপি বলের এই টেস্টের সময়েও এসেছে কিছুটা পরিবর্তন। ৪০ মিনিটের নৈশভোজের পর চা বিরতি হওয়ার কথা। কিন্তু কলকাতায় স্বাভাবিক টেস্টের মতো প্রথম সেশন শেষে বেলা ৩টায় হবে লাঞ্চ বিরতি এবং শেষ সেশনের আগে থাকবে ২০ মিনিটের চা বিরতি।</p>
      <p>আইসিসির নিয়ম অনুযায়ী দুই দল আলোচনার ভিত্তিতে প্লেয়িং কন্ডিশন পাল্টাতে পারবে। লাঞ্চ বিরতিতে একটি চ্যাট শো থাকবে ফ্যাব ফাইভদের নিয়ে, যেখানে আলোচনা করবেন শচীন টেন্ডুলকার, রাহুল দ্রাবিড়, অনিল কুম্বলে, ভিভিএস লক্ষ্ণণ ও বিসিসিআই প্রেসিডেন্ট সৌরভ গাঙ্গুলী।</p>
      <p>চা বিরতির সময় সোরেন্দু অ্যান্ড গ্রুপের যন্ত্রসঙ্গীত শুনতে পাবেন দর্শকরা, এসময় সাবেক অধিনায়করা অংশ নেবেন ল্যাপ অব অনারে। প্রথম দিনের খেলা শেষে গান গাইবেন রুনা লায়লা। জিৎ গাঙ্গুলীর সাংস্কৃতিক প্রোগামে শেষ হবে উদ্বোধনী দিনের আয়োজন।</p>
    </article>
  </body>
</html>