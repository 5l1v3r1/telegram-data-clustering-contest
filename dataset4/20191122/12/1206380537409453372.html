<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/od-narozeni-j-f-kennedyho-uplynulo-101-let-kdo-byla-jeho-tajemna-ceska-milenka"/>
    <meta property="og:site_name" content="eXtra.cz"/>
    <meta property="article:published_time" content="2019-11-22T12:06:00+00:00"/>
    <meta property="og:title" content="Od atentátu na J. F. Kennedyho uplynulo 56 let: Kdo byla jeho tajemná česká milenka"/>
    <meta property="og:description" content="Výsledky jeho působení v Bílém domě sice nebyly oslnivé a jeho vizitku kazily různé aféry, i přesto byl John Fitzgerald Kennedy jedním z nejoblíbenějších amerických prezidentů. Ke vzniku legendy o prezidentovi přispěl i nespočet jeho mimomanželských avantýr a také tragická smrt, kterou dodnes obklopuje řada otazníků. Zemřel 22. listopadu 1963."/>
  </head>
  <body>
    <article>
      <h6 class="kicker">smrt</h6>
      <h1>Od atentátu na J. F. Kennedyho uplynulo 56 let: Kdo byla jeho tajemná česká milenka</h1>
      <address><time datetime="2019-11-22T12:06:00+00:00">22 Nov 2019, 12:06</time> by <a rel="author">psve</a></address>
      <slideshow>
        <figure>
          <img src="https://www.extra.cz/images/thumbs/bf/27/bf275a2-191386-untitled-collage-0d0100000-0d0223642-0d9880000-0d9009585-sector_2560x0-shrink.jpg"/>
          <figcaption>John Fitzgerald Kennedy by dnes oslavil 101. narozeniny. Dozvíme se někdy, jak to bylo doopravdy s jeho smrtí?<cite>Facebook/pinte­rest.com</cite></figcaption>
        </figure>
        <figure>
          <img src="https://www.extra.cz/images/thumbs/15/df/15df9da-191381-fk1-2560x0-shrink.jpg"/>
          <figcaption>Kennedy s manželkou Jackie, kterou nesměle podváděl. Ona prý ale svatá také nebyla.<cite>facebook.com</cite></figcaption>
        </figure>
        <figure>
          <img src="https://www.extra.cz/images/thumbs/a9/dc/a9dcdee-191384-jfk2-2560x0-shrink.jpg"/>
          <figcaption>J. F. Kennedy a Jacqueline během projíždky ulicemi Dallasu.<cite>facebook.com</cite></figcaption>
        </figure>
        <figure>
          <img src="https://www.extra.cz/images/thumbs/85/66/8566da2-191380-snimek-obrazovky-2018-05-29-v-12-2560x0-shrink.png"/>
          <figcaption>Prezidenta zasáhla kulka krátce po poledni, když v otevřeném voze projížděl s Jacqueline a texaským guvernérem s jeho ženou městem.<cite>facebook.com</cite></figcaption>
        </figure>
        <figcaption>
          <a href="https://www.extra.cz/od-narozeni-j-f-kennedyho-uplynulo-101-let-kdo-byla-jeho-tajemna-ceska-milenka/galerie/4">+ Dalších 5 fotografií</a>
        </figcaption>
      </slideshow>
      <p>
        <b>Výsledky jeho působení v Bílém domě sice nebyly oslnivé a jeho vizitku kazily různé aféry, i přesto byl John Fitzgerald Kennedy jedním z nejoblíbenějších amerických prezidentů. Ke vzniku legendy o prezidentovi přispěl i nespočet jeho mimomanželských avantýr a také tragická smrt, kterou dodnes obklopuje řada otazníků. Zemřel 22. listopadu 1963.</b>
      </p>
      <p><a href="https://www.extra.cz/tema/john-fitzgerald-kennedy">J. F. Kennedy</a> se narodil 29. května 1917 ve státě Massachusetts jako druhý z devíti dětí do rodiny úspěšného obchodníka Kennedyho, jehož předci přišli do USA z Irska po hladomoru v devatenáctém století.</p>
      <p>Po dokončení studií na Harvardu sloužil v Tichomoří, po válce pracoval jako novinář a poté usedl ve Sněmovně reprezentantů za demokraty. V roce 1953 se stal senátorem a jeho manželkou se stala Jacqueline Bouvier, se kterou měl tři děti.</p>
      <p>Hlavě státu se stala osudnou návštěva Dallasu v roce 1963, kdy jej během průjezdu kolonou zasáhly kulky do krku a do hlavy. Těžkým zraněním prezident následně podlehl. Atentát dodnes obklopuje řada nejasností.</p>
      <p>Dle oficiálního stanoviska vraždu spáchal Lee Harvey Oswald. Ten byl ještě před zahájením procesu, dva dny po <a href="https://www.extra.cz/tema/atentat">atentátu</a>, zavražděn. Stalo se tak v policejní budově v Dallasu. Pachatelem byl majitel místního nočního klubu Jack Ruby. Ruby byl za zabití Oswalda odsouzen k <a href="https://www.extra.cz/tema/trest-smrti">trestu smrti</a>, ale ještě předtím zemřel na <a href="https://www.extra.cz/tema/rakovina">rakovinu</a>.</p>
      <p>
        <b>Vraždil skutečně Oswald?</b>
      </p>
      <p>Americkou společností neustále rezonují různé <a href="https://www.extra.cz/tema/konspiracni-teorie">konspirační teorie</a> týkající se atentátu. Jednou z nejzajímavějších zpráv je dokument tehdejšího ředitele FBI J. Edgara Hoovera, v němž stojí, že mluvili s mužem, který tvrdil, že je členem skupiny, jež plánuje smrt Lee Harveyho Oswalda. Hoover pak naléhal na dallaskou policii, aby Oswalda chránila, což se nepovedlo. Ve zprávě dále stálo, že FBI měla důkazy o Oswaldově vině, a dokonce věděla o jeho komunikaci se <a href="https://www.extra.cz/tema/sovetsky-svaz">Sovětským svazem</a>.</p>
      <p>Další dokument se objevil v roce 2011. Sama prezidentova manželka Jackie měla podezření, že se vše odehrálo jinak. Její výpověď byla zaznamenána ještě v roce 1963. Jackie si tehdy přála, aby její slova byla zveřejněna až padesát let po její smrti. Podle ní stál za vraždou viceprezident Johnson a jižanští magnáti. Oswald byl podle ní jen obětním beránkem.</p>
      <p>Ačkoliv podle vyšetřovatelů atentát spáchal Oswald, průzkumy ukázaly, že přes 70 procent Američanů nevěří tomu, že jednal sám. Dokonce jej považují za nastrčenou figurku, která posloužila k zakrytí jakési „větší věci“.</p>
      <p>Po Kennedyově smrti truchlila nejen jeho rodina, ale i řada milenek, které si až po atentátu díky odměnám od novinářů rozvzpomněly, jaké že to s <a href="https://www.extra.cz/tema/prezidenti">prezidentem</a> by­lo.</p>
      <p>
        <b>Česká milenka</b>
      </p>
      <p>Jednou z jeho dívek měla být i údajná neteř prvního tajemníka ÚV KSČ a <a href="https://www.extra.cz/tema/ceskoslovensko">československého</a> prezidenta Antonína Novotného Mariella Novotny, vlastním jménem Stella Capes.</p>
      <p>Mariella se narodila v Londýně a živila se jako <a href="https://www.extra.cz/tema/prostitutka">prostitutka</a>. Ve dvaceti letech se provdala za vlivného majitele <a href="https://www.extra.cz/tema/nocni-klub">nočního klubu</a> Horace Dibbena. S Kennedym se měla potkat v roce 1960 při návštěvě New Yorku. Její vztah s prezidentem se ale lidem z jeho okolí nelíbil, a tak ji prý nechali zatknout, obvinit z kuplířství a deportovat zpět do Velké Británie.</p>
      <p>O několik let později Mariella začala tvrdit, že byla agentkou britské tajné služby a jejím úkolem bylo Kennedyho zdiskreditovat. V roce 1983 se předávkovala <a href="https://www.extra.cz/tema/drogy">drogami</a> a byla nalezena mrtvá ve svém domě. Její okolí je ale přesvědčeno o tom, že ji někdo zavraždil. Mariellinu vilu totiž po její smrti někdo vykradl a vzal s sebou i její deníky. Kolem smrti prezidenta Kennedyho a jeho blízkých stále visí řada otazníků. Jak to bylo doopravdy, se dnes už asi nedozvíme.</p>
    </article>
  </body>
</html>