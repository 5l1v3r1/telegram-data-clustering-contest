<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/orban-ameninta-cu-plecarea-din-ppe-daca-partidul-continua-sa-devieze-la-stanga-popularii-europeni-au-suspendat-dreptul-la-vot-al-fidesz-inainte-de-europarlamentare-o-decizie-urmeaz.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T12:46:36+00:00"/>
    <meta property="og:title" content="Orban amenință cu plecarea din PPE dacă partidul ”continuă să devieze la stânga”/ Popularii europeni au suspendat dreptul la vot al FIDESZ înainte de europarlamentare, o decizie urmează să fie luată în ianuarie"/>
    <meta property="og:description" content="Partidul Fidesz, aflat la putere în Ungaria, ar putea părăsi grupul Partidului Popular European (PPE) din Parlamentul European (PE), dacă acesta continuă"/>
  </head>
  <body>
    <article>
      <h1> Orban amenință cu plecarea din PPE dacă partidul ”continuă să devieze la stânga”/ Popularii europeni au suspendat dreptul la vot al FIDESZ înainte de europarlamentare, o decizie urmează să fie luată în ianuarie </h1>
      <address><time datetime="2019-11-22T12:46:36+00:00">22 Nov 2019, 12:46</time> by <a rel="author">Redacția</a></address>
      <p>Partidul Fidesz, aflat la putere în Ungaria, ar putea părăsi grupul Partidului Popular European (PPE) din Parlamentul European (PE), dacă acesta continuă ”să devieze la stânga”, a ameninţat vineri liderul formaţiunii, premierul suveranist Viktor Orban,  relatează Reuters, citat de News.ro</p>
      <p>În martie, PPE a suspendat dreptul de vot al Fidesz, în aşteptarea rezultatului unei anchete interne cu privire la comportamentul partidului naţionalist şi împotriva migraţiei ungar, ale cărui luări de poziţie sunt considerate de către unii incompatibile cu linia dreptei proeuropene.</p>
      <p>Rezultatul acestei anchete urmează să fie prezentat până a sfârşitul lui ianuarie 2020, a anunţat noul preşedjnte al PPE, polonezul Donald Tusk.</p>
      <p>Intervievat la postul ungar de radio vineri, Orban a declarat că doreşte ca PPE să-şi clarifice poziţia.</p>
      <p>”Noi menţinem suspendarea apartenenţei noastre (la PPE)”, a declarat el. ”Aşteptăm ca PPE să fie clar în poziţiile şi proiectele sale şi vom lua decizia noastră”.</p>
      <p>”Problema este dacă noul preşedinte (al PPE) poate pune capăt acestei derive către stânga. Dacă poate, vom avea un viitor comun. Dacă nu, va trebui să construim altă comunitate politică”.</p>
      <p>Într-un discurs susţinut la Congresul PPE de la Zagreb – la care Fidesz nu a fost invitat -, Donald Tusk a avertizat miercuri că blocul conservator european va continua să se opună oricărei forme de demagogie şi de manipulare a adevărului.</p>
      <p>”Noi nu vom sacrifica libertăţile civice, statul de drept, decenţa în viaţa publică pe altarul ordinii şi securităţii”, a avertizat preşedintele în exerciţiu al Consiliului European, fără să evoce o clipă Fidesz.</p>
      <p>”Oricine nu este capabil să accepte acest lucru, se plasează de facto în afara familiei noastre”, a averizat el.</p>
      <p>
        <b>Citește și</b>
      </p>
      <p>
        <a href="https://www.g4media.ro/donald-tusk-m-am-saturat-sa-fiu-birocratul-sef-noul-presedinte-al-ppe-se-declara-gata-sa-lupte-cu-populistii-mai-intai-dar-si-macron-ar-trebui-sa-se-teama-de-u.html">
          <b>Donald Tusk: “M-am săturat să fiu birocratul șef”. Noul președinte al PPE se declară “gata să lupte”. Cu populiștii, mai întâi. Dar și Macron ar trebui să se teamă de uppercut-urile polonezului</b>
        </a>
      </p>
    </article>
  </body>
</html>