<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/dio-nekri-diadilotes-ke-22-travmaties-sto-irak"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T12:46:00+00:00"/>
    <meta property="og:title" content="Δύο νεκροί διαδηλωτές και 22 τραυματίες στο Ιράκ"/>
    <meta property="og:description" content="Ιρακινές δυνάμεις ασφαλείας άνοιξαν πυρ και εκτόξευσαν δακρυγόνα εναντίον διαδηλωτών στη γέφυρα Αχράρ στη Βαγδάτη, σκοτώνοντας δύο ανθρώπους και τραυματίζοντας 22 άτομα."/>
  </head>
  <body>
    <article>
      <h1>Δύο νεκροί διαδηλωτές και 22 τραυματίες στο Ιράκ</h1>
      <address>
        <time datetime="2019-11-22T12:46:00+00:00">22 Nov 2019, 12:46</time>
      </address>
      <p>Ιρακινές δυνάμεις ασφαλείας άνοιξαν πυρ και εκτόξευσαν δακρυγόνα εναντίον διαδηλωτών στη γέφυρα Αχράρ στη Βαγδάτη, σκοτώνοντας δύο ανθρώπους και τραυματίζοντας 22 άτομα.</p>
      <p>Την ίδια ώρα, με τη χρήση βίας, δυνάμεις ασφαλείας απομάκρυναν τους διαδηλωτές που είχαν κλείσει την είσοδο στο βασικό λιμάνι του Ιράκ στον Κόλπο.</p>
      <p>Εν τω μεταξύ, οι εργαζόμενοι στο εμπορικό λιμάνι της Ουμ Κασρ κοντά στη Βασόρα κατάφεραν να επιστρέψουν στις εγκαταστάσεις του για πρώτη φορά από τη Δευτέρα που αποκλείστηκε, δήλωσαν πηγές του λιμένος στο Reuters, αλλά δεν έχει αποκατασταθεί πλήρως η λειτουργία του.</p>
      <p>Τουλάχιστον 326 άνθρωποι έχουν σκοτωθεί από την έναρξη των μαζικών ταραχών στη Βαγδάτη και το νότιο Ιράκ στις αρχές Οκτωβρίου, που είναι οι μεγαλύτερες από την πτώση του Σαντάμ Χουσεΐν το 2003.</p>
      <p>Οι διαδηλωτές ζητούν την ανατροπή της πολιτικής τάξης που θεωρείται διεφθαρμένη και δέσμια ξένων συμφερόντων ενώ πολλοί Ιρακινοί ζουν στη φτώχεια χωρίς δουλειά, περίθαλψη ή εκπαίδευση.</p>
      <p>Ο ανώτατος σιίτης ιερωμένος του Ιράκ, ο μεγάλος αγιατολάχ Αλι αλ-Σιστάνι, κάλεσε σήμερα τους πολιτικούς να επισπεύσουν τη μεταρρύθμιση του εκλογικού νόμου διότι οι αλλαγές αυτές θα είναι ο μοναδικός τρόπος για να δοθεί τέλος στις αιματηρές ταραχές.</p>
      <p>«Επιβεβαιώνουμε ότι είναι σημαντικό να επισπευστεί η ψήφιση του εκλογικού νόμου και του νόμου για την εκλογική επιτροπή διότι αυτό αντανακλά την πορεία εξόδου της χώρας από τη μεγάλη κρίση», δήλωσε ο εκπρόσωπός του Σιστάνι κατά τη διάρκεια κηρύγματος στην ιερή πόλη Κερμπάλα.</p>
      <p>Ο Σιστάνι, που σπάνια εκφέρει γνώμη δημοσίως για πολιτικά ζητήματα εκτός και αν πρόκειται για περιόδους μεγάλης κρίσης, ασκεί μεγάλη επιρροή στην κοινή γνώμη στο Ιράκ, όπου η πλειονότητα των πολιτών είναι σιίτες. Επανέλαβε επίσης την άποψή του ότι οι διαδηλωτές έχουν νόμιμα δικαιώματα και δεν θα πρέπει να αντιμετωπίζονται με βία.</p>
      <p>Δυσαρεστημένοι από τις υποσχέσεις της κυβέρνησης για μεταρρυθμίσεις, τις οποίες θεωρούν ανεπαρκείς, πολλοί διαδηλωτές έχουν υιοθετήσει τακτικές πολιτικής ανυπακοής τις τελευταίες εβδομάδες. Προηγουμένως είχαν αποκλείσει το Ουμ Κασρ από τις 29 Οκτωβρίου έως τις 9 Νοεμβρίου, εκτός από μια σύντομη αποκατάσταση της λειτουργίας του για τρεις ημέρες. Πρόκειται για το κύριο λιμάνι της χώρας στον Κόλπο, που δέχεται πλοία που μεταφέρουν σιτηρά, φυτικά έλαια και ζάχαρη σε μια χώρα, η οποία εξαρτάται σε μεγάλο βαθμό από τις εισαγωγές τροφίμων.</p>
      <p>Ο αρχικός αποκλεισμός του λιμανιού Ουμ Κασρ είχε στοιχίσει στη χώρα περισσότερα από 6 δισεκ. δολάρια μόνον κατά την πρώτη εβδομάδα που είχε επιβληθεί από τους διαδηλωτές, σύμφωνα με ανακοίνωση που είχε κάνει τότε κυβερνητικός εκπρόσωπος.</p>
    </article>
  </body>
</html>