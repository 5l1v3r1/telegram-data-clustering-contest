<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837221-sprava-zhivodera-z-khmelnichchini-sobaku-vidvezli-v-kharkiv-dlya-viznachennya-stupenya-kalitstva"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T12:15:00+00:00"/>
    <meta property="og:title" content="Справа живодера з Хмельниччини: собаку відвезли в Харків для визначення ступеня каліцтва"/>
    <meta property="og:description" content="КИЇВ. 22 листопада. УНН. Собаку на прізвисько Барсик, що став жертвою жорстокого поводження, доставили в Харків, де знаходиться єдиний в Україні інститут, що …"/>
  </head>
  <body>
    <article>
      <h1>Справа живодера з Хмельниччини: собаку відвезли в Харків для визначення ступеня каліцтва</h1>
      <address><time datetime="2019-11-22T12:15:00+00:00">22 Nov 2019, 12:15</time> by <a rel="author">Саша Картер</a></address>
      <p><b>КИЇВ. 22 листопада. УНН.</b> Собаку на прізвисько Барсик, що став жертвою жорстокого поводження, доставили в Харків, де знаходиться єдиний в Україні інститут, що може дати висновок про ступінь тілесних пошкоджень у тварини. Про це в коментарі <b>УНН</b> розповів заступник міністра внутрішніх справ України Антон Геращенко.</p>
      <p>“На сьогоднішній момент собака Барсик живий, він з волонтерами і слідчим знаходиться у місті Харків — там розташований єдиний в Україні інститут, що може дати висновок про ступінь тілесних пошкоджень у тварини, на базі харківської ветеринарної академії. Підготовлений проект підозри, направлений на погодження до прокуратури”, — сказав Геращенко.</p>
      <p>З його слів, наразі у МВС очікують розуміння щодо ступеня тяжкості нанесеного собаці каліцтва.</p>
      <p>Співрозмовник підкреслив — кримінальний кодекс України говорить про те, що нікому не дозволено знущатись над тваринами.</p>
      <p>“Це карається законодавством до позбавлення волі. Справа в тому, що від того, як людина ставиться до тварини, вочевидь він так само ставиться і до людей. Цю низьку поведінку не виправдовує абсолютно те, що ця собака вкусила його матір. Є законні процедури, треба було звернутись до органів влади про те, що ця собака становить небезпеку. Є певні процедури, яким треба слідувати у таких випадках, але не прив’язувати собаку ланцюгом до машини і тягти її як у фільмах про ковбоїв та індіанців дикого Заходу. Тепер ця людина понесе заслужену відповідальність”, — додав він.</p>
      <p>Нагадаємо, 17 листопада у селі Кузьмин Хмельницької області собака <a href="https://www.unn.com.ua/uk/exclusive/1837193-sprava-zhivodera-z-khmelnichchini-cholovik-pripiniv-znuschannya-lishe-pislya-vtruchannya-ochevidtsiv">став жертвою</a> жорстокого поводження — слідством встановлено, що чоловік на залізному ланцюгу тягнув собаку за автомобілем. Після того, як підозрюваний протяг собаку не менше ніж півтора кілометри, його змусив зупинитися випадковий свідок.</p>
      <p>За цим фактом <a href="https://www.unn.com.ua/uk/exclusive/1836594-privyazav-sobaku-do-mashini-i-tyagnuv-u-khmelnitskiy-oblasti-trivaye-slidstvo-u-spravi-zhivodera">було відкрито</a> кримінальне провадження за статтею 299 (жорстоке поводження з тваринами) і кваліфіковано за частиною 3 цієї статті, тобто “з особливою жорстокістю”. Підозрюваним у справі виступає директор Хмельницького державного архіву Володимир Байдич.</p>
      <p>Як повідомляв <b>УНН</b>, у справі підозрюваного у жорстокому поводженні з твариною в Хмельницькій області <a href="https://www.unn.com.ua/uk/exclusive/1837205-sprava-zhivodera-z-khmelnichchini-pislya-znuschan-sobaku-khotili-prispati">встановлено</a>, що собаку, після того як тягли за автомобілем, хотіли приспати.</p>
    </article>
  </body>
</html>