<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/sondaggi-politici-per-il-436-il-vero-nemico-di-matteo-salvini-sono-le-proteste-di-piazza/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T12:50:28+00:00"/>
    <meta property="og:title" content="Sondaggi politici, per il 43,6% il vero nemico di Matteo Salvini sono le proteste di piazza"/>
    <meta property="og:description" content="Il sondaggio Index Research ha evidenziato qual è il vero avversario che potrebbe mettere in difficoltà Matteo Salvini: le proteste in piazza, e quindi il neonato movimento delle sardine. Il 14,4% pensa che il Pd sia un possibile 'nemico' per il successo del leader del Carroccio; il 10,9% ha indicato invece il M5s."/>
  </head>
  <body>
    <article>
      <h1>Sondaggi politici, per il 43,6% il vero nemico di Matteo Salvini sono le proteste di piazza</h1>
      <h2>Il sondaggio Index Research ha evidenziato qual è il vero avversario che potrebbe mettere in difficoltà Matteo Salvini: le proteste in piazza, e quindi il neonato movimento delle sardine. Il 14,4% pensa che il Pd sia un possibile ‘nemico’ per il successo del leader del Carroccio; il 10,9% ha indicato invece il M5s.</h2>
      <address><time datetime="2019-11-22T12:50:28+00:00">22 Nov 2019, 12:50</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Dal sondaggio settimanale dell'Istituto diretto da Natascia Turato,<b> Index Research</b>, realizzato per Piazza Pulita, il programma condotta da Formigli su La7, emerge una novità: <i>"Dopo settimane c'è il primo stop della Lega, stabile il M5S che è ancora sotto il dato delle europee".</i></p>
      <p>La Lega passa dal 34% del 14 novembre al 33,4% del 21 novembre, un -0,6 dunque questa settimana. Lieve passo in avanti per Forza Italia e FdI, per loro un +0,1, che porta il partito della Meloni al 9,1% e gli azzurri al 6,5%. Anche il Partito Democratico guadagna un +0,1%, e passa dal 19,5% al 19,6%, e rimane il secondo partito. Mentre il M5s si ferma al 16,8% (Era al 32,7% alle politiche 2018 e al 17,1% alle europee 2019). Italia viva, la nuova formazione di Matteo Renzi, è in lieve crescita, al 4,9% nelle intenzioni di voto. Più Europa all'1,8%, i Verdi al 2%, gli ‘altri della Sinistra' al 2,5%. La rilevazione risale alla giornata del 20 novembre.</p>
      <p>Nonostante il Carroccio sia l'unico partito che in questa settimana ha perso consenso, la <b>coalizione di centrodestra</b>, per effetto dell'aumento registrato per Forza Italia e Fratelli d'Italia, è ancora in testa, con il 49%. Mentre la <b>coalizione giallo-rossa</b> otterrebbe il 43,8%, se si votasse oggi.</p>
      <p>La fiducia nel governo non è mai stata così bassa, se si prendono in considerazione gli ultimi due mesi:<b> oggi solo il 30% ha fiducia nell'esecutivo Conte II</b>, mente lo scorso 19 settembre, aveva risposto positivamente il 36% degli intervistati.</p>
      <p>I principale nemico di Matteo Salvini, secondo l'opinione degli elettori, sono le proteste di piazza – e quindi<a href="https://www.fanpage.it/politica/sardine-lidentikit-del-movimento-civico-che-si-oppone-a-salvini/"> il neonato <b>movimento delle sardine</b></a>, che proprio ieri ha pubblicato sulla sua pagina Facebook <a href="https://www.fanpage.it/politica/il-manifesto-del-popolo-delle-sardine-cari-populisti-avete-tirato-la-corda-ora-si-e-spezzata/">il suo manifesto anti-populismo</a>: alla domanda "qual è l’avversario politico che può mettere maggiormente in difficoltà Matteo Salvini?", il 43,6% ha indicato le mobilitazioni spontanee contro la Lega e contro l'ex ministro; solo il 14,4% pensa che il Pd sia un possibile ‘nemico' per il successo del leader del Carroccio; il 10,9% ha indicato invece il M5s, ex alleato della Lega al governo; per il 12,2% il consenso del Capitano può essere eroso dal partito di Matteo Renzi; mentre solo l'8,4% crede che Conte possa dargli del filo da torcere.</p>
      <p>Gli altri quesiti hanno toccato temi caldi per la maggioranza di governo, come lo <b>ius soli</b>. La proposta, rilanciata qualche giorno fa dal segretario dem Nicola Zingaretti, incontra il sostegno dell'elettorato: il 53,7% è favorevole, il 36,5% non vorrebbe invece concedere la cittadinanza italiana a chi è nato in territorio italiano da genitori stranieri.</p>
      <p><b>Quanto all'abolizione di Quota 100, per poter in cambio ridurre le tasse</b>, una larga maggioranza di cittadini ha detto di essere d'accordo: favorevole il 52,6% degli intervistati, contrario il 37%.</p>
      <p><b>Bocciato anche il reddito di cittadinanza</b>, legge bandiera del M5s: solo il 32,9% ritiene sia una buona legge, mentre non convince il 54,6% degli elettori consultati.</p>
    </article>
  </body>
</html>