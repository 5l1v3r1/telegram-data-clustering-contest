<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/finance/nay-loshoto-za-germanskite-zavodi-may-premina.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T12:29:56+00:00"/>
    <meta property="og:title" content="Най-лошото за германските заводи май премина"/>
    <meta property="og:description" content="Индексите все още сочат свиване, но поне растат. Не такава обаче е ситуацията на Острова"/>
  </head>
  <body>
    <article>
      <h1>Най-лошото за германските заводи май премина</h1>
      <address>
        <time datetime="2019-11-22T12:29:56+00:00">22 Nov 2019, 12:29</time>
      </address>
      <p>Най-лошото за германските производители явно вече е зад гърба им. Следеният отблизо индекс Purchasing Managers на IHS Markit се покачи до 43,8 през ноември - най-високата стойност от пет месеца насам и над очакванията на икономистите за 42,8, пише Bloomberg. Еврото реагира се повишение от 0,2 процента до $1,1077.</p>
      <p>Все пак производството все още се свива, припомня Фил Смит, икономист в IHS Markit. "Но много от индикаторите поне се движат в правилната посока и изглежда, че най-лошото вече е преминало".</p>
      <p>Позиция на индекса под 50 означава свиване.</p>
      <p>Картината, описана от него, съвпада с тази на Бундесбанк, според която германската икономика най-вероятно ще стагнира през последното тримесечие на годината. Страната едвам избегна рецесия и има малко индикатори, че икономиката ще потръгне значително нагоре скоро.</p>
      <p>През ноември частният сектор отчита стагнация и в броя на работните места, след като заетостта намаля минимално през предходния месец.</p>
      <p>Увереността сред компаниите в производството и услугите също се подобрява, като за първи път от четири месеца очакванията за дейността след година са позитивни.</p>
      <p>Представянето на британската икономика обаче е най-лошото от юли 2016 г. насам, след като несигурността около Брекзит и предсрочните избори помрачават настроенията на бизнеса. Индексът на IHS Markit падна до 48,5. Паундът реагира със спад от 0,3 процента до $1,2877.</p>
    </article>
  </body>
</html>