<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/salute/influenza_casi_italia-6588878/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T12:05:00+00:00"/>
    <meta property="og:title" content="L'influenza ha già colpito mezzo milione di italiani"/>
    <meta property="og:description" content="Un inizio molto  aggressivo: l'incidenza a questo punto della stagione è infatti superiore a quelle degli ultimi 15 anni, eccetto per la stagione 2009-2010"/>
  </head>
  <body>
    <article>
      <h1>L'influenza ha già colpito mezzo milione di italiani</h1>
      <h2>Un inizio molto  aggressivo: l'incidenza a questo punto della stagione è infatti superiore a quelle degli ultimi 15 anni, eccetto per la stagione 2009-2010</h2>
      <address><time datetime="2019-11-22T12:05:00+00:00">22 Nov 2019, 12:05</time> by <a rel="author" href="https://www.agi.it/authors/paolo-giorgi/" target="_blank">Paolo Giorgi</a></address>
      <p>Sono quasi mezzo milione gli italiani già colpiti dall'<b>influenza stagionale</b>, che ha avuto, come previsto, un esordio aggressivo: l'incidenza a questo punto della stagione, pari a 2,38 casi per mille, è infatti superiore a tutte le incidenze degli ultimi 15 anni, eccetto la stagione 2009-2010, quella dell'influenza A.</p>
      <p>Secondo i dati dell'ultimo bollettino di sorveglianza <b>InfluNet</b> dell'<b>Istituto Superiore di Sanità</b> nell'ultima settimana sono stati messi ko da febbre e dolori articolari 143 mila italiani, portando il totale dall'inizio dell'epidemia a 482 mila malati. ​In tutte le Regioni italiane il livello di incidenza è sotto la soglia basale tranne in Piemonte, Lombardia e Abruzzo. ​</p>
      <p>Nella fascia di età 0-4 anni l’incidenza è pari a 5,08 casi per mille assistiti, nella fascia di età 5-14 anni a 2,11 nella fascia 15-64 anni a 2,35 e tra gli individui di età pari o superiore a 65 anni a 1,36 casi per mille assistiti.</p>
      <p> "Il numero di casi di influenza, pur rimanendo a livelli base, è superiore a quello di tutte le stagioni precedenti, esclusa la stagione della pandemia 2009-2010". Lo ha detto all'AGI <b>Giovanni Maga</b>, direttore del laboratorio di Virologia Molecolare presso l'<b>Istituto di Genetica Molecolare del Cnr</b> di Pavia. "Non è al momento prevedibile se questo trend si manterrà, nel qual caso potremmo avere un'influenza più aggressiva rispetto alla stagione precedente, o se invece si normalizzerà su valori più usuali nelle prossime settimane", dice l'esperto.</p>
      <p>"Probabilmente si entrerà nella piena attività nelle prossime 2-3 settimane. È difficile prevedere - spiega Maga - quando ci sarà il picco epidemico, che potrebbe arrivare già nelle prime settimane di gennaio".</p>
      <p>Nella scorsa stagione il picco si è registrato tra la fine di gennaio e l'inizio di febbraio. "Il consiglio è comunque quello di vaccinarsi, anche perché i primi dati proveniente dagli USA indicano una presenza importante di virus influenzali di tipo B, insieme ai classici A/H1N1 e A/H3N2". </p>
      <p>"Tutti i ceppi attualmente circolanti - conclude Maga - sono comunque coperti dai vaccini, in particolare da quelli quadrivalenti. La raccomandazione alla vaccinazione è particolarmente importante per le persone sopra i 65 anni, i bambini (sopra i 6 mesi), le donne in gravidanza, gli operatori sanitari e dei servizi essenziali. Oltre naturalmente alle persone affette da <b>patologie croniche cardiovascolari o polmonari</b>, che possono essere aggravate, anche con esiti fatali, da un'infezione influenzale".</p>
    </article>
  </body>
</html>