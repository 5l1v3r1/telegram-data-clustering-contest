<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2581575/golovna-prokurorka-lvivsini-pokazala-zurnalistam-svij-kabinet-foto"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-22T12:08:00+00:00"/>
    <meta property="og:title" content="Головна прокурорка Львівщини показала журналістам свій кабінет, - ФОТО"/>
    <meta property="og:description" content="Головна прокурорка Львівщини Ірина Діденко показала журналістам свій кабінет та пустила студентів у приміщення прокуратури"/>
  </head>
  <body>
    <article>
      <h1>Головна прокурорка Львівщини показала журналістам свій кабінет, - ФОТО</h1>
      <address><time datetime="2019-11-22T12:08:00+00:00">22 Nov 2019, 12:08</time> by <a rel="author">Юлія Лавришин</a></address>
      <p>
        <i>У приміщенні прокуратури Львіської області 22 листопада вперше відбулась екскурсія для студентів юридичного факультету Львівського національного університету ім. Івана Франка. Таку ідею, за словами головної прокурорки Львівської області Ірини Діденко, подали журналісти, а вона це підтримала. </i>
      </p>
      <p>
        <i>Також Ірина Діденко зазначила, що такі екскурсії стануть регулярними, та продемонструвала 032.ua власний кабінет.</i>
      </p>
      <p>“Ми спілкувалися з журналістами і одне з питань було, чи готова прокуратура показати своє ж приміщення для звичайних львів’ян. Мене це питання зацікавило, я підняла історію цієї будівлі і запитала колег, чи вони готові до такої відкритості в прямому розумінні цього слова, і вони цю ідею підтримали, — сказала Ірина Діденко. — Раніше потрапити у приміщення прокуратури області можна було виключно отримавши повістку від слідчого або прокурора. І той, хто приходив на допит, не мав ні часу, ні бажання милуватися інтер’єром. Наразі Львів став першим містом, де громадяни можуть відвідати обласну прокуратуру. Я думаю, це зумовлено тим, що нам дуже пощастило працювати в такому прекрасному приміщенні”.</p>
      <p>Першу екскурсію провели для студентів-юристів ЛНУ ім. Івана Франка, пізніше її проводитимуть для інших студентів та для усіх охочих. Для цього треба буде просто звернутися до прокуратури за телефонами, які є на сайті.</p>
      <slideshow>
        <figure>
          <img src="https://s.032.ua/s/40/section/newsInText/upload/images/news/intext/000/051/473/77108004560564921359595903623392085671936n_5dd7c64c6fa6c.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/770471635605653946928812026006025655549952n_5dd7c64a7c14a.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/76618317560565591359528846298034089230336n_5dd7c6486d555.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/761970485605658180261723138048860467757056n_5dd7c646a2cd9.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/784251985605652980262241906528780034244608n_5dd7c6444732e.jpg"/>
        </figure>
      </slideshow>
      <p>Студентам продемонстрували коридори прокуратури, деякі кабінети, актову залу, музей прокуратури та пресцентр. Інтер’єри фойє, актової зали та музею наповнені автентичними мозаїками, вітражами та барельєфами у стилі сецесії.</p>
      <p>Журналістка 032.ua також побувала у кабінеті головної прокурорки Львівської області. Це світле просторе приміщення з приймальнею. Однак інтер’єр там не автентичний, а сучасний, проте виконаний у класичному стилі. Ірина Діденко розповіла, що дуже зраділа, коли її призначили саме до Львова.</p>
      <slideshow>
        <figure>
          <img src="https://s.032.ua/s/40/section/newsInText/upload/images/news/intext/000/051/473/766455825605668813593995824157004075106304n_5dd7c6b9c05ff.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/772516625605669780260562949909600477904896n_5dd7c6b7b0023.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/780776355605676913593185009885213967253504n_5dd7c6b3b1a4e.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/774241605605682846925921368292004009607168n_5dd7c6b197daa.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/773940845605678046926405000223341437517824n_5dd7c6afadfbc.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/783269245605682180259321697686811310030848n_5dd7c6ad9cf9b.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/783678235605679680259577034001587156549632n_5dd7c6b5a1c72.jpg"/>
        </figure>
        <figure>
          <img src="https://s.032.ua/s/40/section/newsInText/upload/images/news/intext/000/051/473/773203085605663546927854189510752073154560n_5dd7c6bcb9cc0.jpg"/>
        </figure>
      </slideshow>
      <p>“Я сама з Немирова Вінницької області і працювала у Києві. Але мені завжди дуже подобалась Західна Україна, бо я вважаю її ментально ближчою до Європи. А Львів так нагадує мою улюблену Прагу і моєму щастю не було меж, коли мене призначили саме сюди. Тепер я працюю в такому прекрасному приміщеннні і щодня слухаю класичну музику. Ще б ті студенти не фальшивили...”, — жартома сказала Ірина Діденко, демонструючи, що вікна її кабінету виходять на внутрішній дворик Львівської національної музичної академії ім. Миколи Лисенка.</p>
      <p>Також вона додала, що за непідтвердженою інформацією, на мансарді прокуратури свого часу був зимовий сад. І якщо це виявиться правдою, то дуже хотіла б його відновити.</p>
      <p>Прокуратура Львівської області розташована на просп. Шевченка у будинку колишньої Торгово-промислової Палати, збудованому у 1907-1910 рр.  за проектом архітекторів Альфреда Захаревича і Тадея Обмінського. Будівля виконана у стилі пізньої сецесії із вкрапленнями неокласицизму.</p>
      <p>Нагадаємо, прокуратура зняла <a href="https://www.032.ua/news/2573440/u-budivli-lvivskoi-prokuraturi-vperse-provodimut-ekskursii-video">анонсуюче відео</a> про те, що у будівлі прокуратури Львівщини проводитимуть екскурсії.</p>
    </article>
  </body>
</html>