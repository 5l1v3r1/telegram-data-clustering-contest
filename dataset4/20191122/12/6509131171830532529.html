<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321813/Vrijspraak-geeist-voor-aanranding-in-Haaksbergen-vanwege-gebrek-aan-bewijs"/>
    <meta property="og:site_name" content="RTV Oost"/>
    <meta property="article:published_time" content="2019-11-22T12:41:41+00:00"/>
    <meta property="og:title" content="Vrijspraak geëist voor aanranding in Haaksbergen vanwege gebrek aan bewijs"/>
    <meta property="og:description" content="Als het aan de officier van justitie ligt wordt een 58-jarige man uit Enschede vrijgesproken van de verdenking dat hij een vrouw vorig jaar in Haaksbergen aanrandde. Dat bleek vandaag in de rechtbank in Almelo. Volgens de officier is er onvoldoende bewijs."/>
  </head>
  <body>
    <article>
      <h1>Vrijspraak geëist voor aanranding in Haaksbergen vanwege gebrek aan bewijs</h1>
      <address>
        <time datetime="2019-11-22T12:41:41+00:00">22 Nov 2019, 12:41</time>
      </address>
      <slideshow>
        <figure>
          <img src="https://imgo.rgcdn.nl/9592f5b7b4db445d9db1b120c756efff/opener/OM-eist-vrijspraak-voor-Enschedeer-die-vrouw-zou-hebben-aangerand-Foto-RTV-Oost.jpg?v=PZ2lGofWd6qhzoJiPL8aaw2"/>
        </figure>
        <figure>
          <img src="https://imgo.rgcdn.nl/9592f5b7b4db445d9db1b120c756efff/opener/OM-eist-vrijspraak-voor-Enschedeer-die-vrouw-zou-hebben-aangerand-Foto-RTV-Oost.jpg?v=PZ2lGofWd6qhzoJiPL8aaw2"/>
        </figure>
        <figcaption>OM eist vrijspraak voor Enschedeër die vrouw zou hebben aangerand (Foto: RTV Oost)</figcaption>
      </slideshow>
      <p>Als het aan de officier van justitie ligt wordt een 58-jarige man uit Enschede vrijgesproken van de verdenking dat hij een vrouw vorig jaar in Haaksbergen aanrandde. Dat bleek vandaag in de rechtbank in Almelo. Volgens de officier is er onvoldoende bewijs.</p>
      <p>De vrouw deed vorig jaar juni aangifte tegen de getrouwde Enschedeër. Ze vertelde bij de politie dat de man haar op haar verjaardag plots van achteren had beetgepakt en betast. Ze kende de man, omdat hij als schilder wel eens wat klusjes deed.</p>
      <p><b>Ontkent</b><br/>De man ontkent dat hij de vrouw onzedelijk betastte. Volgens de 58-jarige was er 'een soort klik' merkbaar tussen beiden. Uit gesprekken die de vrouw met hem had, zou blijken dat haar echtgenoot nauwelijks naar haar omkeek. "Ik vond haar een beetje zielig", zei de Enschedeër. </p>
      <p>Omdat ze alleen thuis was op haar verjaardag besloot hij haar een bezoekje te brengen. Toen de man weg wilde, zou de vrouw hem gevraagd hebben om een nekmassage. Die zou ze gekregen hebben, maar 'ze wilde niet ingaan op dat moment'. </p>
      <p>
        <b>Buitenechtelijke relatie</b>
      </p>
      <p>Volgens de advocaat was er dan ook nooit sprake van een aanranding. Er was hoogstens 'een begin van een mogelijke buitenechtelijke relatie.'  De Enschedeër gaf toe dat hij wel wat gevoelens had voor de vrouw.  "Ik zat een beetje in een midlife crisis."</p>
      <p>Zijn echtgenote was niet te spreken over het gedrag van de Enschedeër. "Ze was een beetje boos."</p>
      <p>De rechtbank doet over twee weken uitspraak. </p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Vrijspraak+ge%C3%ABist+voor+aanranding+in+Haaksbergen+vanwege+gebrek+aan+bewijs">06 - 57 03 33 33</a>.</aside>
    </article>
  </body>
</html>