<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1031597/mitsotakis-gia-prosfygiko-h-ellada-den-einai-xefrago-ampeli"/>
    <meta property="og:site_name" content="Newsbomb"/>
    <meta property="article:published_time" content="2019-11-22T12:01:04+00:00"/>
    <meta property="og:title" content="Μητσοτάκης για προσφυγικό: Η Ελλάδα δεν είναι ξέφραγο αμπέλι"/>
    <meta property="og:description" content="«Το μήνυμά μας είναι ξεκάθαρο. Η Ελλάδα έχει τις αντοχές της, αλλά ξέφραγο αμπέλι δεν είναι. Αυτή η εποχή πέρασε», είπε ο πρωθυπουργός, Κυριάκος Μητσοτάκης, απαντώντας στην επίκαιρη ερώτηση της Φώφης Γεννηματά αναφορικά με το προσφυγικό."/>
  </head>
  <body>
    <article>
      <h1>Μητσοτάκης για προσφυγικό: Η Ελλάδα δεν είναι ξέφραγο αμπέλι</h1>
      <h2>«Το μήνυμά μας είναι ξεκάθαρο. Η Ελλάδα έχει τις αντοχές της, αλλά ξέφραγο αμπέλι δεν είναι. Αυτή η εποχή πέρασε», είπε ο πρωθυπουργός, Κυριάκος Μητσοτάκης, απαντώντας στην επίκαιρη ερώτηση της Φώφης Γεννηματά αναφορικά με το προσφυγικό.</h2>
      <address><time datetime="2019-11-22T12:01:04+00:00">22 Nov 2019, 12:01</time> by <a rel="author">Newsroom</a></address>
      <p>Ο κ. Μητσοτάκης αναφέρθηκε στα όσα δήλωσε στην πρόσφατη ομιλία του στο Ευρωπαϊκό Λαϊκό Κόμμα και επανέλαβε ότι πρόκειται περί ευρωπαϊκού ζητήματος.</p>
      <p><i>«Στο ΕΛΚ αφιέρωσα το σύνολο της ομιλίας μου, αλλά και σε όλες τις παρεμβάσεις μου τονίζω την ευρωπαϊκή διάσταση του ζητήματος, θέτοντας με επιτακτικό τρόπο την ανάγκη να προχωρήσει η Ευρώπη στην αναμόρφωση του Δουβλίνου, το οποίο το χαρακτήρισα άκρως προβληματικό και ξεπερασμένο. Έθεσα, επίσης, και κόμματα τα οποία ανήκουν στη δική μας πολιτική οικογένεια προ των ευθυνών τους και επανέλαβα ότι δεν γίνεται η Ευρώπη της αλληλεγγύης να αποδέχεται χώρες που από τη μία μπορούν να απολαμβάνουν τα οφέλη της ΕΕ και από την άλλη να αρνούνται πεισματικά έστω και τον ελάχιστο επιμερισμό του προβλήματος σε ευρωπαϊκή βάση»</i>.</p>
      <p><b><i>«Το πρόβλημα είναι ευρωπαϊκό δεν είναι διμερές με την Τουρκία»</i></b>, συμπλήρωσε και είπε:</p>
      <p><i>«Η χώρα, όμως, χρειάζεται μια εθνική στρατηγική διαχείρισης ενός οξύτατου προβλήματος που δεν γνωρίζουμε αν θα γίνει χειρότερο ή καλύτερο και πρέπει να είμαστε έτοιμοι για όλα τα ενδεχόμενα. Η πολιτική μας είναι άλλη από αυτή που εφάρμοζε η κυβέρνηση του ΣΥΡΙΖΑ. Τα σύνορά μας φυλάσσονται και θα φυλάσσονται και προφανώς η χώρα έχει σύνορα και στην ξηρά και στη θάλασσα. Οι έλεγχοι εντάθηκαν και ο νέος νόμος επιταχύνει τις διαδικασίες ασύλου και τις επιστροφές. Σταδιακά, τα ακριτικά νησιά ανακουφίζονται με αναλογική μεταφορά προσφύγων-μεταναστών σε άλλες περιοχές»</i>.</p>
      <h3>Γεννηματά σε Μητσοτάκη: «Η Ελλάδα δεν αντέχει άλλες Μόριες - Αλλάξτε ρότα»</h3>
      <p>«Η Ελλάδα δεν αντέχει άλλες Μόριες», δήλωσε η Φώφη Γεννηματά από το βήμα της Βουλής καλώντας την κυβέρνηση του Κυριάκου Μητσοτάκη να «αλλάξει ρότα» σε ό,τι αφορά τη διαχείριση του προσφυγικού, τονίζοντας παράλληλα ότι τόσο τα νησιά όσο και η ελληνική κοινωνία «εκπέμπουν SOS».</p>
      <p>«Δυστυχώς και η κυβέρνησή σας δεν μπαίνει στην καρδιά προβλήματος που είναι το τεράστιο έλλειμμα αλληλεγγύης από την Ευρώπη, η οποία αρνείται να αναλάβει τις ευθύνες της», είπε η επικεφαλής του Κινήματος Αλλαγής, απευθυνόμενη προς τον Κυριάκο Μητσοτάκη, στο πλαίσιο της Ώρας του Πρωθυπουργού.</p>
      <p>«Η συμφωνία ΕΕ - Τουρκίας παρέδωσε τα κλειδιά του μεταναστευτικού στον Ερτογάν και μας εκβιάζει», συνέχισε, εκτιμώντας ότι η «Ευρώπη ανήμπορη χαϊδεύει τον Ερντογάν και η Ελλάδα παρακολουθεί και χαϊδεύει την Ευρώπη»..</p>
      <p>Η Φώφη Γεννηματά κάλεσε τον πρωθυπουργό να σκληρύνει τη στάση του απέναντι στην Ευρωπαϊκή Ένωση προκειμένου να αναγκαστεί να βρει λύση στο πρόβλημα του προσφυγικού, θέτοντας το ζήτημα ως θέμα κορυφής στην ευρωπαϊκή ατζέντα.</p>
      <p>«Να εξασφαλίσετε ότι η ΕΕ και κάθε χώρα μέλος θα αναλάβει τις ευθύνες που της αναλογούν. Προγράμματα μετεγκατάστασης σε όλες τις χώρες, αναλογική κατανομή βαρών με συγκεκριμένα μέτρα κατά χωρών που αρνούνται να εφαρμόσουν αποφάσεις», είπε χαρακτηριστικά.</p>
      <p>«Χτυπώ καμπανάκι κινδύνου», σημείωσε, τονίζοντας ότι ο ελληνικός λαός έδειξε όλα αυτά τα χρόνια την αλληλεγγύη του.</p>
      <p>Αναφερόμενοι στους περισσότερους από 38.000 αιτούντες άσυλο που βρίσκονται πλέον στην χώρα, η κ. Γεννηματά σημείωσε ότι «έχει ξεπεραστεί κάθε όριο και κάθε αντοχή του συστήματος υποδοχής», εκτιμώντας ότι η κυβέρνηση του Αλέξη Τσίπρα «δέσμευσε χώρα σε αυτή την περιπέτεια για μικροκομματικούς λόγους» και πως «μετέτρεψε την Ελλάδφα στο κορόιδο της Ευρώπης»,</p>
      <p>«Κι εσείς συνεχίζετε στην ίδια ρότα;», διερωτήθηκε η πρόεδρος του ΚΙΝΑΛ.</p>
      <p>«Δημιουργούνται συγκρούσεις, η ακροδεξια καραδοκεί» είπε, υπογραμμίζοντας πως «πρέπει να συνεννοηθούμε προτού να είναι αργά».</p>
      <p>Τέλος, ζήτησε να πάρει πρωτοβουλία η κυβέρνηση ώστε να γίνονται επιστροφές και από την ενδοχώρα, αλλά και να προχωρήσει γρήγορα η διαδικασία του ασύλου.</p>
      <p>Τόνισε ακόμη ότι πρέπει να ενισχυθούν οι δυνάμεις αποτροπής και να φυλαχθούν περισσότερο τα σύνορα.</p>
      <p>Πηγή: <a href="https://www.cnn.gr/news/politiki/story/198247/mitsotakis-gia-prosfygiko-h-ellada-den-einai-xefrago-ampeli">Cnn.gr</a></p>
    </article>
  </body>
</html>