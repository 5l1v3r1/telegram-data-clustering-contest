<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914777"/>
    <meta property="og:site_name" content="Dnevnik"/>
    <meta property="article:published_time" content="2019-11-22T12:17:00+00:00"/>
    <meta property="og:title" content="Mayweather napovedal vrnitev v ring"/>
    <meta property="og:description" content="Boksar Floyd Mayweather je napovedal, da se prihodnje leto vrača v ring. “Leta 2020 se vračam iz upokojitve,” je na instagramu napovedal zdaj že 42-letni Američan in to podkrepil s sliko, na kateri pozira v boksarskih hlačkah in povitimi pestmi."/>
  </head>
  <body>
    <article>
      <h1>Mayweather napovedal vrnitev v ring</h1>
      <address><time datetime="2019-11-22T12:17:00+00:00">22 Nov 2019, 12:17</time> by <a rel="author">STA</a></address>
      <p>
        <b>Boksar Floyd Mayweather je napovedal, da se prihodnje leto vrača v ring. “Leta 2020 se vračam iz upokojitve,” je na instagramu napovedal zdaj že 42-letni Američan in to podkrepil s sliko, na kateri pozira v boksarskih hlačkah in povitimi pestmi.</b>
      </p>
      <p>Na drugi sliki je <b>Mayweather</b> skupaj z <b>Dano Whitem</b>, predsednikom združenja mešanih borilnih veščin UFC. Očitno sta se združila, da prihodnje leto pripravita še en spektakularen dogodek, poročajo agencije.</p>
      <p>Že junija letos je sloviti Irec<b> Conor McGregor</b> pozval Mayweatherja na povratni dvoboj. »Boks je super. Zelo vesel bi bil še ene priložnosti,« je takrat zapisal McGregor. A vsaj zaenkrat ni znano, ali naj bi še eno priložnost dobil 31-letni McGregor. Ta je medsebojni dvoboj izgubil avgusta 2017 v Las Vegasu, ko je Mayweather slavil po tehničnem knockoutu.</p>
      <p>Takrat naj bi Mayweather po poročanju medijev zaslužil kar 200 milijonov dolarjev, McGregor pa 75. Zdaj se obeta nova velika finančna nagrada za boksarja, ki je športno pot sklenil že leta 2015 po 50. zmagi v profesionalni karieri.</p>
      <p>A možnih tekmecev je več. Iz Rusije prihaja novica, da bi to lahko bil njihov šampion v mešanih borilnih veščinah UFC <b>Habib Nurmagomedov</b>, ki bi se z Mayweatherjem pomeril v boksu.</p>
      <related>
        <h4>Preberite sorodne prispevke</h4>
        <a href="https://www.dnevnik.si/kartica/1042858570"/>
        <a href="https://www.dnevnik.si/1042843335/sport/ostali-sporti/drugi-sporti/video-tudi-habib-bi-boksal-s-floydom-mayweatherjem"/>
      </related>
    </article>
  </body>
</html>