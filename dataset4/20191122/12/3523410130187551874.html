<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641348/%D8%A7%D8%AA%D9%85%D8%A7%D9%85-%D8%B3%D8%A7%D8%AE%D8%AA-%D9%88%D8%A7%D8%AD%D8%AF%D9%87%D8%A7%DB%8C-%D9%85%D8%B3%DA%A9%D9%88%D9%86%DB%8C-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86%E2%80%8C%D8%B4%D8%B1%D9%82%DB%8C-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T12:29:00+00:00"/>
    <meta property="og:title" content="اتمام ساخت واحدهای مسکونی آذربایجان‌شرقی تا پایان سال"/>
    <meta property="og:description" content="رییس بنیاد مسکن انقلاب اسلامی گفت:در مناطق سیل زده نیز ۵۰ هزار واحد امسال تحویل می شود."/>
  </head>
  <body>
    <article>
      <h1>
        <a href="https://www.bultannews.com/fa/news/641348/%D8%A7%D8%AA%D9%85%D8%A7%D9%85-%D8%B3%D8%A7%D8%AE%D8%AA-%D9%88%D8%A7%D8%AD%D8%AF%D9%87%D8%A7%DB%8C-%D9%85%D8%B3%DA%A9%D9%88%D9%86%DB%8C-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86%E2%80%8C%D8%B4%D8%B1%D9%82%DB%8C-%D8%AA%D8%A7-%D9%BE%D8%A7%DB%8C%D8%A7%D9%86-%D8%B3%D8%A7%D9%84">اتمام ساخت واحدهای مسکونی آذربایجان‌شرقی تا پایان سال</a>
      </h1>
      <h2>رییس بنیاد مسکن انقلاب اسلامی گفت:در مناطق سیل زده نیز ۵۰ هزار واحد امسال تحویل می شود.</h2>
      <address><time datetime="2019-11-22T12:29:00+00:00">22 Nov 2019, 12:29</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علیرضا تابش با تشریح آخرین وضعیت بازسازی واحدهای مناطق<b> زلزله‌زده آذربایجان شرقی</b> و همچنین مناطق سیل‌زده استان های مختلف گفت: بنیاد مسکن انقلاب اسلامی برای تمامی واحدهای مسکونی زلزله زده استان آذربایجان شرقی ۱۰ میلیون تومان بلاعوض به عنوان کمک به اجاره بها تا تکمیل واحدها پرداخت می کند.</p>
      <p>رییس بنیاد مسکن انقلاب اسلامی با اشاره به اینکه برای مالکانی که خانه های آنها در اثر زلزله یب جدی دیده است اتاقکی برای اسکان دائم در حال ساخت است که بیشتر آنها در حال اتمام و ارایه به مالکان واحدهای آسیب دیده از زلزله است، افزود: تلاش خوبی در این خصوص از سوی تمامی دستگاه ها انجام شده و به رغم مشکلاتی که وجود دارد مردم ناراضی نیستند و تلاش می شود تا مسائل در زمان خود حل و فصل شوند.</p>
      <p>تابش ادامه داد: افرادی از سوی بنیاد مسکن در تمامی روستاهای زلزله زده مستقر شده اند و تامین اعتبار برای بازسازی انجام شده است.</p>
      <p>به گفته وی، تاکنون ۲۰۰ میلیاردتومان تصویب و برای ارایه به متقاضیان در اختیار بنیاد قرار گرفته است. در عین حال ۱۰۰ میلیاردتومان نیز بلاعوض مصوب شده که ۵۰ درصد آن تامین اعتبار شده است.</p>
      <p>تابش تصریح کرد: واحدهای مسکونی تعمیراتی مناطق زلزله زده آذربایجان شرقی تا ۲۲ بهمن و واحدهای احداثی استان نیز تا پایان امسال به اتمام خواهند رسید.</p>
      <p>تحویل واحدهای مسکونی مناطق سیل‌زده تا پایان سال</p>
      <p>رییس بنیاد مسکن انقلاب اسلامی همچنین در ادامه در خصوص مناطق سیل زده اعلام کرد: در ۲۳ استانی که از سیل فروردین امسال دچار خسارات شده بودند در مجموع ۷۰ هزار واحد تعمیری شناسایی شده که تمامی این تعداد تکمیل و در پایان شهریورماه به متقاضیان تحویل شد.</p>
      <p>تابش با اشاره به اینکه هسته اصلی سیل در ۶ استانِ گلستان، مازندران، لرستان، خوزستان، ایلام و کرمانشاه بود، توضیح داد: در ۶ استان اصلی سیل زده، حدود ۴۰ هزار واحد تعمیری به متقاضیان تحویل شد و ۳۰ هزار واحد باقیمانده نیز در سایر مناطق سیل زده تکمیل و به مالکان آن واحدها تحویل شد.</p>
      <p>وی همچنین خاطرنشان کرد: واحدهای سیل زده ای که باید بازسازی شوند ۶۵ هزار واحد است که از این تعداد ۵۰ هزار واحد به بانک معرفی شده و عقد قرارداد شده اند. تلاش می کنیم تا ۱۰ هزار واحد دیگر نیز تا پایان امسال تعیین تکلیف و به اتمام برسند.</p>
      <p>تابش تاکید کرد: بر اساس برنامه، واحدهای احداثی سیل زده تا پایان امسال تکمیل و به متقاضیان تحویل می شود.</p>
      <p>رییس بنیاد مسکن انقلاب اسلامی یادآور شد: بنیاد مسکن انقلاب اسلامی در خصوص لایروبی برخی رودخانه ها و احداث دیوارهای حائل رودخانه ها نیز با استان های مهمی همچون لرستان به توافقاتی دست یافته است و با ضریب اطمینان بالایی احداث برخی از دیوارهای رودخانه ها را در دستور کار دارد.</p>
    </article>
  </body>
</html>