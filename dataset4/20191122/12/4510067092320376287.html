<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-39/premiera-in-presa-romaneasca-s-a-lansat-presshub-market-un-magazin-de-publicitate-din-care-face-parte-si-bihoreanul-152963.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-22T12:00:00+00:00"/>
    <meta property="og:title" content="Premieră în presa românească: S-a lansat PressHUB market, un „magazin de publicitate” din care face parte și BIHOREANUL"/>
    <meta property="og:description" content="Freedom House România anunţă lansarea 'pressHUB market', primul magazin mass-media virtual din Europa de Est, în care a fost inclus și ziarul BIHOREANUL, respectiv site-ul de știri eBihoreanul.ro. PressHUB market este o platformă de autofinanţare a PressHUB, reţeaua inovatoare şi independentă de presă, capabilă să crească la nivel naţional impactul ştirilor şi campaniilor de presă generate local."/>
  </head>
  <body>
    <article>
      <h1>Premieră în presa românească: S-a lansat PressHUB market, un „magazin de publicitate” din care face parte și BIHOREANUL</h1>
      <address>
        <time datetime="2019-11-22T12:00:00+00:00">22 Nov 2019, 12:00</time>
      </address>
      <slideshow>
        <figure>
          <img src="https://cdn.ebihoreanul.ro/static/gallery_big/conferinta-lansare-PressHub-1.jpeg"/>
        </figure>
        <figure>
          <img src="https://www.ebihoreanul.ro/modules/news/files/conferinta-lansare-PressHub-2.jpeg"/>
        </figure>
      </slideshow>
      <p>Freedom House România anunţă lansarea "<a href="https://www.presshubmarket.ro/">pressHUB market</a>", primul magazin mass-media virtual din Europa de Est, în care a fost inclus și ziarul BIHOREANUL, respectiv site-ul de știri <a href="https://www.ebihoreanul.ro/">eBihoreanul.ro</a>.</p>
      <p>PressHUB market este o platformă de autofinanţare a PressHUB, reţeaua inovatoare şi independentă de presă, capabilă să crească la nivel naţional impactul ştirilor şi campaniilor de presă generate local, anunță un comunicat al partenerilor din acest proiect.</p>
      <p>"Pe rafturile online pressHUB market se vor regăsi: bannere, advertoriale, proiecte editoriale. PressHUB market se adresează atât clienţilor mici şi mijlocii, cât şi companiilor mari, ce doresc să susţină campanii de presă de amploare, cu mesaje de interes public. O altă sursă de finanţare o constituie programele de granturi naţionale şi internaţionale în cadrul cărora am desfăşurat deja campanii precum Bani Europeni sau Oraşul uitat", a declarat Cristina Guseth, director Freedom House România.</p>
      <p>La momentul lansării, PressHUB market găzduiește în magazinul virtual 27 de publicaţii independente din 18 judeţe. Practic, cei care doresc pot comanda direct de pe site pachetul publicitar dorit, prin doar câteva click-uri.</p>
      <figure>
        <img src="https://www.ebihoreanul.ro/user_files/conferinta-lansare-PressHub-2.jpeg"/>
      </figure>
      <p>Deşi publicaţiile au audienţă locală, grupul PressHUB preia ştirile de interes larg, difuzându-le la nivel naţional. În cadrul reţelei au fost derulate deja până în octombrie 2019 patru mari proiecte editoriale. Echipa pressHUB a înţeles că puterea reţelei creşte prin finanţare independentă, mai arată inițiatorii proiectului în comunicat.</p>
      <p>„Ideea mi-a venit stând în trafic, în drum spre un mall. Mi-am dat seama care este problema majoră a publicaţiilor locale. Libertatea editorială nu poate exista fără libertatea financiară. Avem colegi, precum Carmen Dumitrescu, de la Liber în Teleorman sau Sebastian Oancea, de la Vrancea 24, care s-au trezit peste noapte că la ordin politic li s-a tăiat finanţarea de publicitate. PressHub market este o pârghie economică de care au nevoie publicaţiile independente din reţeaua pressHUB", a declarat Gabriel Baciu, co-fondator al publicaţiei independente <a href="https://inroman.ro/">InRoman.ro</a>, care acoperă ştiri locale în judeţul Neamţ.</p>
      <p>Proiectul pressHUB market este realizat în parteneriat cu Tree Works, o companie specializată în crearea de prezenţe online şi soluţii web complexe, numărând peste 200 de proiecte realizate pentru clienţi români şi străini. Proiectul a fost finanţat de The Digital News Innovation Fund, parte a Google News Initiative.</p>
      <p>Prin cele 27 de publicaţii membre, PressHUB market acoperă ştiri şi campanii de presă independentă din toate regiunile ţării. Reţeaua este în continuă creştere.</p>
      <hr/>
      <p>
        <b>Despre PressHUB market</b>
      </p>
      <p>PressHUB market este magazinul online al rețelei independente de presă PressHUB, deschis de Freedom House România, cu sprijinul Google News Initiative, pentru avântul jurnalismului în epoca digitala. Magazinul este deschis clienților din mediul de afaceri interesați să ajungă la proprii clienți prin mesaje construite dinamic. Platforma oferă acces la un mix de comunicare și promovare, precum bannere, advertoriale, PR, prin servicii media personalizate, proiecte editoriale și mesaje CSR.</p>
      <p>
        <b>Despre PressHUB</b>
      </p>
      <p>PressHUB este o rețea independentă de presă, formată din 27 publicații de presă românești cu interesate de integrarea comunitară a cititorilor. Deși publicațiile au audiență locală, grupul PressHUB preia știrile de interes larg, difuzându-le prin publicațiile membre pressHUB.</p>
      <p>
        <b>Despre Fundația Freedom House România (FHR)</b>
      </p>
      <p>Organizație non-profit, nepartinică, ce promovează libertatea, democrația și drepturile omului, cu renume de promotor al drepturilor fundamentale ale omului și al valorilor democratice, al statului de drept și al bunei guvernări. FHR este unul dintre principalii promotori ai valorilor care stau la fundamentul civilizației occidentale în România. Încă de la înființare, în 1998, Freedom House România a dezvoltat programe prin care a sprijinit jurnalismul de calitate, justiția, patrimoniul românesc, administrația publică și a fost preocupată de absorbția și corecta folosire a fondurilor UE.</p>
    </article>
  </body>
</html>