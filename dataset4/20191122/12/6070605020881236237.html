<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/del-quadrat-Catalunya-primera-vegada_0_2348765211.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T12:49:39+00:00"/>
    <meta property="og:title" content="El preu del metre quadrat baixa a Catalunya per primera vegada des del 2015"/>
    <meta property="og:description" content="Barcelona és la ciutat catalana més cara i la segona a Espanya per darrere de Sant Sebastià"/>
  </head>
  <body>
    <article>
      <h1>El preu del metre quadrat baixa a Catalunya per primera vegada des del 2015</h1>
      <h2>Barcelona és la ciutat catalana més cara i la segona a Espanya per darrere de Sant Sebastià</h2>
      <address>
        <time datetime="2019-11-22T12:49:39+00:00">22 Nov 2019, 12:49</time>
      </address>
      <p>L’habitatge lliure a Catalunya és un 3,4% més car del que ho era fa un any. Segons dades del ministeri de Foment, el preu mitjà del metre quadrat català se situava, en el tercer trimestre d'aquest any, en els 2.028 euros, lluny de la mitjana espanyola (1.638 euros). Malgrat això, és la primera vegada que aquest indicador cau en termes trimestrals des del 2015. El març d'aquell any el metre quadrat català costava de mitjana més de 1.650 euros, i el preu ha anat incrementant progressivament fins al segon trimestre d'aquest mateix any, quan va arribar als 2.032 euros, pràcticament el mateix que costava a l'acabar el 2011.</p>
      <p>Aquesta lleu caiguda de dues dècimes en el preu del metre quadrat en comparació amb el trimestre anterior es repeteix també a les províncies de Barcelona i Girona i s'accentua a Tarragona, on al setembre el metre quadrat costava un 0,8% menys que al juny. En tots tres casos, el preu puja respecte a l'any anterior: un 3,8% a Barcelona, un 2,6% a Girona i un 2% a Tarragona. Lleida és l'excepció, ja que el preu del metre quadrat puja en el tercer trimestre més de dos punts respecte al període anterior i es queda exactament igual que fa un any.</p>
      <figure>
        <img src="https://www.ara.cat/2019/08/21/economia/luxoses-avinguda-Tibidabo-milions-mitjana_2292980841_64942668_117x66.jpg"/>
      </figure>
      <p>
        <a href="https://www.ara.cat/economia/Avinguda-Tibidabo-Espanya-comprar-habitatge_0_2292370838.html">L'avinguda del Tibidabo és el segon carrer més car d'Espanya per comprar un habitatge</a>
      </p>
      <p>En preu diferenciat per municipis, assenyala Barcelona com la ciutat amb el metre quadrat més car de Catalunya, amb més de 3.412 euros (també una petita caiguda que no es registrava des del segon trimestre del 2017), seguida de ben a prop per Sant Cugat del Vallès, on costa 3.403 euros. Totes dues superen el preu de l'habitatge lliure de la capital (a Madrid el metre quadrat costa uns 3.200 euros), però no arriben als nivells de la ciutat més cara d'Espanya: amb 3.880 euros per metre quadrat lidera el rànquing Sant Sebastià, al País Basc.</p>
      <p>Les deu poblacions catalanes amb el metre quadrat de l'habitatge lliure més car en el tercer trimestre són totes de la província de Barcelona. Són aquestes:</p>
      <ul>
        <li>Barcelona (3.412 euros)</li>
        <li>Sant Cugat del Vallès (3.403 euros)</li>
        <li>Castelldefels (3.079 euros)</li>
        <li>Esplugues de Llobregat (2.567 euros)</li>
        <li>Sant Joan Despí (2.559 euros)</li>
        <li>Gavà (2.486 euros)</li>
        <li>Sant Feliu de Llobregat (2.381 euros)</li>
        <li>El Prat de Llobregat (2.323 euros)</li>
        <li>Cornellà de Llobregat (2.248 euros)</li>
        <li>Premià de Mar (2.231 euros)</li>
      </ul>
    </article>
  </body>
</html>