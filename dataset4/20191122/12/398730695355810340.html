<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/jurist-ett-generellt-husdjursforbud-ar-inte-tillatet/"/>
    <meta property="og:site_name" content="DN.SE"/>
    <meta property="article:published_time" content="2019-11-22T12:46:12+00:00"/>
    <meta property="og:title" content="Jurist: ”Ett generellt husdjursförbud är inte tillåtet”"/>
    <meta property="og:description" content="Hyresgästföreningens förbundsjurist: Ett generellt husdjursförbud i hyresbostäder är inte tillåtet"/>
  </head>
  <body>
    <article>
      <h1>Jurist: ”Ett generellt husdjursförbud är inte tillåtet”</h1>
      <address><time datetime="2019-11-22T12:46:12+00:00">22 Nov 2019, 12:46</time> by <a rel="author" href="https://www.dn.se/av/jessica-ritzen/" target="_blank">Jessica Ritzén</a></address>
      <p>
        <b>Allt fler fastighetsägare inför husdjursförbud i sina nyproduktioner – trots att det strider mot hyreslagen.<br/>– Ett generellt förbud mot att ha husdjur är inte giltigt, säger Susanna Skogsberg, förbundsjurist på Hyresgästföreningen.</b>
      </p>
      <p>DN:s granskning visar att det blir allt vanligare att bostadsföretag inför husdjursförbud i sina nyproduktioner i Stockholms län. Men enligt Hyresgästföreningen tillåter hyreslagen inga generella förbud mot husdjur.</p>
      <p>– En fastighetsägare får inte förbjuda husdjur om det inte finns särskilda skäl för det. Då ska det vara att man väljer hyresgäster till ett allergiboende utifrån att de har problematik. Då följer en rad förbud mot att ha blommor, parfym, rökning, pälsdjur och rengöringsmedel, säger Susanna Skogsberg, förbundsjurist på Hyresgästföreningen.</p>
      <p><b>Om en fastighetsägare </b>vill säga upp en hyresgäst som trots förbud har husdjur kan frågan komma att prövas av hyresnämnden. I ett uppmärksammat fall 2010 i Hammarby sjöstad hotades ett par med två Amstaff-hundar med uppsägning. Paret hade skrivit under ett hyreskontrakt som förbjöd kamphundar men fick ändå rätt i hyresnämnden att behålla både hundar och lägenhet. </p>
      <p>– Ett generellt husdjursförbud är inte tillräckligt skäl för uppsägning. Hyresvärden måste visa att grannar störs, eller att hyresgästen missköter hunden så att det leder till vanvård av lägenheten. Det ska till något extra för att man ska bli av med kontraktet. Inte bara att man överträtt ett allmänt förbud mot husdjur, säger Susanna Skogsberg.</p>
      <p><b>Hyresgästföreningen ser </b>en tydlig ökning av villkor som reglerar hyresgästers levnadssätt. Enligt Astma- och allergiförbundets färska undersökning har antalet rök- och husdjursfria hus tredubblats i allmännyttan i Sverige sedan 2017. I Stockholms län erbjuder Botkyrkabyggen, Väsbyhem och Arbetarebostadsfonden allergianpassade hus med förbud mot både rökning, husdjur och parfym samt utrustade med centraldammsugare.</p>
      <p>– Ja, det blir allt vanligare. Vi tycker att det är bra att hyresvärdar vill erbjuda rök och - husdjursfria lägenheter till hyresgäster som har en ökad känslighet. Men att ha ett allmänt förbud att ha husdjur är inte rimligt, och heller inte tillåtet, säger Susanna Skogsberg.</p>
      <p><b>Att skicka ut ett brev </b>till hyresgäster och i efterhand kräva rökförbud eller husdjursförbud räcker inte.</p>
      <p>– Om hyresvärden vill införa ett nytt hyresvillkor räcker det inte med att skicka ett brev och tala om vad man vill ska gälla. Ett brev innebär i sig inte ett nytt hyresvillkor. Uppmanar fastighetsägaren hyresgäster som redan bor i lägenheterna att inte röka kan säkert många tänka sig att följa uppmaningen frivilligt men att införa rökförbud med verkan är inte möjligt i ett befintligt avtal.</p>
      <p><b>Hyresgästföreningen är bekymrad </b>över utvecklingen att fastighetsägare i allt högre utsträckning lägger sig i hyresgästernas privata liv och leverne. Särskilt företeelser som inte är förbjudna i övriga samhället.</p>
      <p>– Jag tycker man ska vara försiktig med att ställa sådana krav. Frågan är ju hur mycket en fastighetsägare får bestämma över en hyresgäst, det är ju faktiskt människors hem det rör sig om. Det finns inte motsvarande krav på rök- eller husdjursfritt i villor och bostadsrätter, då blir det konstigt att kräva det av hyresgäster, säger Susanna Skogsberg.</p>
      <p><a href="https://www.dn.se/sthlm/allt-fler-fastighetsagare-forbjuder-husdjur/">Läs mer: Allt fler fastighetsägare förbjuder husdjur </a> </p>
      <p>
        <a href="https://www.dn.se/ekonomi/flera-fragetecken-om-rokning-inomhus/">Läs mer: Flera frågetecken om husdjursförbud</a>
      </p>
      <details>
        <summary>Fakta. Så säger hyreslagen</summary>
        <p>
          <b>Jordabalken, 12 kap, §42</b>
        </p>
        <p>42 § Hyresrätten är förverkad och hyresvärden berättigad att säga upp avtalet att upphöra i förtid,</p>
        <p>12. Om hyresgästen åsidosätter en avtalsenlig skyldighet som går utöver hyresgästens skyldigheter enligt detta kapitel och det måste anses vara av synnerlig vikt för hyresvärden att skyldigheten fullgörs”.</p>
        <p>Fotnot. Ett exempel på åsidosättande av avtalsenlig skyldighet kan vara att hyresgästen bor i ett allergianpassat hus och sedan tar in ett husdjur. Det är domstolen, inte parterna, som ska göra bedömningen av om fullgörande av villkoret ska anses vara av synnerlig vikt för hyresvärden.</p>
        <p>Källa: Lagen.nu</p>
      </details>
    </article>
  </body>
</html>