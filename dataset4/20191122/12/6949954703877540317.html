<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/22/felelmetes_sport-batarok_a_mercedestol/"/>
    <meta property="og:site_name" content="totalcar"/>
    <meta property="article:published_time" content="2019-11-22T12:57:00+00:00"/>
    <meta property="og:title" content="Félelmetes sport-batárok a Mercedestől"/>
    <meta property="og:description" content="A GLE és a GLS is megkapta a négyliteres AMG V8-as 612 lovas változatát."/>
  </head>
  <body>
    <article>
      <h1>Félelmetes sport-batárok a Mercedestől</h1>
      <address><time datetime="2019-11-22T12:57:00+00:00">22 Nov 2019, 12:57</time> by <a rel="author">Andróczi Balázs</a></address>
      <p>A hatszázegynéhány lóerős luxusterepjárók piacáról a Mercedes sem maradhat ki. Az idén Los Angelesben rögtön két ilyen autót is kiállítottak, az egyik 63 AMG terepjáró a közepesen nagy <a href="https://totalcar.hu/magazin/hirek/2019/02/27/a_mercedes_sem_marad_le_arcnovesztesben/">GLE</a>, a másik a borzasztóan nagy <a href="https://totalcar.hu/magazin/hirek/2019/04/17/megerkezett_a_mercedes_oriasdzsippje_is/">GLS</a> alapjaira épül.</p>
      <figure>
        <img src="https://kep.index.hu/1/0/3047/30472/304728/30472891_7acf92d5675a5596a67ff4f8c758a657_wm.jpg"/>
        <figcaption>
          <a href="https://galeria.totalcar.hu/hirek/2019/11/22/mercedes_gle_63_amg/?currpic=30472889">Galéria: Mercedes GLE 63 AMG [8 kép]</a>
        </figcaption>
      </figure>
      <p>Igazából olyan, mintha összebeszélt volna az Audi, a BMW és a Mercedes: a Los Angeles Auto Show-n egyszerre mutatkozott be az <a href="https://totalcar.hu/magazin/hirek/2019/11/21/hatszaz_loeros_q8-ast_leplezett_le_az_audi/">RS Q8</a>, az <a href="https://totalcar.hu/magazin/hirek/2019/10/02/itt_az_uj_bmw_x5_m_es_x6_m/">X5 M és X6 M</a>, illetve a GLE 63 AMG és a GLS 63 AMG. A hatszáz lóerő feletti terepjárók egy teljes generációjával találkozhat itt először a közönség, és mindhárom gyártó majdnem ugyanazt a sablont használta a fejlesztés során.</p>
      <figure>
        <img src="https://kep.index.hu/1/0/3047/30472/304728/30472893_18eac2c94615385af0ea6a64653a6191_wm.jpg"/>
        <figcaption>
          <a href="https://galeria.totalcar.hu/hirek/2019/11/22/mercedes_gle_63_amg/?currpic=30472879">Galéria: Mercedes GLE 63 AMG [8 kép]</a>
        </figcaption>
      </figure>
      <p>A Mercedes annyiban lóg ki a sorból, hogy ők a gigantikus GLS-ből is hoztak egy AMG változatot, de a technika itt is majdhogynem szabványos. A négyliteres biturbó AMG V8-as már nem ismeretlen, a Mercedesen kívül ezt használja az Aston Martin is. Itt kétféle teljesítményszinten kínálják: a GLE 63-asban 571 lóerős és 750 Nm a legnagyobb nyomatéka, a GLE 63 S-ben és a GLS 63-ban 612 lóerős és 850 Nm csúcsnyomatékú. Természetesen 48 voltos enyhe hibrid hajtásba kötve építik be, 9 fokozatú automata váltóval, egy 22 lóerős villanymotorral és összkerék-hajtással kombinálva.</p>
      <figure>
        <img src="https://kep.index.hu/1/0/3047/30472/304729/30472955_0303869100e4617d260b21eb496499b8_wm.jpg"/>
        <figcaption>
          <a href="https://galeria.totalcar.hu/hirek/2019/11/22/mercedes_gls_63_amg_2020/?currpic=30472917">Galéria: Mercedes GLS 63 AMG 2020 [5 kép]</a>
        </figcaption>
      </figure>
      <p>Úgy néz ki, majdnem mindegy, hogy egy ennyire erős motornak mekkora karosszériát tesznek a nyakába. A GLE-ben a gyengébb változat 4, az erősebb 3,8 másodperc alatt gyorsul 100 km/h-ra, míg a GLS 63 AMG 4,2 másodperc alatt képes ugyanerre. A végsebesség mindegyik modellnél 250 vagy 280 km/h – a magasabb érték a Driver's Package nevű feláras csomaggal jár együtt.</p>
      <figure>
        <img src="https://kep.index.hu/1/0/3047/30472/304729/30472957_8ba018824fd74ff30568f0cfea1cfce5_wm.jpg"/>
        <figcaption>
          <a href="https://galeria.totalcar.hu/hirek/2019/11/22/mercedes_gle_63_amg/?currpic=30472877">Galéria: Mercedes GLE 63 AMG [8 kép]</a>
        </figcaption>
      </figure>
      <p>Természetesen a Mercedes is a létező legjobb anyagokból épít belső teret ezekbe a típusokba, az összes elérhető biztonsági és kényelmi berendezést beléjük zsúfolja. Természetesen kerékből is a legnagyobb jár hozzájuk: a GLE-hez 20-21, a GLS-hez 21-23 hüvelykes felniket lehet majd kapni.</p>
      <figure>
        <img src="https://kep.index.hu/1/0/3047/30472/304729/30472959_4e49239ae9833e1da19a69687a86092a_wm.jpg"/>
        <figcaption>
          <a href="https://galeria.totalcar.hu/hirek/2019/11/22/mercedes_gls_63_amg_2020/?currpic=30472923">Galéria: Mercedes GLS 63 AMG 2020 [5 kép]</a>
        </figcaption>
      </figure>
      <p>Bár látszatra semmi értelme ezeknek az óriási, terepjárásra alkalmatlannak tűnő, és minden észszerűségen túl erős sport-dzsippeknek, úgy látszik, mégis ezt kívánja a piac, ezért hajlandók viszonylag sokan nagy pénzeket fizetni. A Mercedes nagy AMG terepjárói közül egyelőre a GLE 63-asok árait ismerjük: a gyengébb változat 112 ezer euróért, azaz 37,5 millió forintért lesz kapható, az S változatért pedig 122 ezer eurót (40,8 millió forintot) kérnek majd. A GLS ennél nyilván még drágábban jön, a polgári változatok árából kiindulva akár 15-20 ezer euró is lehet a különbség.</p>
    </article>
  </body>
</html>