<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/arsenijevic-asimetrija-je-prica-bliska-svima-na-svetu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T12:53:00+00:00"/>
    <meta property="og:title" content="Arsenijević: „Asimetrija“ je priča bliska svima na svetu"/>
    <meta property="og:description" content="BEOGRAD - Nakon uspešne svetske premijere u Sao Paulu, debitanski film Maše Nešković &quot;Asimetrija&quot; biće prvi put prikazan u Srbiji 23. novembra u Kombank"/>
  </head>
  <body>
    <article>
      <h1>Arsenijević: „Asimetrija“ je priča bliska svima na svetu</h1>
      <address><time datetime="2019-11-22T12:53:00+00:00">22 Nov 2019, 12:53</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>BEOGRAD – Nakon uspešne svetske premijere u Sao Paulu, debitanski film Maše Nešković „Asimetrija“ biće prvi put prikazan u Srbiji 23. novembra u Kombank dvorani, u okviru Festivala autorskog filma.</p>
      <p>Ostvarenje, čiji scenario su pored autorke pisali i Staša Bajac i Vladimir Arsenijević, prati tri priče, tri para različitih generacija, koje se prepliću i stapaju u jednu.</p>
      <p>„Snimila sam ovaj film inspirisana temama koje me progone, sa idejom da dovedem u pitanje transformaciju ljubavnih odnosa tokom vremena i razloge zbog kojih se veze raspadaju. Želela sam da stvorim univerzum u kome različite faze jednog odnosa mogu da postoje istovremeno, u kom možete paralelno posmatrati par srednjih godina koji se rastavlja, 25-godišnji par koji se zaljubljuje i par dece koja letnji raspust provode gluvareći po praznom gradu“, objašnjava rediteljka.</p>
      <p>Ideja je bila, kako kaže, da se posmatranjem najstarijeg para, istovremeno tokom detinjstva i mladosti, stigne do novih saznanja i dubljeg shvatanja njihove veze, a da time što sve tri faze tog odnosa postoje istovremeno, mlađi parovi dobijaju šansu da neke svari urade i drugačije.</p>
      <p>„Zato smatram da ovaj film nije toliko depresivan, koliko je melanholičan, a u najmlađem paru možete osetiti i tu lepotu i nadu jer su još mladi“, kaže Neškovićeva.</p>
      <p>Film je posvetila svom bivšem mužu, a kako i sama priznaje, tema koja je dominantna, a to su odlasci, za nju je i najbolnija.</p>
      <p>„U svom iskustvu imam primere gde su ljudi otišli iz Beograda jer im je to bila jedina mogućnost. Zato verujem da se ta količina bola koju imam u sebi, sigurno oseća i u filmu jer sam crpela inspiraciju i iz ličnog primera“, objašnjava rediteljka.</p>
      <p>Domaća premijera na Festivalu autorskog filma joj, kako kaže, veoma znači jer je na njemu odrasla, tu gledala neke od omiljenih filmova koje je zauvek upamtila, te se nada da će i njen film ostaviti sličan utisak na publiku.</p>
      <p>Pisac Vladimir Arsenijević priključio se pisanju scenarija u toku procesa Staše Bajac i rediteljke, a ovo je i prvi put da radi na filmu.</p>
      <p>„Zaista zanimljivo iskustvo. Kada se čovek bavi proznim pisanjem to prelazi u vrlo usamljenički rad jer imate veliki razmak kada sami iz svoje glave pišete, i onog kada ta knjiga dođe u ruke čitalaca. Prijala mi je intezivna komunikacija u ovom procesu“, kaže Arsenijević.</p>
      <p>Po njegovom mišljenju ovaj film nije geografski određen jer njegova osnovna priča, odnosi između ljudi, univerzalna je, a tome u prilog govori i sjajan prijem kod publike na premijeri u Sao Paolu.</p>
      <p>„Osnovna priča je evolucija jednog odnosa kroz godine. Publika u Brazilu nije imala problem da se poistoveti sa filmom jer on nije nešto egzotično što dolazi iz stranog prostora, već naprotiv, nešto što je svim ljudima na planeti blisko.“</p>
      <p>Jedna od glavnih glumica, Mira Janjatović, takođe je istakla da je ponosna što iz Srbije napokon dolazi priča koja nije isključivo u vezi sa ratom.</p>
      <p>„Od naše kinematografije se nekako očekuju teške socijalne teme vezane za rat. Međutim, smatram da mi nismo zamlja bez nade. Ovaj film nije najsrećniji, ali se svakako oslanja na osećanja i drugačiju priču od one na koju su navikli“, kaže mlada glumica.</p>
      <p>(Tanjug)</p>
    </article>
  </body>
</html>