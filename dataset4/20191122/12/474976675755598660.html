<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121313/sad-najwyzszy-zajmie-sie-wyrokiem-tsue-gersdorf-sprawa-bedzie-rozstrzygana-niezwlocznie.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T12:43:00+00:00"/>
    <meta property="og:title" content="Sąd Najwyższy zajmie się wyrokiem TSUE. Gersdorf: Sprawa będzie rozstrzygana niezwłocznie"/>
    <meta property="og:description" content="– Akta spraw z Luksemburga przyszły już wczoraj do Sądu Najwyższego i leżą w sejfie u prezesa Izby Pracy. Sprawa będzie rozstrzygana niezwłocznie, ale to trochę wymaga czasu – mówiła na konferencji prasowej I Prezes Sądu Najwyższego Małgorzata Gersdorf."/>
  </head>
  <body>
    <article>
      <h1>Sąd Najwyższy zajmie się wyrokiem TSUE. Gersdorf: Sprawa będzie rozstrzygana niezwłocznie</h1>
      <address>
        <time datetime="2019-11-22T12:43:00+00:00">22 Nov 2019, 12:43</time>
      </address>
      <h4>– Akta spraw z Luksemburga przyszły już wczoraj do Sądu Najwyższego i leżą w sejfie u prezesa Izby Pracy. Sprawa będzie rozstrzygana niezwłocznie, ale to trochę wymaga czasu – mówiła na konferencji prasowej I Prezes Sądu Najwyższego Małgorzata Gersdorf.</h4>
      <p>Pierwsza Prezes Sądu Najwyższego Małgorzata Gersdorf spotkała się dzisiaj z marszałkiem Senatu Tomaszem Grodzkim i grupą parlamentarzystów, ws. wyroku TSUE dotyczącego m.in. Izby Dyscyplinarnej Sądu Najwyższego. <a href="https://www.dorzeczy.pl/kraj/120886/jest-wyrok-tsue-ws-reformy-sadu-najwyzszego.html"><b>CZYTAJ WIĘCEJ</b></a></p>
      <p>– Chciałbym poinformować, że w świetle wyroku TSUE będziemy stykać się z nową rzeczywistością w obszarze wymiaru sprawiedliwości – Krajowej Rady Sądownictwa, Izby Dyscyplinarnej Sądu Najwyższego i o zadaniach, które ten wyrok nakłada na SN, jak również i na potencjalnych ustawodawców, w tym Senat – mówił na konferencji prasowej marszałek Senatu Tomasz Grodzki.</p>
      <p>Jak tłumaczył marszałek Senatu, w związku z wyrokiem TSUE, zaprosił „tęgie głowy od konstytucji, wymiaru sprawiedliwości i I Prezes SN” na spotkanie. – Dzisiejsza narada jest czysto robocza, czysto merytoryczna, mająca na celu wypracowanie trybu postępowania, aby uczynić polski wymiar sprawiedliwości sprawniejszym, zgodnym z wymogami europejskimi, a przede wszystkim lepszy dla Polek i Polaków – tłumaczył Grodzki.</p>
      <p>– Senat, reprezentujący majestat Rzeczypospolitej, jeżeli będzie taka potrzeba, włączy się w proces legislacyjny, oczywiście w duchu, o którym mówiłem, aby stanowione prawo służyło potędze Rzeczypospolitej – dodał polityk.</p>
      <p>W trakcie konferencji głos zabrała też sama Pierwsza Prezes Sądu Najwyższego, która poinformowała, że „akta spraw z Luksemburga przyszły już wczoraj do Sądu Najwyższego i leżą w sejfie u prezesa Izby Pracy”. – Sprawa będzie rozstrzygana niezwłocznie, ale to trochę wymaga czasu. Dzisiaj prezes poinformował mnie, że być może będzie to nawet przed świętami – stwierdziła Gersdorf.</p>
      <footer>/ Źródło: <a href="https://twitter.com/">Twitter</a> / 300polityka.pl <br/>/ zma</footer>
      <related>
        <h4>Czytaj także</h4>
        <a href="https://www.dorzeczy.pl/obserwator-mediow/121181/europosel-pis-ostro-to-nie-jest-sprawa-niemieckich-politykow.html"/>
        <a href="https://www.dorzeczy.pl/kraj/121229/sejm-wybral-nowych-czlonkow-trybunalu-stanu.html"/>
      </related>
    </article>
  </body>
</html>