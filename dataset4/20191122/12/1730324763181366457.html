<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243228/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T12:05:57+00:00"/>
    <meta property="og:title" content="‘บ้านปูฯ’ มุ่งรักษาความหลากหลายทางชีวภาพ เน้นภาพลักษณ์ผู้นำพลังงาน – พัฒนายั่งยืน"/>
    <meta property="og:description" content="ความหลากหลายทางชีวภาพ หมายถึง การที่สิ่งมีชีวิตหลากหลายชนิดอาศัยอยู่ร่วมกัน ณ สถานที่หนึ่งหรือระบบนิเวศใดระบบนิเวศหนึ่ง มีความสำคัญยิ่งทั้งในด้านสิ่งแวดล้อม จากการช่วยสร้างสมดุลในระบบนิเวศ ด้านเศรษฐกิจ เช่น การใช้ประโยชน์จากความหลากหลายทางชีวภาพ เพื่อพัฒนาเป็นสินค้า สร้างรายได้แก่ชุมชนและประเทศ ตลอดจนด้านวัฒนธรรม จากการเป็นแหล่งบ่มเพาะภูมิปัญญาท้องถิ่น อีกทั้งยังเกี่ยวข้องกับชีวิตประจำวันของมนุษย์ทั้งทางตรง เช่น เป็นแหล่งอาหาร ยารักษาโรค เครื่องนุ่งห่ม และเชื้อเพลิง ตลอดจนให้คุณค่าทางอ้อม เช่น ช่วยรักษาคุณภาพดิน คุณภาพน้ำ ควบคุมสภาพอากาศ"/>
  </head>
  <body>
    <article>
      <h1>‘บ้านปูฯ’ มุ่งรักษาความหลากหลายทางชีวภาพ เน้นภาพลักษณ์ผู้นำพลังงาน – พัฒนายั่งยืน</h1>
      <address><time datetime="2019-11-22T12:05:57+00:00">22 Nov 2019, 12:05</time> by <a rel="author" href="https://www.thebangkokinsight.com/author/customernews/" target="_blank">The Bangkok Insight Editorial Team</a></address>
      <p>ความหลากหลายทางชีวภาพ หมายถึง การที่สิ่งมีชีวิตหลากหลายชนิดอาศัยอยู่ร่วมกัน ณ สถานที่หนึ่งหรือระบบนิเวศใดระบบนิเวศหนึ่ง มีความสำคัญยิ่งทั้งในด้านสิ่งแวดล้อม จากการช่วยสร้างสมดุลในระบบนิเวศ ด้านเศรษฐกิจ เช่น การใช้ประโยชน์จากความหลากหลายทางชีวภาพ เพื่อพัฒนาเป็นสินค้า สร้างรายได้แก่ชุมชนและประเทศ ตลอดจนด้านวัฒนธรรม จากการเป็นแหล่งบ่มเพาะภูมิปัญญาท้องถิ่น อีกทั้งยังเกี่ยวข้องกับชีวิตประจำวันของมนุษย์ทั้งทางตรง เช่น เป็นแหล่งอาหาร ยารักษาโรค เครื่องนุ่งห่ม และเชื้อเพลิง ตลอดจนให้คุณค่าทางอ้อม เช่น ช่วยรักษาคุณภาพดิน คุณภาพน้ำ ควบคุมสภาพอากาศ</p>
      <figure>
        <img src="https://www.thebangkokinsight.com/wp-content/uploads/2019/11/1-26.jpg"/>
      </figure>
      <p>บริษัท บ้านปู จำกัด (มหาชน) ผู้นำธุรกิจด้านพลังงานแบบครบวงจรแห่ง เอเชีย-แปซิฟิก ที่มุ่งมั่นพัฒนาสังคมอย่างยั่งยืน ให้ความสำคัญกับการรักษาความหลากหลายทางชีวภาพเป็นอย่างมาก และตระหนักดีว่าการบริหารจัดการเพื่อส่งเสริมและลดความเสี่ยงต่อการเกิดผลกระทบด้านความหลากหลายทางชีวภาพนั้นสำคัญต่อสังคมโลก</p>
      <p>ด้วยเหตุนี้ บริษัทฯ จึงตั้งเป้าหมายให้ผลการประเมินผลกระทบด้านความหลากหลายทางชีวภาพเป็นไปในทิศทางบวก (Net Positive Impact) ซึ่งสอดคล้องกับเป้าหมายการพัฒนาอย่างยั่งยืนของสหประชาชาติโดยเฉพาะเป้าหมายที่ 15 ที่เกี่ยวกับการอนุรักษ์ ฟื้นฟู การใช้ทรัพยากรบนบกให้เกิดประโยชน์สูงสุด</p>
      <p>นางอุดมลักษณ์ โอฬาร ผู้อำนวยการสายอาวุโส-สื่อสารองค์กร บริษัท บ้านปู จำกัด (มหาชน) กล่าวว่า “บ้านปูฯ เล็งเห็นถึงความสำคัญของความอุดมสมบูรณ์ของผืนป่าและความสำคัญของความหลากหลายทางชีวภาพ จึงมุ่งศึกษาและพัฒนาแผนการดำเนินงานควบคู่กับการรักษาความหลากหลายทางชีวภาพและระบบนิเวศในทุกพื้นที่ที่บริษัทฯ ดำเนินธุรกิจอย่างต่อเนื่องตั้งแต่ปี 2553 และได้ประกาศนโยบายความหลากหลายทางชีวภาพ (Biodiversity Policy) ในปี 2560 เพื่อแสดงเจตจำนงในการร่วมมือกับประชาคมโลกในการบริหารจัดการความหลากหลายทางชีวภาพอย่างเป็นระบบและมีประสิทธิภาพ ทั้งในและนอกกระบวนการผลิต สอดคล้องกับปณิธานในการดำเนินธุรกิจของบ้านปูฯ ที่ว่า “อุตสาหกรรมที่ดีจะต้องพัฒนาควบคู่ไปกับการพัฒนาสังคมและสิ่งแวดล้อม”</p>
      <p>เพื่อให้การรักษาความหลากหลายทางชีวภาพในพื้นที่ที่บริษัทฯ ดำเนินธุรกิจเกิดประสิทธิภาพสูงสุด บริษัทฯ ได้วางแผนการดำเนินงานในแต่ละพื้นที่ตามแนวคิดขององค์กรระหว่างประเทศเพื่อการอนุรักษ์ธรรมชาติ (International Union for Conservation of Nature: IUCN) ผ่าน 4 แนวทาง คือ หลีกเลี่ยงกิจกรรมที่ก่อให้เกิดผลกระทบเชิงลบด้านความหลากหลายทางชีวภาพ (Avoidance) ลดผลกระทบที่ไม่สามารถหลีกเลี่ยงได้ โดยมีมาตรการที่ชัดเจน (Minimization) ฟื้นฟูโดยการปลูกต้นไม้หรือพืชท้องถิ่นรายปี (Rehabilitation) และปลูกต้นไม้นอกพื้นที่โครงการ เพื่อชดเชยผลกระทบด้านความหลากหลายทางชีวภาพ (Offset)</p>
      <figure>
        <img src="https://www.thebangkokinsight.com/wp-content/uploads/2019/11/Infographic-for-article4X6-Final--700x467.png"/>
      </figure>
      <p>นอกจากมาตรการและแผนการดำเนินงานดังกล่าวแล้ว บ้านปูฯ โดย PT. Indo Tambangraya Megah Tbk (ITM) ซึ่งเป็นบริษัทย่อยในอินโดนีเซีย จัดทำโครงการการอนุรักษ์ความหลากหลายทางชีวภาพ (ITM Biodiversity Conservation Program) ขึ้น โดยร่วมมือกับสวนพฤกษศาสตร์เปอร์โวดาดี (Purwodadi Botanical Garden) เดินหน้าศึกษาพรรณพืชกว่า 1,000 สายพันธุ์ อาทิ กล้วยไม้ ซึ่งมีการศึกษาวิจัย เพื่อนำไปสู่การพัฒนาปรับปรุงพันธุ์ ให้ชุมชนได้ใช้ประโยชน์ และยังเป็นก้าวสำคัญต่อการศึกษาวิจัยด้านพฤกษศาสตร์ มีการนำพันธุ์ไม้เนื้อแข็งต่างๆไปเพาะเลี้ยงในสวนพฤกษศาสตร์ดังกล่าว รวมจำนวน 146 สายพันธุ์ เพื่อรักษาพืชสายพันธุ์ท้องถิ่น และคงความหลากหลายทางชีวภาพในพื้นที่</p>
      <p>นอกจากนี้ เพื่อสะท้อนถึงความตั้งใจในการรักษาความหลากหลายทางชีวภาพและส่งต่อองค์ความรู้สู่ภายนอก บ้านปูฯ ยังจัดอบรมให้ความรู้เกี่ยวกับการอนุบาลพืชท้องถิ่นให้แก่คนในชุมชน รวมถึงจัดพิมพ์หนังสือเกี่ยวกับการรักษาความหลากหลายทางชีวภาพด้วย โดยเล่มแรก เป็นหนังสือสำหรับเด็ก ชื่อว่า Green Mission in a Coal Mine มีจุดมุ่งหมายเพื่อปลูกฝังจิตสำนึกในการอนุรักษ์สิ่งแวดล้อมให้แก่เด็กๆ</p>
      <p>ล่าสุด ในปี 2561 ตีพิมพ์หนังสือชื่อ “Ketika Tambang Mengelola Keanekaragaman Hayati (When Mining Conducts Biodiversity Conservation)” เพื่อเผยแพร่และให้ความรู้เกี่ยวกับแนวทางการบริหารจัดการด้านความหลากหลายทางชีวภาพของธุรกิจเหมืองให้แก่หน่วยงานหรือผู้ที่สนใจ</p>
      <figure>
        <img src="https://www.thebangkokinsight.com/wp-content/uploads/2019/11/3-11.jpg"/>
        <figcaption>พืชพรรณต่างๆที่พบในพื้นที่ป่า ณ ประเทศอินโดนีเซีย อาทิ กล้วยไม้ Black Orchid, ไม้เนื้อแข็ง Meranti (Shorea sp)</figcaption>
      </figure>
      <p>ขณะเดียวกัน บ้านปูฯ ตอกย้ำความตั้งใจของบริษัทฯ โดยการนำหัวข้อความหลากหลายทางชีวภาพ ครอบคลุมถึงความสำคัญ การใช้ประโยชน์ และแนวทางการบริหารจัดการความหลากหลายทางชีวภาพอย่างยั่งยืน มาเป็นประเด็นหลักในการส่งเสริมการเรียนรู้ของเยาวชนไทยหัวใจรักษ์สิ่งแวดล้อม ผ่านโครงการค่ายเยาวชนวิทยาศาสตร์สิ่งแวดล้อม “เพาเวอร์กรีน” ซึ่งเป็นหนึ่งโครงการความรับผิดชอบต่อสังคม (CSR) ของบริษัทฯ อย่างต่อเนื่อง</p>
      <p>“ด้วยมาตรการที่เคร่งครัด การดำเนินงานที่ครอบคลุมในทุกมิติ ทั้งนอกและในกระบวนการผลิต ทั้งบนบกและในน้ำ รวมถึงกิจกรรมเพื่อสังคมที่ปลูกฝังความรู้ให้แก่ชุมชนและเยาวชน ที่สอดคล้องกับแนวทางการพัฒนาอย่างยั่งยืนและนโยบายความหลากหลายทางชีวภาพของบริษัทฯ บ้านปูฯ มั่นใจว่าองค์ประกอบที่สำคัญเหล่านี้จะเป็นหนึ่งในแนวทางในการช่วยบริหารจัดการและป้องกันไม่ให้กิจกรรมของบริษัทฯ สร้างผลกระทบเชิงลบต่อสังคมและสิ่งแวดล้อมทั้งในระยะสั้นและระยะยาวได้อย่างมีประสิทธิภาพ ตลอดจนส่งเสริมการสร้างความตระหนัก ความใส่ใจ และความร่วมมือจากชุมชนและสังคม โดยบ้านปูฯ จะยังคงยึดมั่นในนโยบายการดำเนินธุรกิจอย่างมีความรับผิดชอบ เดินหน้ารักษาสิ่งแวดล้อมและความหลากหลายทางชีวภาพให้เกิดความยั่งยืนต่อไป” นางอุดมลักษณ์ กล่าว</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243228%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/244606/"/>
        <a href="https://www.thebangkokinsight.com/243268/"/>
        <a href="https://www.thebangkokinsight.com/243147/"/>
        <a href="https://www.thebangkokinsight.com/242624/"/>
      </related>
    </article>
  </body>
</html>