<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/almanya-gozalt-na-al-nan-buyukelciligimizin-avukat-yla-ilgili-suclamalara-ac-kl-k-getirilm"/>
    <meta property="og:site_name" content="euronews"/>
    <meta property="article:published_time" content="2019-11-22T12:00:13+00:00"/>
    <meta property="og:title" content="Almanya: Gözaltına alınan avukatımızla ilgili suçlamalar açıklanmalı"/>
    <meta property="og:description" content="Almanya'nın Ankara Büyükelçisi Martin Erdmann, Türkiye tarafından gözaltına alınan büyükelçiliğin avukatına yöneltilen suçlamaların açıklanması ve açıklığa kavuşturulması gerektiğini bildirdi"/>
  </head>
  <body>
    <article>
      <h1>Almanya: Gözaltına alınan avukatımızla ilgili suçlamalar açıklanmalı</h1>
      <address><time datetime="2019-11-22T12:00:13+00:00">22 Nov 2019, 12:00</time> by <a rel="author">euronews </a></address>
      <p>Almanya'nın Ankara Büyükelçisi Martin Erdmann, Türkiye tarafından gözaltına alınan büyükelçiliğin avukatına yöneltilen suçlamalara açıklık getirilmesi gerektiğini bildirdi.</p>
      <p>Büyükelçiliğin çalıştığı Türk avukatın, eylül ayı ortalarında 'casusluk' iddiaları nedeniyle gözaltına alındığı ortaya <a href="https://tr.euronews.com/2019/11/20/almanya-buyukelciliginin-turk-avukat-casusluk-suclamas-yla-gozalt-na-al-nd">çıkmıştı</a>.</p>
      <p>Alman Büyükelçi, konuya ilişkin yazılı açıklamasında, "Hukuk danışmanımız, uluslararası perspektiften bakıldığında bize sıradan bir destek sağlamıştır ve bu şüphesiz yasak olan bir durum da değildir. Böylesi bir işbirliği hiçbir engel olmadan mümkün kılınmalı" ifadelerini kullandı.</p>
      <p>Söz konusu gözaltının kendileri için anlaşılmaz bir durum olduğuna işaret edilen açıklamada ayrıca, "Bu nedenle suçlamaların açıkça belirtilmesi için yoğun çaba harcıyoruz ve bunu Türkiye tarafına defaatle ilettik. Hukukçular, Ankara'daki büyükelçiliğimizin, tüm misyonlarda olduğu gibi, bulunduğumuz ülkenin hukuki düzenlemeleri ile ilgili sorunları açığa kavuşturmada ve daha iyi değerlendirmede önemli üyeleridir." denildi.</p>
      <p>Alman medyasına göre gözaltına alınan Türk avukat ile Almanya'da iltica başvurusunda bulunan Türk vatandaşlarıyla ilgili belgeler sağlamak üzere anlaşıldı.</p>
      <p>Türk avukatın 'casusluk' suçlaması ise gözaltına alındığı önceki gün basına yansımış ve Almanya Dışişleri Bakanlığı da söz konusu haberi teyit etmişti.</p>
      <p>Almanya Dışişleri Bakanlığının, gözaltı sonrası Almanya'da sığınma talebinde bulunan 50 kadar kişinin bilgi ve belgelerin Türk istihbarat birimlerinin eline geçmiş olmasından derin 'endişe duyduğu' ifade edilmişti.</p>
      <p>Türkiye'de 15 Temmuz 2016'da yaşanan başarısız darbe girişiminin ardından Almanya'ya iltica başvurusunda bulunan Türk vatandaşlarının sayısı sürekli arttı. Türk hükümeti, darbe girişiminden Pensilvanya'da yaşayan Fethullah Gülen cemaatini sorumlu tuttu. Gülen ise kendisine yöneltilen suçlamaları reddediyor.</p>
      <p>Bu yılın ocak ve ekim ayları arasında, 9 bin 500 Türk, Almanya'da sığınma başvurusunda bulundu. Bu rakam geçen yılın aynı dönemine göre yüzde 8 artış gösterdi.</p>
      <p>Ankara-Berlin hattındaki ilişkiler, 2016'daki darbe girişiminin ardından hükümetin muhaliflerine yönelik tutumu ve yine geçen ay düzenlenen Barış Pınarı Harekatı'na Almanya'nın eleştirileri nedeniyle sıkıntı bir seyir izliyor.</p>
      <ul>
        <li>
          <a href="https://tr.euronews.com/2018/08/26/mesale-tolu-tutuklularin-serbest-kalmasi-icin-mucadele-edecegim">Tolu: "Tutukluların serbest kalması için mücadele edeceğim"</a>
        </li>
        <li>
          <a href="https://tr.euronews.com/2018/02/16/tahliye-sonras-deniz-yucel-bir-video-yay-nlad-neden-tutukland-g-m-miyorum">Deniz Yücel: Neden tutuklandığımı ve serbest bırakıldığımı bilmiyorum</a>
        </li>
        <li>
          <a href="https://tr.euronews.com/2019/03/11/almanya-turkiye-arasinda-muhabir-krizi-basinsiz-demokrasi-olmaz">Almanya-Türkiye arasında muhabir krizi: Basınsız demokrasi olmaz</a>
        </li>
        <li>
          <a href="https://tr.euronews.com/2019/03/10/almanyadan-turkiyeye-seyahat-edecek-vatandaslarina-ifade-ozgurlugu-uyarisi">Almanya'dan Türkiye'ye seyahat edecek vatandaşlarına 'ifade özgürlüğü' uyarısı</a>
        </li>
      </ul>
    </article>
  </body>
</html>