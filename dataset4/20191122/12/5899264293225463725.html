<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://irratia.naiz.eus/eu/info_irratia/20191122/lehenbailehen-porturatzeko-beharraz-ohartarazi-du-aita-marik-asteburuan-eguraldi-txarra-datorrela-eta"/>
    <meta property="og:site_name" content="naiz:"/>
    <meta property="article:published_time" content="2019-11-22T12:21:00+00:00"/>
    <meta property="og:title" content="Lehenbailehen porturatzeko premiaz ohartarazi du Aita Marik, eguraldi txarra datorrela-eta"/>
    <meta property="og:description" content="Aita Mari itsasontziak Mediterraneo itsasoan jarraitzen du, ontzi batean doazen 40 etorkinen bila, gaur goizean beste abixu bat jaso ostean. Asteburuan oso e..."/>
  </head>
  <body>
    <article>
      <h1>Lehenbailehen porturatzeko premiaz ohartarazi du Aita Marik, eguraldi txarra datorrela-eta</h1>
      <address><time datetime="2019-11-22T12:21:00+00:00">22 Nov 2019, 12:21</time> by <a rel="author">NAIZ</a></address>
      <p>
        <b>Aita Mari itsasontziak Mediterraneo itsasoan jarraitzen du, ontzi batean doazen 40 etorkinen bila, gaur goizean beste abixu bat jaso ostean. Asteburuan oso eguraldi txarra datorrela eta, Izaskun Arriaran eskifaiako kideak ohartarazi du egoera asko okertu litekeela eta lehenbailehen porturatzeko beharra nabarmendu du. Maltako Gobernuaren baimenaren zain daude, NAIZ Irratian azaldu duenez.</b>
      </p>
      <p>
        <b>Loading player...</b>
      </p>
      <figure>
        <img src="https://irratia.naiz.eus/media/asset_publics/resources/000/656/845/news_landscape/aita-mari.jpg"/>
        <figcaption>Aita Mari ontzia. (@maydayterraneo)</figcaption>
      </figure>
      <p>Aita Mari itsasontziak bere lehen erreskatea egin zuen atzo arratsaldean Mediterraneoan; 78 lagun jaso zituen atzo Libiako kostatik gertu, horien artean zortzi adin txikiko. Gazteenak 11 urte, eta bere amarekin dago. Izaskun Arriaran eskifaiako kideari elkarrizketa egin diote NAIZ Irratian eguerdian, eta azaldu duenez, denak ongi daude, nekatuta baina osasun egoera onean, eta gaua lasai igaro dute.</p>
      <p>Eskifaiako kideentzat bestelakoa izan da gaua. Lehen erreskatea egin ondoren, arratsaldeko 18.30 aldera dei bat jaso zuten jitoan zihoan ontzi baten berri emanez. Esandako tokira abiatu eta goizaldeko 2.30ak arte ibili ziren haren bila, baina ez zuten topatu. Horretan ari zirela, bigarren dei bat jaso zuten; eremu hartan Open Arms itsasontzia geratu zen eta Aita Mari berriro abiatu zen beste barkuaren bila. Azkenean, goizeko 6.30-7.00ak aldera erreskatatu dute Maltako kostazainek.</p>
      <p>Arriaranek kontatu duenez, gaur goizeko 9.00ak aldera hirugarren deia jaso dute, 40 lagun inguru daramatzan ontzi baten berri emanez, eta haren bila ari dira. Maltako kostatik gertuago daude orain eta horregagik erreskatea burutu eta irla horretan porturatzeko asmoa dute, Gobernuak baimena ematen badie.</p>
      <p>Aita Mari, Ocean Viking eta Open Arms ontzien artean 366 etorkin erreskatatu dituzte ingurune horretan; azken egunotan eguraldi ona egin du eta Arriaranen iritziz hori izan liteke hainbeste ontzi atera izanaren arrazoia. Astebururako, ordea, oso eguraldi txarra iragarri dute eta Aita Mariko kideak ohartarazi du egoera asko okertu litekeela itsasoan jarraitzen badute. Horregatik, lehenbailehen porturatzeko beharra nabarmendu du.</p>
    </article>
  </body>
</html>