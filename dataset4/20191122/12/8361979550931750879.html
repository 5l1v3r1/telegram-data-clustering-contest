<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/blestyashchie-umy/kreativnist-tini-silig-interv-yu-fahivcya-novini-svitu-50053033.html"/>
    <meta property="og:site_name" content="НВ"/>
    <meta property="article:published_time" content="2019-11-22T12:17:00+00:00"/>
    <meta property="og:title" content="Блискучі уми. Гуру креативності зі Стенфорда Тіна Сіліг розповідає, як творчо вирішувати проблеми і бути вдачливим на всі 100%"/>
    <meta property="og:description" content="НВ публікує ексклюзивне інтерв'ю провідного спеціаліста з креативності у США Тіни Сіліг в межах проєкту Блискучі уми Стенфорда і Кремнієвої долини."/>
  </head>
  <body>
    <article>
      <h1>Блискучі уми. Гуру креативності зі Стенфорда Тіна Сіліг розповідає, як творчо вирішувати проблеми і бути вдачливим на всі 100%</h1>
      <h2>НВ публікує ексклюзивне інтерв'ю провідного спеціаліста з креативності у США Тіни Сіліг в межах проєкту Блискучі уми Стенфорда і Кремнієвої долини.</h2>
      <address>
        <time datetime="2019-11-22T12:17:00+00:00">22 Nov 2019, 12:17</time>
      </address>
      <p>Розмову з нею провела Наталія Микольська, дослідник програми Ukrainian Emerging Leaders Стенфордського університету, ексторговий представник — заступник міністра економрозвитку та ініціатор спільного проєкту <a href="https://nv.ua/">НВ</a>, <a href="https://cddrl.fsi.stanford.edu/">Центру демократії, розвитку та верховенства права Стенфордського університету</a> і програми Ukrainian Emerging Leaders.</p>
      <p>Доктор Тіна Сіліг розкриває в інтерв'ю секрети креативного вирішення проблем; розповідає про вплив оточення на образ людського мислення; а також зізнається, що іноді легше піти з компанії, яка не здатна до змін, ніж «стукати у зачинені двері».</p>
      <p>
        <i>Тіна Сіліг — доктор наук, професор факультету управління та інженерії Стенфордського університету. Також вона є директором Програми з технологічного підприємництва — центру розвитку підприємництва в Школі Інжинірингу, викладає курси з креативності, інновацій та підприємництва в своїй Школі та в Стенфордському Інституті дизайну ім. Хассо Платтнера (d.school).</i>
      </p>
      <p>
        <i>Вона є володарем значної кількості американських та міжнародних премій і нагород за наукові і практичні розробки.</i>
      </p>
      <p>
        <i>Сіліг отримала ступінь у нейробіології в Медицинській школі Стенфордського університету, де вивчала нейропластичність. Також вона є популярним автором бестселерів та навчальних ігор, яких у її творчому доробку 17.</i>
      </p>
      <p>Наталія Микольська: <i>—</i><i> </i><i>Вітаємо у проєкті Блискучі уми Стенфорда та Кремнієвої долини! Сьогодні я рада представити дуже особливого гостя, доктора Тіну Сіліг. Ми говоритимемо про креативність, інновації, освіту та зміну образу мислення. Вітаю!</i></p>
      <p>Тіна Сіліг: — Дуже вам дякую! Мені надзвичайно приємно!</p>
      <p>
        <i>— Як вам ця спека?</i>
      </p>
      <p>— І справді дуже спекотно! Але, знаєте, у цю пору року тут завжди так, тож ми звикли.</p>
      <p>
        <i>— Гаразд, давайте поговоримо про вашу сферу діяльності: ви викладаєте креативність, інновації та підприємництво у Стенфорді. Як ці три речі пов’язані між собою?</i>
      </p>
      <p>— Вони глибоко пов’язані, оскільки, аби бути підприємцем і втілювати свої ідеї у життя, ви спочатку маєте знати, як генерувати ці ідеї. Вам потрібно знати, як бути креативним, як бачити та використовувати можливості довкола вас; як потім знайти спосіб придумувати справді унікальні та інноваційні ідеї. І звісно ж, ви маєте знати, як їх масштабувати та представити світу.</p>
      <p>
        <i>— А що означає креативність? Чи можете ви дати її визначення?</i>
      </p>
      <p>— Я думала на цю тему впродовж тривалого часу. Я викладаю курси з креативності та інновацій протягом багатьох років, і тільки нещодавно зрозуміла, що ми насправді не маємо чіткого, зрозумілого та простого визначення креативності. Якщо ви спитаєте чималу кількість людей щодо нього, то отримаєте багато різних відповідей.</p>
      <p>Тож я створила визначення, яке до душі мені та моїм студентам, яке звучить так: «Креативність — це застосування вашої уяви задля вирішення проблеми». Тобто ідея полягає у тому, що креативність насправді має мати мету.</p>
      <p>І ось ці рішення не обов’язково повинні бути унікальними саме для вас — вони можуть бути придумані кимось, — але йдеться про те, що ви застосовуєте свою здатність уявляти речі, які поки що не існують, аби задовольнити певну потребу, проблему чи щось, чим ви зараз переймаєтесь.</p>
      <p>
        <i>— Отже креативність — це не тільки про те, щоби бути митцем чи творчою людиною. Вона навіть більше стосується розуміння проблеми і намагань знайти рішення, яке працюватиме саме для неї?</i>
      </p>
      <p>— Точно! Ось ви говорите, що це може не настільки стосуватися того, аби бути митцем. Але митці теж дуже креативні люди, і вони також намагаються вирішити проблему, вони пробують донести певні емоції або поділитися своїм досвідом з оточуючими. Тож вони також намагаються вирішити проблему. Таким чином, креативність стосується і засновників компанії; і тих, хто займається наукою чи мистецтвом.</p>
      <p>
        <i>— Отже, ваша ідея по суті полягає в тому, що креативність можна застосовувати у всіх галузях та сферах?</i>
      </p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/000/big/29ac42de22b61a1c73be3b80b059c9a5.png&amp;stamp=20191113141048&amp;q=85&amp;output=jpg&amp;bg=white"/>
        <figcaption>Фото: CDDRL</figcaption>
      </figure>
      <p>— Саме так. Ми всі креативні. Ми народжені креативними, оскільки не змогли б прожити й день, не створюючи способи вирішення власних проблем. Наприклад, нам довелося з’ясовувати, що вдягнути у цю спекотну сьогоднішню погоду, ми мали з’ясувати…</p>
      <p>Знаєте, якщо б вам зараз потрібно було збиратися назад до України, або якщо б я готувалася до польоту в Україну, мені б довелося подивитися, яка там буде погода, які там соціальні норми, яким буде оточення. І я мала би вирішити цю проблему за час, поки збираю свої речі у валізу.</p>
      <p>
        <i>— Як я тільки раніше не думала про це з такого боку? Тож ми народжуємося вже креативними?</i>
      </p>
      <p>— Звісно!</p>
      <p>
        <i>— Тоді чому певні люди більш успішні у втіленні своїх ідей за допомогою креативності, а інші - ні?</i>
      </p>
      <p>— Подумайте ось про що: люди відрізняються один від одного за дуже багатьма ознаками. Хтось має математичний склад розуму, хтось кращий у спорті, деяким краще вдається музика. Але це не означає, що ми не можемо навчатися та ставати кращими у всіх цих трьох сферах.</p>
      <p>Те ж саме стосується і креативності: ми всі маємо вроджені креативні таланти — як я вже казала, ми б не змогли прожити без них і добу. Але деякі люди, звичайно, мають більші вроджені таланти. Проте ми всі можемо вчитися та ставати кращими. І одна з речей, якої ми навчаємо — як взяти свою природну креативність та підсилити її, аби придумувати більші та сміливіші ідеї.</p>
      <aside>
        <b>Ми народжені креативними</b>
      </aside>
      <p>
        <i>— Але як ви навчаєте креативності, який використовуєте метод?</i>
      </p>
      <p>— Існує багато різноманітних інструментів, за допомогою яких можна навчати креативності. Одна з найважливіших навичок, над якою я працюю в моїх курсах — вміння ставити питання до власних питань. Це називається фреймштормінг [з англ. framestorming можна перекласти як «рамковий шторм», за аналогом до мозкового шторму, — Ред.].</p>
      <p>Моя улюблена цитата Альберта Ейнштейна говорить: якщо у вас є непроста проблема, на вирішення якої ви маєте годину, і від цього залежить ваше життя, то ви повинні витратити перші 55 хвилин на постановку проблеми. Оскільки, як тільки ви правильно окреслите проблему, відповідь стане очевидною.</p>
      <p>Тож я змушую своїх студентів перебувати багато часу у «проблемному просторі», думаючи про проблему, яку вони дійсно бажають вирішити, перш ніж студенти навіть перейдуть до обдумування рішень. Процес фреймштормінгу є першим і одним з найбільш важливих кроків у процесі вирішення проблем.</p>
      <p>
        <i>— Тож ставте питання до питань — це ваша перша порада людям, які хочуть бути креативними?</i>
      </p>
      <p>— Саме так! Наведу невеличкий приклад, дуже-дуже простий. Уявімо, що у вас день народження. Ми можемо провести мозковий шторм для того, щоби придумати для вас найкращу святкову вечірку — звучить гарно?</p>
      <p>
        <i>— Так, чудова ідея!</i>
      </p>
      <p>— Окей, чудово. Але якщо ми «перерамкуємо» питання, змінимо одне слово і скажемо «А зараз давайте сплануємо вечірку на День народження, — а саме, як ми святкуватимемо?», або ж «де ми відзначатимемо ваш День народження?», чи буде це сюрприз, або яким буде подарунок? Кожне з цих питань веде до дуже різного набору рішень.</p>
      <p>Тож насправді те, що ми маємо робити у цьому випадку — це думати над тим, що ми можемо зробити задля з’ясування, яку в дійсності проблему ми хочемо вирішити. Ми хочемо вечірку? Хочемо подарунок? Ми бажаємо зробити сюрприз (можливо, коли вас немає удома, це ж цікава традиція)?</p>
      <p>
        <i>— Це дивовижно! На мою думку, «перерамкування» питання буде працювати у будь-якій сфері: бізнесі, особистому житті, щоденних справах.</i>
      </p>
      <p>— Що ж, воно буде. Одна з найважливіших речей полягає в тому, що люди, які перерамковують проблеми у новий спосіб, стануть тими, хто залишить старі компанії «за бортом». Уявімо ось що. Одна з моїх найулюбленіших вправ — запропонувати студентам подумати, що вони люблять та що вони ненавидять у власних валізах.</p>
      <p>І після цього вони розробляють дизайн нової валізи, яка б вирішила їхні проблеми. А потім я питаю: «Чому, в першу чергу, ми використовуємо валізи?». З’ясувати відповідь на це займає купу часу. Але зрештою студенти приходять до розуміння, що валіза використовується, аби переконатися у доставці потрібних нам речей до пункту призначення.</p>
      <p>Ніхто в дійсності не хоче пакувати валізу, ніхто не жадає її нести; причина, з якої ми це робимо — хочемо доставити потрібні речі до кінцевого пункту. Що ж, той, хто вирішить цю проблему, залишить компанії — виробники валіз поза бізнесом.</p>
      <p>
        <i>— Приголомшливо! До того, як я сюди приїхала, протягом останніх чотирьох років я настільки багато мандрувала, що справді мріяла мати вже спаковану валізу кожного разу, коли я кудись лечу. Або ж навіть отримувати вже доставлену до мого готельного номеру валізу.</i>
      </p>
      <p>— Саме так. Фактично, це може бути одне рішення, але його можна розвинути: так, ваша валіза може подорожувати окремо від вас, але що як це буде три одиниці заготовленого вбрання? Що як вам більше нічого не потрібно, і ви просто приходите у готель та кажете: «Знаєте що? Підберіть щось за погодою, підберіть відповідно до нагоди», «Я хочу вечірню сукню» чи «Мені потрібен гарний костюм». Що б це не було — ви отримуєте речі відповідно до вашого запиту. Може бути й інше вирішення цієї проблеми. І вгадайте що? Валізи у цьому випадку нам більше будуть не потрібні.</p>
      <p>
        <i>— Так, але спершу ви маєте правильно поставити питання, аби на нього відповісти.</i>
      </p>
      <p>— Точно, саме так.</p>
      <p>
        <i>— Я бачу, що, навчаючи креативності, ви змінюєте спосіб мислення своїх студентів — які існують бар'єри на шляху до цього, до більшої креативності?</i>
      </p>
      <p>— На спосіб вашого мислення впливають багато різних речей. Серед них, безсумнівно, ваше середовище та культура, в яку ви його вбудовуєте. Також впливають правила, винагороди, стимули; те, які речі схвалюються у вашій компанії; рольові моделі та чим ці люди займаються. Тож ми зазнаємо великого впливу не тільки від нашого власного мислення, але й мислення людей поруч із нами.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/998/big/4aebe8410628b0e9752ee6c51f1d2f3a.jpeg&amp;stamp=20191122141124&amp;q=85&amp;output=jpg&amp;bg=white"/>
        <figcaption>Фото: Pete Zivkov, Menlo School via Flickr</figcaption>
      </figure>
      <p>Отже ті, хто хоче переконатися у тому, що вони мають натхненний, підприємницький та інноваційний спосіб мислення, дійсно мають подумати про середовища, які вони створюють. Тому що це впливає на поведінку людей і, звичайно, на їхній спосіб мислення.</p>
      <p>
        <i>— Я думаю, культура та середовище впливають на твій спосіб мислення. Це проблема для України, оскільки, починаючи з пострадянських часів, ми маємо багато такої ж пострадянської ментальності.</i>
      </p>
      <p>
        <i>Тому що у Радянському Союзі всі добре знали, що «ти маєш бути, як всі інші, ти не повинен бути креативним». І зараз ми проходимо через цей процес трансформації.</i>
      </p>
      <p>— Я мала дуже цікавий досвід, пов’язаний із цим. Багато років тому (скажімо, десь 10 років назад) я була у Празі, де давала майстер-клас з креативного вирішення проблем. На ньому були присутні молоді люди, які зростали вже після змін у суспільстві та зміни влади, а також люди, що застали обидві епохи, зростали у комуністичному оточенні.</p>
      <p>І це було просто дивовижно — молоді люди були дуже відкритими, аби бачити можливості у проблемах навкруги, тоді як старші здебільшого казали, що «це дійсно проблеми», «так працює світ», «ніхто не здатен вирішувати проблеми». Я навіть не могла залучити їх до обдумування можливих рішень.</p>
      <p>Просто дійсно важливо розуміти, що культурне оточення має надвеликий вплив на спосіб людського мислення, їхнє самовідчуття й те, як вони діють.</p>
      <p>
        <i>— Так, але ж як змінити образ мислення тих людей, які не готові до негайних змін? Ви на це здатні?</i>
      </p>
      <p>— Багато залежить від того, наскільки вони взагалі відкриті до цього. Але я маю цікавий досвід роботи з такими людьми. Коли я потрапляю до оточення, де люди кажуть «О, ні-ні, ми не креативні. Це не те, чи ми тут займаємося, у нас немає цих навичок», я за дуже-дуже короткий проміжок часу створюю в моїй групі культуру, у якій людям буде комфортно бути креативними.</p>
      <p>За допомогою невеликого набору зовнішніх втручань з мого боку вони розуміють, що правила у цьому середовищі дуже-дуже інші. І це дуже швидко розблоковує їхню креативність.</p>
      <aside>
        <b>Культурне оточення має надвеликий вплив на спосіб людського мислення, їхнє самовідчуття й те, як вони діють</b>
      </aside>
      <p>
        <i>— Тож якщо у своїй компанії або, наприклад, у своїй країні ви маєте енергійного і готового до втілення цих змін лідера, то можете підштовхнути до цього людей?</i>
      </p>
      <p>— Звісно, звісно. Люди дуже сильно чуйні до правил, нагород і стимулів. Якщо ми скажемо: «Ми вручимо нагороду, великий приз людині з найкращою ідеєю. Нам навіть не важливо, чи працюватиме вона», — то вгадайте що? Люди приходитимуть до вас із великими ідеями. Якщо ви це пообіцяєте, але потім покараєте людей, вони побачать, що відбувається, і не робитимуть цього. Тож ви не можете говорити щось просто так, а повинні справді дотримуватися слів та демонструвати, що сказане вами дійсно працює.</p>
      <p>
        <i>— У Радянському Союзі це було проблемою, людей карали за нові ідеї та те, що вони інші. Тож зараз нам просто потрібно подолати це…</i>
      </p>
      <p>— Точно…</p>
      <p>
        <i>— І нам потрібно заохочувати людей до втілення їхніх ідей у життя.</i>
      </p>
      <p>— Вірно. Ви маєте з’ясувати, чому ви цього хочете, де ви цього хочете, створити простори, які будуть цінними для їхнього формування.</p>
      <p>
        <i>— Давайте поговоримо про вплив креативності на розвиток великих організацій. З точки зору впливу, якщо одна людина стане креативною, чи вплине це одразу і на всю організацію?</i>
      </p>
      <p>
        <i>Або ж потрібно щонайменше три-чотири-п'ять осіб, які б вносили більше креативних ідей?</i>
      </p>
      <p>— Я відповім наступним чином: я провела багато часу, думаючи про це і дивлячись на те, як створюються, впроваджуються інновації та підвищується креативність людей і колективів, які працюють в організаціях. Необхідно розглядати різні рівні. На рівні індивіда — ви маєте працювати зі своїм ставленням; те, що вам відомо — вашими знаннями; і ви повинні працювати з власною уявою, а також тим, у якій спосіб ви міркуєте над ідеями. Але на це дуже впливає оточення, у якому ви знаходитесь, середовище, культура, наявні ресурси. Всі ці елементи дуже переплетені. Але ви можете почати з будь-чого.</p>
      <p>Отже, якщо ви лідер у своїй компанії, то можете змінювати її культуру. Якщо я змінюю культуру, тоді це впливає на ставлення людей до того, ким вони є. Це змінює їхню поведінку, і цей процес вже змінює кінцевий результат. Тож ви як особистість також маєте важелі: я можу змінити свою поведінку, яка зрештою змінить культуру компанії, якщо достатньо людей вирішить: «Ого, це дійсно цікаво, я зроблю те ж саме!».</p>
      <p>
        <i>— А що робити, якщо керівник вашої організації не готовий до змін? Чи можна докорінно змінити ситуацію іншим чином?</i>
      </p>
      <p>— Таке часто трапляється у організаціях. У цьому випадку в них збирається невелика група людей, які стають агентами змін. І перед ними виникає завдання продемонструвати, що те, чим вони займаються, є успішним. Скажімо, якщо у вас є skunkwork-проєкт [той, що розробляється невеликою групою людей з метою радикальних змін, — Ред.], невеличка група людей, яка каже: «Знаєте, у мене є ідея, що, на мою думку, спрацює. Давайте попрацюємо над цим потайки, поки у нас не буде чогось, що ми зможемо продемонструвати».</p>
      <p>І потім вони показують свої напрацювання та говорять: «Подивіться, ми справді вирішили цю проблему». Якщо це дійсно так, люди приймуть це. І саме це означатиме, що ви можете докорінно змінити ситуацію. Це, безумовно, більш складна річ, але у певних організаціях це абсолютно точно може спрацювати.</p>
      <p>
        <i>— Дивовижно! На мою думку, існує дуже багато кутів, під якими можна підійти до цієї проблеми. І ви справді можете змінити організацію — просто вам потрібна хоча б одна або дві особи, які дійсно у цьому зацікавлені.</i>
      </p>
      <p>— Так. Проте трапляється, що людина є частиною організації, яка ніколи не змінюватиметься, і це може бути дуже-дуже розчаровуючим. І для тих, хто дійсно хоче бути агентом змін та автором креативних рішень, можливо, варто залишити цю організацію. Ви маєте пам’ятати: не кожна організація готова [до змін], і навіть якщо ви дивитеся на свою маленьку роль у компанії з оптимізмом, що ви зможете щось змінити, інколи це дійсно як котити камінь в гору. Тоді, можливо, варто спробувати втілити ці зміни десь в іншому місці.</p>
      <p>
        <i>— Так, може бути невдалий час чи невдале місце.</i>
      </p>
      <p>— Саме так.</p>
      <p>
        <i>— Тож не витрачайте свою енергію та власний час у організації, яка до цього не готова — просто будьте креативними в іншому місці.</i>
      </p>
      <p>
        <i>До речі, мені дійсно сподобалася ваша книга про правила втілення ідей у життя, де ви кажете, що це не якийсь магічний процес або загадка. Оскільки зазвичай ми дивимося на людей, які успішні у своїй роботі та втіленні власних ідей у життя, як на супергероїв. Але це, насправді, не так.</i>
      </p>
      <p>
        <i>Чи є якийсь алгоритм, «дорожня карта» щодо перенесення ідей у реальність? Можете ними поділитися?</i>
      </p>
      <p>— Ви говорите про мою книгу <i>Правила креативності</i><i> </i>[Creativity Rules]?</p>
      <p>
        <i>— Так.</i>
      </p>
      <p>— Описана у книзі рамка, яку я називаю циклом винаходу, розпочинається з етапу уяви. Уява — це візуалізація речей, які поки не існують. Наступним етапом йде креативність, яка характеризується використанням уяви задля вирішення проблеми. Потім ми переходимо до етапу інновацій, коли креативність застосовується для придумування унікальної ідеї, чогось нового для світу.</p>
      <p>І далі йде підприємництво, що означає застосування інновацій для масштабування ідей. Все це стає циклом, оскільки кінець веде до самого початку. Аби бути підприємливим, ви маєте запалити творчу уяву інших людей, і це призводить до все більшої кількості ідей, більшої уяви, креативності та підприємництва.</p>
      <p>Це дуже схоже на те, як немовля вчиться розмовляти. Від народження малюки мамляють, гомонять, потім складають ці звуки у слова, далі перетворюють слова на речення, а з речень складають історії. І ця ієрархія, шлях від звуків, слів і речень до історії, подібний до процесу переходу від уяви до креативності, інновацій, підприємництва.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/001/big/70d9171bce207902e7502776a80f702c.png&amp;stamp=20191113141114&amp;q=85&amp;output=jpg&amp;bg=white"/>
        <figcaption>Фото: CDDRL</figcaption>
      </figure>
      <p>Кожна складова цієї ієрархії побудована на попередніх навичках, і чим далі ви просуваєтеся, тим стає все складніше. Ми можемо навчитися мати багату уяву, бути інновативними та підприємницькими, вивчаючи типи навичок, які ми проходимо під час наших курсів.</p>
      <p>
        <i>— Якщо подивитися на ці чотири етапи, який з них найскладніший? Або на якому з них люди зазвичай зазнають невдачі? Чи це залежить від особистості або компанії?</i>
      </p>
      <p>— Зазвичай люди зазнають невдачі під час переходу від креативності до інновацій. Вони створюють креативні ідеї, які є новими для них, але можуть бути не новими для світу. Інноваційні ідеї є дійсно проривними. Бути здібним відкинути просто креативні ідеї заради того, аби вигадати щось справді інноваційне — це величезна робота. Ось тут на сцені з’являється «перерамкування», аби свіжим поглядом, з нової перспективи подивитися на проблеми.</p>
      <p>
        <i>— Надзвичайно! Чи можна застосовувати цей підхід у будь-якій сфері чи області, або ж це працює тільки у бізнесі?</i>
      </p>
      <p>— Він підходить до всього. Напевно, цей підхід можна застосувати у догляді за дітьми, готуванні вечері; з’ясуванні, як дістатися Місяця.</p>
      <p>
        <i>— Так, якщо подумати, безумовно — навіть якщо ви готуєте обід, у вас все одно є ідея, з якою вам потім залишається тільки пройти весь цей процес… Тобто ви ніколи не зупиняєтеся [у циклі]. Я ніколи про це не думала.</i>
      </p>
      <p>
        <i>А як ви навчаєте людей проходити цей процес? Ви даєте їм вивчити всі етапи, проходите з ними певні приклади або ж просто даєте їм якісь вправи до виконання?</i>
      </p>
      <p>— Я проводжу їх через цей цикл винаходу, починаючи від самого початку і повільно просуваючись через увесь процес. Отже, лише раз ознайомившись з цією рамкою для циклу винаходу, ви можете подивитися на те, що відбувається на кожному етапі, щоби розвинути уяву, стати креативним, інноваційним та підприємницьким. Тож творча уява вимагає двох речей: залучення до світу та внутрішню візуалізацію того, що можна в ньому змінити.</p>
      <p>Ось що ми робимо разом зі студентами: акуратно проводимо ці пошуки, під час яких вони залучаються та звертають увагу на речі свіжим поглядом, дивляться на все у новий спосіб і шукають можливості навкруги. Після виконання переліченого ми переходимо до етапу креативності, який вимагає пошуку мотивації та експериментування. Мотивація передбачає, що зараз ви маєте сказати: «Яку проблему я в дійсності хочу вирішити?».</p>
      <aside>
        <b>Одна з найважливіших навичок, над якою я працюю в моїх курсах — вміння ставити питання до власних питань</b>
      </aside>
      <p>І я допомагаю їм зрозуміти, як культивувати їхню мотивацію та проводити невеликі експерименти, аби побачити, чи в правильному напрямку вони рухаються. Ці маленькі експерименти називаються претотипами — цей термін придумав мій колега Альберто Савойя, він передбачає проведення зовсім невеличких експериментів, щоби побачити, чи є у ваших ідей можливість запрацювати у майбутньому, і таким чином підвищити вашу мотивацію.</p>
      <p>Тож цей процес креативності є циклом між мотивацією та експериментуванням, поки зрештою ви не знайдете щось, що розціните як дійсно важливу необхідність, щодо якої матимете справді гарне рішення. І потім ви переходите до етапу інновацій. Як я вже казала, перехід до неї є складним, тому що бути інноваційним вимагає від тебе дивитися на проблему вже з дуже іншої перспективи: перелаштувати її у такий спосіб, аби почати відкривати рішення, які ще ніколи не бачив світ. І це «рамкування» та «перерамкування» проблеми є дійсно критичним для створення справді інноваційних ідей.</p>
      <p>Тож ось що я роблю: ми зі студентами довгий час сидимо у цьому «проблемному просторі» (достатньо довго) і дивимося, чи можна подивитися на проблему під іншими кутами, доки вони не розблоковують вірне питання, яке потрібно поставити. Й потім ми зосереджуємося на «мозковому штурмі«, і ось той момент, на який ви саме чекаєте — як генерувати так багато ідей, що ви відмітаєте очікувані ідеї, перехідні ідеї, та одразу переходите до справді інакших та унікальних. І як тільки вони згенерують щось справді інноваційне, ми переходимо до підприємницького етапу, який вимагає наполегливості та надихання інших.</p>
      <p>Я кажу їм, що наполегливість складається з усього, що ми вивчаємо під час інших курсів: стратегія, маркетинг, фінанси, організаційна поведінка; а надихання інших — це талант розповідати переконливу історію. Тож ми фокусуємося на розповіді історій та тому, як доносити свої ідеї у надихаючий інших приєднатися до вашої команди спосіб, інвестувати у вас, купувати ваш продукт. І це та точка, де кінець веде назад — до початку.</p>
      <p>
        <i>— Отже це історія, що ніколи не закінчується, оскільки ви завжди потребуєте цієї внутрішньої мотивації. Як ви її знаходите?</i>
      </p>
      <p>
        <i>Як ви працюєте у моменти відчаю, коли відчуваєте, що «я рухаюсь у неправильному напрямку«? Як ви мотивуєте себе рухатися далі?</i>
      </p>
      <p>— Я вірю, що пристрасть приходить слідом за залученням, а не навпаки. Ваша пристрасть походить від залученості до проєкту і пошуку місць, де ви можете щось змінити. Тож не треба сидіти без справи під деревами, думаючи "У чому полягає моя пристрасть?" — мотивація приходить разом із залученням та знаходженням випробувань, які потрібно подолати.</p>
      <p>
        <i>— Ого, це складна робота!</i>
      </p>
      <p>— Це складна робота.</p>
      <p>
        <i>— І вона одночасно внутрішня та зовнішня, оскільки ви маєте мотивувати як себе, так й інших на своєму шляху, якщо ви є лідером.</i>
      </p>
      <p>
        <i>Я б дійсно хотіла торкнутися теми, над якою ви працювали та навіть виступали з нею на TED — удачі, чи як робити так, аби вам щастило. Що нам потрібно знати про вдачу? Чи може нам щастити більше у житті? Як це зробити?</i>
      </p>
      <p>— Говорити про вдачу для мене було захопливо. Це тема, щодо якої я завжди сперечаюсь зі своїм батьком, це була нескінченна суперечка у моїй родині протягом десятиліть. Тому що мій батько завжди говорить, що йому дуже щастило у житті, а я відповідаю: «Звісно ж, тобі щастило, але ти сам створив цю вдачу!».</p>
      <p>І він вважає, що всі ці речі просто з ним траплялися, а я запевняю: «Подивися на всі зроблені тобою речі, які привели тебе до проявів вдачі». Надзвичайно цікаво розмірковувати: що люди можуть зробити, щоби підвищити рівень вдачі у своєму житті? Я вважаю важливим розрізняти фортуну, шанс та вдачу.</p>
      <p>Фортуна — це речі, які ми не можемо власноруч контролювати. «Мені посміхнулася фортуна народитися в цей час у цьому місці», «Фортуна любить мене, тому що я маю таку чудову родину» — це речі, які ми не контролюємо. Шанс — це коли ви маєте щось зробити: кинути кубики, купити лотерейний білет, запросити когось на побачення. Це щось, що ви маєте зробити. Тут може бути висока чи низька вірогідність, що ви отримаєте бажане, але ви справді маєте ризикнути, аби побачити, чи це вам вдасться.</p>
      <p>А вдача є чимось більш контрольованим вами. Вам може пощастити отримати роботу, але вгадайте що? Ви маєте підготуватися до всіх конкурсів на посаду, подати аплікаційну форму, гарно пройти співбесіду, справдити всі очікування, а вже тільки потім «вам щастить отримати цю роботу». Але спершу ви маєте зробити всі вищеперелічені речі, щоби говорити про свою хорошу вдачу.</p>
      <p>
        <i>— Тож тут йдеться не про те, щоби просто пощастило, а про використання своїх шансів та важку працю.</i>
      </p>
      <p>— Так, це є складною роботою, але я палко вірю (і до речі, ви згадали мій виступ на TED), що існують багато малих, крихітних речей, які ви можете щоденно робити задля приваблення вдачі. Крихітні речі, які стануть вітрилом, аби піймати вітер вдачі. Я вірю, що вона постійно чекає на нас і нам належить її знайти.</p>
      <p>Неважливо, чи буде це хтось на сусідньому кріслі у літаку чи людина, що спускатиметься сходами до вестибюлю та скаже вам «Привіт!», поставить питання, зробить щось, що дозволить вам долучитися до світу в такий спосіб, який відкриє раніше зачинені перед вами двері.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/999/big/ebff34a37b9eb12028bf625333e12b0d.png&amp;stamp=20191113141026&amp;q=85&amp;output=jpg&amp;bg=white"/>
        <figcaption>Фото: Ian Wagreich / Aspen Institute via Flickr</figcaption>
      </figure>
      <p>
        <i>— Тож тут знову йдеться про використання шансів, наполегливі спроби та взаємодію з оточуючими?</i>
      </p>
      <p>— На мою думку, важливо розуміти, що удача має набагато більше площин, ніж спершу можна подумати. І з ризиками така ж ситуація. Люди думають «Я або маю вдачу, або ні— іншого не дано», «Я готовий ризикувати чи не готовий — і все».</p>
      <p>Але давайте подивимося на ризик: існують соціальні, фінансові, емоційні, етичні, креативні ризики. І ви маєте зрозуміти, який тип ризику (навіть крихітного) ви хочете допустити, аби почати «розблоковувати» свою вдачу.</p>
      <p>
        <i>— Це дивовижна концепція «розблокування вдачі»: просто важко працюйте. А які ще кілька практичних прикладів щодо неї ви можете назвати?</i>
      </p>
      <p>— Ось у що я палко вірю — це сила вдячності та слів «дякую вам!». Це може прозвучати як «О господи, це щось на кшталт материнських порад», але писати та говорити людям «спасибі» за речі, які вони для вас зробили, є однією з найбільш потужних речей, яку ви можете зробити задля «розблокування» вдачі. Тому що так мало людей демонструють свою вдячність, — а ті, які це роблять, отримують дуже щедру винагороду.</p>
      <p>Кожного разу, коли хтось робить щось корисне для вас, він це робить за рахунок чогось, що міг би зробити для себе або когось іншого. І якщо ви не знаходите часу на те, аби висловити йому подяку за його допомогу, це величезна втрачена можливість. І звісно ж, це є просто правильною річчю — говорити «дякую».</p>
      <p>Розуміння, як сказати «спасибі» таким чином, щоби люди справді зрозуміли ваш рівень вдячності - це дійсно потужний інструмент з розблокування вдачі.</p>
      <p>
        <i>— Отже, насправді, тут йдеться не просто про надсилання листа зі стандартною подякою, яку ви скопіювали звідкись — наприклад, «Дякую за допомогу!». Це вимагає трохи більше інвестицій вашого часу та енергії, подяка має бути особисто адресованою.</i>
      </p>
      <p>— Що ж, вона, безумовно, має бути особисто адресованою, але, відверто кажучи, навіть якщо ви відправите скопійовану подяку — знаєте, це не так важливо. Настільки мало людей роблять це, що сам факт того, що хтось відзначив докладені вами до чогось зусилля, дуже багато значить.</p>
      <p>Дуже вам дякую за те, що прочитали мою книгу! Дякую, що запросили мене поговорити та взяти участь [у цьому проєкті]. Це велика честь, і я дуже це ціную! Що ви відчуваєте, почувши ці слова?</p>
      <aside>
        <b>Я палко вірю у силу вдячності та слів «дякую вам!»</b>
      </aside>
      <p>
        <i>— Мені приємно, вони змушують мене відчувати гордість за те, що я роблю, і надають мені енергії.</i>
      </p>
      <p>— Вірно. І це також дає вам розуміння того, що я знаю, наскільки багато сил ви до цього доклали, і що це дійсно багато значить для мене, коли ви долучаєте мене до цього процесу.</p>
      <p>
        <i>— Хочу висловити вам подяку у відповідь за те, що долучилися до цього проєкту. Але перед тим, як я перейду до більших слів вдячності, хотіла б поговорити про одну з ваших книг, що стала бестселером і нещодавно була перевидана — Про що я б хотіла знати у свої 20.</i>
      </p>
      <p>
        <i>Отже, яку пораду ви можете дати тим, кому зараз 20 років?</i>
      </p>
      <p>— Що ж, ця книга про те, як власноруч збудувати життя, яким ти мрієш жити. Вона про те, як зрозуміти, куди ти хочеш прямувати і як ти туди дістанешся. Й великою складовою цього є піддання випробовуванням припущень, порушення правил, створення своєї власної вдачі; давати собі дозвіл подорожувати тим шляхом, яким хочеш, аби потрапити туди, куди хочеш.</p>
      <p>У цій книзі я розповідаю надзвичайно багато історій про речі, які здійснили мої студенти, які здійснили багато дуже успішних людей, і трохи божевільні історії з власного життя. Оскільки спершу ця книга була написана для мого сина, коли йому виповнилося 20 років, і я почала панікувати, коли усвідомила, що він піде до коледжу (я розпочала роботу над нею, коли він був молодший).</p>
      <p>І я сказала: «О боже, він навчився всім цим дивовижним речам у школі, але є й ще всі ці важливі життєві уроки, які я б хотіла, щоб він знав». Тож книга містить мої власні історії разом із тими, що надсилали мої студенти.</p>
      <p>
        <i>— Так, коли я читала цю книгу, то відчувала, що ви можете її використовувати не тільки у свої 20 років, а у будь-який період вашого життя, якщо плануєте щось змінити, просто переформатувати ваше життя у певний спосіб.</i>
      </p>
      <p>— Не можу з вами не погодитися. Так, книга називається <i>Про що я б хотіла знати у свої 20</i>, але сподіваюся, вона є актуальною для людей всіх вікових груп на будь-яких життєвих етапах.</p>
      <p>
        <i>— Так! Сподіваюся, одного дня ми отримаємо її переклад українською. І я працюватиму над цим.</i>
      </p>
      <p>— Я впевнена, що вона існує російською, і може бути в українському перекладі. Потрібно перевірити.</p>
      <p>
        <i>— Ми працюватимемо над цим, бо у вас дуже багато дивовижних книжок (і навіть створених ігор), тож Україну можна багато з чим познайомити.</i>
      </p>
      <p>
        <i>А зараз ми переходимо до традиційної частини інтерв'ю, а саме до коротких питань та коротких відповідей. Перше з них: Чим для вас є Україна, в одному реченні?</i>
      </p>
      <p>— Я вважаю Україну місцем з величезним потенціалом. Це частина світу з невикористаними ресурсами, які тільки й чекають, поки про них дізнаються.</p>
      <p>
        <i>— Що ви зараз читаєте?</i>
      </p>
      <p>— Я читаю книгу Дженніфер Еберхардт під назвою <i>Упереджений </i>[Biased by Jennifer Eberhardt]. Вона повністю присвячена расовому профілюванню [будування суджень, виходячи з етнічної та расової приналежності людини, — Ред.]. І це надзвичайно цікаво — тільки подивіться, як ми маємо усі ці упередження на дуже-дуже несвідомому рівні, і ця книга пропонує поміркувати, як це змінити.</p>
      <p>
        <i>— Для вас креативність — це …</i>
      </p>
      <p>— Це застосування уяви задля вирішення проблеми.</p>
      <p>
        <i>— Назвіть три причини, які щоранку надихають вас прокидатися?</i>
      </p>
      <p>— Я відчуваю себе дуже вдачливою, що мені випало бути у місці, де те, що ми робимо, має дуже змістовний вплив на наших студентів тут, у Стенфорді, а також на людей по всьому світу.</p>
      <p>По-друге, я надзвичайно піднесена через декілька нових курсів, які я викладаю, один з яких називається Відмикаючи Інновації у В’язниці. Це курс, розроблений у партнерстві між Стенфордом та тюрмою Сан-Квентін, і це надзвичайно потужний досвід для всіх, хто залучений у нього.</p>
      <p>І третя річ: я викладаю новий курс, який я розпочала тільки минулого року, під назвою <i>Винаходячи Майбутнє</i>. Щотижня мі дивимося на різні провідні рубіжні технології та їхні утопічні й дистопічні наслідки. Це надзвичайно захоплююче.</p>
      <p>
        <i>— Дуже вам дякую за те, що долучилися до нашого проєкту!</i>
      </p>
      <p>
        <i>Гадаю, українській аудиторії буде дуже корисно почути ваші ідеї стосовно креативності. І я справді сподіваюся одного дня побачити вас в Україні!</i>
      </p>
      <p>— Що ж, це було б чудово! Сподіваюся, мене запросять!</p>
      <p>
        <b>
          <i>Аби бути в курсі всіх останніх новин проєкту Блискучі уми, долучайтеся до <a href="https://www.facebook.com/groups/nvxbrightminds/">нашої групи у Facebook</a>.</i>
        </b>
      </p>
    </article>
  </body>
</html>