<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901031.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T12:24:00+00:00"/>
    <meta property="og:title" content="خلاء نظارت در بازار مسکن به دلال بازی دامن می‌زند"/>
    <meta property="og:description" content="به گزارش تسنیم، شادمهر کاظم زاده با اشاره به مشکلات بازار مسکن و بخش اجاره‌بها، اظهار کرد: در چند ماه اخیر مستأجران دچار مشکلات و مصائب بسیاری برای تأمین مسکن در کلانشهرها به ویژه تهران شده اند و این موضوع قطعا بر زندگی خانوارها اثر مستقیم خواهد گذاشت."/>
  </head>
  <body>
    <article>
      <h1>خلاء نظارت در بازار مسکن به دلال بازی دامن می‌زند</h1>
      <address>
        <time datetime="2019-11-22T12:24:00+00:00">22 Nov 2019, 12:24</time>
      </address>
      <p>عضو کمیسیون عمران مجلس با بیان این که وزارت راه وشهرسازی باید نظارت ویژه‌ای بر بازار مسکن و بخش اجاره داشته باشد،گفت: خلاء نظارت به دلال‌بازی در بازار منجر می شود.</p>
      <p>به گزارش تسنیم، شادمهر کاظم زاده با اشاره به مشکلات بازار مسکن و بخش اجاره‌بها، اظهار کرد: در چند ماه اخیر مستأجران دچار مشکلات و مصائب بسیاری برای تأمین مسکن در کلانشهرها به ویژه تهران شده اند و این موضوع قطعا بر زندگی خانوارها اثر مستقیم خواهد گذاشت.</p>
      <p>وی ادامه داد: بر اساس آمارها قیمت مسکن از ابتدای تابستان سال جاری به تدریج در حال کاهش است، اما بر خلاف قیمت مسکن، نرخ اجاره مسکن افزایش چشمگیری داشته است. علت اصلی این موضوع را می توان در افزایش تقاضا برای اجاره مسکن دانست، زیرا عده ای مردم در یک سال اخیر به دنبال خرید مسکن بوده اند، اما به دلیل افزایش قیمت ها در بازار، مجبور به اجاره مسکن شده اند.</p>
      <p>وی تاکید کرد: دولت باید یک بار برای همیشه راه کار اساسی را برای رفع مشکلات بازار اجاره مسکن بیاندیشد، یکی از راهکارها، ساخت مسکن استیجاری در کلانشهرها است تا مستأجران بتوانند از این مساکن استفاده کنند.</p>
      <p>عضو کمیسیون عمران مجلس به خانه ملت گفت: وزارت راه و شهرسازی به عنوان متولی حوزه مسکن باید نظارت ویژه ای را بر بازار اجاره داشته باشد چون خلاء نظارتی قطعا موجب بروز تلاطم و دلال بازی در بازار می شود.</p>
    </article>
  </body>
</html>