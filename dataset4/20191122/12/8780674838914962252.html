<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/idukki/local-news/2019/11/21/idukki-schools-premises-issues.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T12:48:00+00:00"/>
    <meta property="og:title" content="മുള്ളരിങ്ങാട്ട് സ്കൂൾ മുറ്റത്ത് വിഷപ്പാമ്പുകൾ; വന്യമൃഗങ്ങൾക്കും സ്വാഗതം"/>
    <meta property="og:description" content="തൊടുപുഴ ∙ കാടിനു നടുവിലാണു ഇടുക്കി കലക്ടറേറ്റ്. സ്കൂളുകളുടെ സ്ഥിതിയും ഇതു തന്നെ. മലയോര ജില്ലയിലെ പല സർക്കാർ സ്കൂളുകളിലും ഉഗ്രവിഷമുള്ള പാമ്പുകൾ.Idukki News. ഇടുക്കി ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>മുള്ളരിങ്ങാട്ട് സ്കൂൾ മുറ്റത്ത് വിഷപ്പാമ്പുകൾ; വന്യമൃഗങ്ങൾക്കും സ്വാഗതം</h1>
      <address><time datetime="2019-11-22T12:48:00+00:00">22 Nov 2019, 12:48</time> by <a rel="author">മനോരമ ലേഖകൻ</a></address>
      <p>തൊടുപുഴ ∙ കാടിനു നടുവിലാണു ഇടുക്കി കലക്ടറേറ്റ്. സ്കൂളുകളുടെ സ്ഥിതിയും ഇതു തന്നെ.  മലയോര ജില്ലയിലെ പല സർക്കാർ സ്കൂളുകളിലും ഉഗ്രവിഷമുള്ള പാമ്പുകൾ കണ്ടെത്തിയ സംഭവങ്ങളുണ്ട്.  തലനാരിഴയ്ക്കാണു കുട്ടികൾ രക്ഷപ്പെട്ടത്. കാട്ടാനകൾ വരെ സ്കൂൾ പരിസരത്ത് എത്തിയ സംഭവങ്ങളുണ്ട്.  സ്കൂളുകളിലെ തകർന്ന ജനാലകളും വാതിലുകളും തെരുവുനായ്ക്കൾക്ക് ‘സ്വാഗതമോതുന്നു’.  കാലൊടിഞ്ഞ ബഞ്ചുകളിലും ഡസ്ക്കുകളിലും കാത്തിരിക്കുന്നത് അപകടക്കെണികൾ. </p>
      <p>
        <b>‘വന്യമൃഗങ്ങൾക്കും സ്വാഗതം’</b>
      </p>
      <p>ഇഴ ജന്തുക്കൾക്കും ക്ഷുദ്രജീവികൾക്കും എപ്പോൾ വേണമെങ്കിലും കടന്നു വരാവുന്ന സാഹചര്യമാണ് ജില്ലാ ആസ്ഥാനത്തെ ഒട്ടുമിക്ക സ്കൂളുകളിലും ഉള്ളത്. വെളിമ്പ്രദേശങ്ങളും ചെറു കാടുകളും ഉള്ള സ്കൂൾ പരിസരങ്ങളിൽ ഇഴജന്തുക്കൾ ഭീതി പടർത്തിയ സംഭവങ്ങൾ മുൻപ് ഉണ്ടായിട്ടുണ്ട് എങ്കിലും സ്കൂളിനുള്ളിലേക്കു ഇത്തരത്തിൽ ഭീതി കടന്നിട്ടില്ല. കൂടുതൽ മാനേജ്മെന്റ് സ്കൂളുകളും പ്രവർത്തിക്കുന്നത് ഭേദപ്പെട്ട സാഹചര്യത്തിലും അടച്ചുറപ്പുള്ള മന്ദിരങ്ങളിലും ആണ്.</p>
      <p>ഒട്ടുമിക്ക സർക്കാർ സ്കൂളുകളിലും കാലഹരണപ്പെട്ട ഒന്നോ രണ്ടോ ക്ലാസ് മുറികളോ അല്ലെങ്കിൽ ഉപയോഗ ശൂന്യമായ ഹാളുകളോ ഉണ്ടെന്നതാണ് വസ്തുത. കാലൊടിഞ്ഞ ബഞ്ചും ഡസ്കും മുതൽ ആക്രി സാധനങ്ങൾ വരെ  സൂക്ഷിക്കുന്ന പതിവും ഈ മുറികളിൽ ഉണ്ട്. കഞ്ഞിക്കുഴിയിലും വാഴത്തോപ്പിലും വാത്തിക്കുടിയിലും മരിയാപുരത്തുമെല്ലാം ഉള്ള ഭൂരിപക്ഷം. സ്കൂളുകളിലും ഇതാണ് സ്ഥിതി. കാലഹരണപ്പെട്ട് ഇഴ ജന്തുക്കൾക്കു വാസസ്ഥാനം ആക്കാൻ അനുയോജ്യമായ ക്ലാസ് മുറികളും ഇത്തരം സ്കൂളുകളിൽ ഉണ്ടെന്നതാണു രക്ഷിതാക്കളെ ആകുലപ്പെടുത്തുന്നത്. </p>
      <p>
        <b>∙ മുള്ളരിങ്ങാട്ട് വിഷപ്പാമ്പുകൾ സ്കൂൾ മുറ്റത്ത്</b>
      </p>
      <p>മുള്ളരിങ്ങാട് ഗവ.ന്യൂ എൽപി സ്കൂൾ മുറ്റത്ത് കഴിഞ്ഞ വർഷം വിഷ പാമ്പുകളെ കണ്ടതായി അധ്യാപകർ പറയുന്നു. അണലി ഉൾപ്പെടെ ഉള്ള അഞ്ചോളം പാമ്പുകൾ ആണ് കഴിഞ്ഞ വർഷം മുറ്റത്ത് എത്തിയത്. എന്നാൽ ഭാഗ്യം കൊണ്ട് ഇതിന്റെ ഉപദ്രവം ഉണ്ടായിട്ടില്ലെന്ന് അധ്യാപകർ പറഞ്ഞു. വനം മേഖലയോട് ചേർന്നുള്ള പ്രദേശത്തുള്ള സ്കൂൾ ആയതിനാലാണ് പാമ്പുകൾ സ്കൂൾ മുറ്റത്ത് എത്തുന്നത് എന്നാണ്  പറയുന്നത്.തൊടുപുഴ മേഖലയിൽ മിക്ക സർക്കാർ സ്കൂളുകളിലും ശുചീകരണം കൃത്യമായി നടത്തുന്നില്ലെന്ന ആക്ഷേപം ശക്തമാണ്.</p>
      <p>പഴയ ബെഞ്ചും ഡെസ്കും ഉൾപ്പെടെ സ്കൂൾ വരാന്തയിലും ചില മുറികളിലും കൂട്ടിയിടുന്നത് വർഷങ്ങളായി നീക്കം ചെയ്യുന്നില്ല. ഇതിനുള്ളിൽ പാമ്പുകൾ വാസം ഉറപ്പിക്കാനുള്ള സാധ്യത ഉണ്ടെന്ന് അധ്യാപകർ പറയുന്നു. ഇത് യഥാ സമയം നീക്കം ചെയ്യാനുള്ള സംവിധാനം ഇല്ല.  സ്കൂളും പരിസരവും ദിവസവും വൃത്തി ആക്കുന്നതിനു ജീവനക്കാരെ നിയമിച്ചിട്ടുണ്ടെങ്കിലും ഇതൊന്നും നടക്കുന്നില്ല. അതിനാൽ പല സ്കൂളുകൾക്കു സമീപവും കാട്  തഴച്ചു വളരുകയാണ്. ഇത് ഇഴ ജന്തുക്കളുടെ വർധനവിന് കാരണം ആകും എന്ന് അധ്യാപകർ പറയുന്നു.</p>
      <p>
        <b> ജാലകങ്ങൾക്ക് അടച്ചുറപ്പില്ല!</b>
      </p>
      <p>അടിമാലി മേഖലയിലെ വിവിധ സ്കൂൾ കെട്ടിടങ്ങളുടെ വാതിലുകളും ജനാലകളും നാശത്തിൽ ആണ്. ഇതോടൊപ്പം ജനാല പാളികൾ ഉണ്ടെങ്കിലും അടയ്ക്കാൻ കഴിയാത്തത് ഇഴ ജന്തുക്കൾക്കും മറ്റും സ്കൂൾ കെട്ടിടത്തിനുള്ളിൽ കടന്നു കൂടാൻ സാഹചര്യം ഒരുക്കുകയാണ്.അടിമാലി ഗവ. ഹൈസ്കൂൾ, ചിക്കണാംകുടി ഗവ എൽപി, കൊന്നത്തടി ഗവ. എൽപി,</p>
      <p>പത്താംമൈൽ വൊക്കേഷനൽ ഹയർസെക്കൻഡറി, മുതിരപ്പുഴ ഗവ. എൽപി തുടങ്ങി ഒരു ഡസനിലേറെ സ്കൂളുകളിൽ ഇങ്ങനെയുള്ള പ്രശ്നങ്ങൾ നില നിൽക്കുകയാണ്.കൊന്നത്തടി ഗവ. എൽപി സ്കൂളിൽ ജനാലകൾ നാശത്തിൽ ആയതു കൂടാതെ വിടവുകൾ ഇട്ടുള്ള ഭിത്തി നിർമാണവും ഇഴ ജന്തുക്കൾക്കും മറ്റും സ്കൂളിനുള്ളിൽ ഏതു സമയത്തും പ്രവേശിക്കാൻ കഴിയുമെന്ന സാഹചര്യം നില നിൽക്കുന്നുണ്ട്. </p>
    </article>
  </body>
</html>