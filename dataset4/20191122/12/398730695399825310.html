<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/frida-karlsson-vann-premiaren-fore-charlotte-kalla/"/>
    <meta property="og:site_name" content="DN.SE"/>
    <meta property="article:published_time" content="2019-11-22T12:21:00+00:00"/>
    <meta property="og:title" content="Frida Karlsson vann premiären före Charlotte Kalla"/>
    <meta property="og:description" content="”Jag trivs bra, det känns som att jag är på g och i rätt riktning med mitt skidåkande”, säger förra vinterns skrällsuccé inför världscuppremiären."/>
  </head>
  <body>
    <article>
      <h1>Frida Karlsson vann premiären före Charlotte Kalla</h1>
      <address><time datetime="2019-11-22T12:21:00+00:00">22 Nov 2019, 12:21</time> by <a rel="author" href="https://www.dn.se/av/malena-johansson/" target="_blank">Malena Johansson</a></address>
      <p>
        <b>STOCKHOLM/GÄLLIVARE. Förra årets succédebutant Frida Karlsson fortsätter att imponera. <br/>20-åringen vann 10-kilometersloppet i den svenska skidpremiären före Charlotte Kalla.<br/>– Senaste tiden har man verkligen gått och trampat hemma för att komma i gång, säger Karlsson.</b>
      </p>
      <p>Frida Karlsson och Charlotte Kalla var överlägsna resten av fältet från start i den svenska skidpremiären på fredagen.</p>
      <p>I duellen mellan de två var det också tidigt tydligt att Frida Karlsson var snäppet vassare än sin tolv år äldre landslagskamrat i loppet i fri stil.</p>
      <p><b>Scenförändringen är total </b>från förra årets premiär, då hon var en doldis som lyckades bli tvåa. Efter förra årets sensations-VM var hon nu favorit.</p>
      <p>– Det har hänt supermycket. Det är ganska sjukt att tänka sig ett år tillbaks, hur häftigt det var att gå in som tvåa då, nu går jag och vinner här. För mig känns det lika stort, det kanske inte är lika stort för er men för mig var det en lika stor seger, säger hon till de samlade reportrarna efteråt.</p>
      <p>Hon gick ut hårt, vilket inte var helt enligt plan.</p>
      <p>– Jag tycker att det kändes bra, jag tycker att kroppen är med mig bra. Sedan kanske jag öppnade lite hårt, och fick lite stumma ben på slutet. Men det är bra att träna på det också. Det är just de grejorna som jag brukar ha svårt med, att komma in i rätt taktik och öppningsfart i början av säsongen. Jag blir lätt lite ivrig. </p>
      <p><b>Kalla gjorde en snabbare avslutning</b>, men hon nådde inte ända fram. I mål var Karlsson 6,2 sekunder före Kalla.</p>
      <p>Charlotte Kalla var nöjd efteråt, och sade att det hade varit kul att tävla.</p>
      <p>– Jag fick ett sms från min syrra i morse, hon skrev: ”Jobba hårt och njut.” Det var en bra påminnelse att det är riktigt skoj att tävla. Det är det här vi har förberett oss för hela sommaren och hösten, säger hon.</p>
      <p>Hon hade tekniska detaljer som hon kämpade med, men kroppen fick en bra genomkörare.</p>
      <p>– Jag vet att Frida är en åkare med grym kapacitet, hon är stark. Det är bara att gratta henne till segern.</p>
      <p><b>Tävlingshelgen i Gällivare är uppvärmning</b> inför nästa helgs världscuppremiär i Finland. På lördagen väntar 10 kilometer klassiskt.</p>
      <p>– Det är precis det här jag behöver ha. Hårda, tuffa race. Och jag ser fram emot morgondagen också, säger Kalla.</p>
      <p>Moa Lundgren var trea, 36 sekunder efter.</p>
      <p>Frida Karlsson slog igenom i VM i Seefeld förra säsongen, då hon sensationellt tog silver på 10 kilometer klassiskt bakom Therese Johaug, dessutom brons på 30 kilometer fritt, och åkte en av sträckorna när Sverige vann stafetten.</p>
      <p>
        <b>Läs mer: </b>
      </p>
      <p>
        <a href="https://www.dn.se/sport/calle-halfvarsson-langt-efter-i-premiaren/">Calle Halfvarsson långt efter i premiären</a>
      </p>
      <p><a href="https://www.dn.se/sport/charlotte-kalla-fann-karleken-mitt-i-krisen/">Charlotte Kalla fann kärleken mitt i krisen</a> </p>
    </article>
  </body>
</html>