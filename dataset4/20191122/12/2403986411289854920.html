<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/bogdan_pered_viborami_akredituvavsya_u_tsvk_yak_korespondent_11__zmi_n1237872"/>
    <meta property="og:site_name" content="24 Канал"/>
    <meta property="article:published_time" content="2019-11-22T12:30:00+00:00"/>
    <meta property="og:title" content="Богдан перед виборами акредитувався у ЦВК як кореспондент &quot;1+1&quot;, – ЗМІ"/>
    <meta property="og:description" content="Теперішній очільник Офісу Президента Андрій Богдан під час президентської кампанії був акредитований до Центральної виборчої комісії як власний кореспондент телеканалу &quot;1+1&quot;."/>
  </head>
  <body>
    <article>
      <h1>Богдан перед виборами акредитувався у ЦВК як кореспондент "1+1", – ЗМІ</h1>
      <address>
        <time datetime="2019-11-22T12:30:00+00:00">22 Nov 2019, 12:30</time>
      </address>
      <p>
        <b>Теперішній очільник Офісу Президента Андрій Богдан під час президентської кампанії був акредитований до Центральної виборчої комісії як власний кореспондент телеканалу "1+1".</b>
      </p>
      <p>Його ім’я було вказане першим у переліку серед 15 співробітників від цього телеканалу, це з’ясували журналісти програми "Схеми: корупція в деталях".</p>
      <blockquote>Знайте більше: <a href="https://24tv.ua/razumkov_pro_konflikt_iz_bogdanom_buvayut_dostatno_zhorstki_diskusiyi_n1236501">Разумков про конфлікт із Богданом: Бувають достатньо жорсткі дискусії</a></blockquote>
      <h3>Ніхто не пам'ятає, що робив Богдан</h3>
      <p>Цей список від "ТСН" подали до ЦВК 6 лютого 2019 року на постійну акредитацію в період проведення виборів президента України 31 березня 2019 року.</p>
      <p>У передвиборчий період адвоката Андрія Богдана називали "неформальним керівником штабу Зеленського і "куратором" від бізнесмена Ігоря Коломойського, інтереси якого він захищає".</p>
      <p>Тодішній генпродюсер "1+1" і чинний нардеп від "Слуги народу" Олександр Ткаченко не зміг пригадати, чим саме займався Богдан.</p>
      <aside>Можливо, він певний час працював позаштатним кореспондентом. Можливо, і таке було – але я ж кажу, я не всіх знав,<cite>– сказав він.</cite></aside>
      <p>Ткаченко додав, що Богдан писав "очевидно, контроверсійні матеріали".</p>
      <p>Ще одна нардепка від "Слуги народу" Ольга Василенко-Смаглюк також була у списку акредитації до ЦВК як оглядач новин "1+1". Вона спершу заявила, що Богдана там не було, однак згодом передумала.</p>
      <blockquote>Василенко-Смаглюк допустила, що Богдан міг працювати "не в ньюзрумі, а "на окремому трудовому договорі". Цього вона теж не пам’ятає.</blockquote>
      <h3>Богдан не коментує </h3>
      <p>Сам керівник Офісу Президента наразі на запитання журналістів ніяк не відповів.</p>
      <aside>Акредитація в ЦВК – це документ, який забезпечує пропуск у державне приміщення Центрвиборчкому на конкретний період часу. Достеменно невідомо, чи скористався цим правом Богдан і з якою саме метою,<cite>– пише видання.</cite></aside>
      <blockquote>Читайте також:<a href="https://24tv.ua/druzyam_vse_a_vorogam__zakon_bogdan_otrimav_bezkoshtovnu_derzhavnu_ohoronu_na_yaku_ne_maye_prava_n1235827"> Друзям все, а ворогам – закон: Богдан отримав безкоштовну державну охорону, на яку не має права</a></blockquote>
      <p>Матеріалів Богдана на офіційному сайті телеканалу "1+1". Водночас журналісти з’ясували, що сам Андрій Богдан ставав героєм кількох сюжетів "ТСН" за 2018 рік – як кандидат в народні депутати.</p>
    </article>
  </body>
</html>