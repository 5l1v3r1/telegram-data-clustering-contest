<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/politics/260242/mpogdanos-mono-o-mitsotakis-trava-aytia-sti-nd-i-mpakogianni-mporei-na-dinei-filikes-symvoyles"/>
    <meta property="og:site_name" content="LiFO"/>
    <meta property="article:published_time" content="2019-11-22T12:29:00+00:00"/>
    <meta property="og:title" content="Μπογδάνος: Mόνο ο Μητσοτάκης «τραβά αυτιά» στη ΝΔ - Η Μπακογιάννη μπορεί να δίνει φιλικές συμβουλές"/>
    <meta property="og:description" content="Ποικίλα σχόλια έχει προκαλέσει η χθεσινή τοποθέτηση του Κωνσταντίνου Μπογδάνου σε τηλεοπτική εκπομπή, σχετικά με τον ρόλο της Ντόρας Μπακογιάννη στη Νέα Δημοκρατία"/>
  </head>
  <body>
    <article>
      <h1>Μπογδάνος: Mόνο ο Μητσοτάκης «τραβά αυτιά» στη ΝΔ - Η Μπακογιάννη μπορεί να δίνει φιλικές συμβουλές</h1>
      <h2>Ποικίλα σχόλια έχει προκαλέσει η χθεσινή τοποθέτηση του Κωνσταντίνου Μπογδάνου σε τηλεοπτική εκπομπή, σχετικά με τον ρόλο της Ντόρας Μπακογιάννη στη Νέα Δημοκρατία</h2>
      <address><time datetime="2019-11-22T12:29:00+00:00">22 Nov 2019, 12:29</time> by <a rel="author">NEWSROOM</a></address>
      <p>
        <b>Ποικίλα σχόλια έχει προκαλέσει η χθεσινή τοποθέτηση του <a href="https://www.lifo.gr/tags/%CE%9A%CF%89%CE%BD%CF%83%CF%84%CE%B1%CE%BD%CF%84%CE%AF%CE%BD%CE%BF%CF%82+%CE%9C%CF%80%CE%BF%CE%B3%CE%B4%CE%AC%CE%BD%CE%BF%CF%82">Κωνσταντίνου Μπογδάνου</a> σε τηλεοπτική εκπομπή, σχετικά με τον ρόλο της Ντόρας Μπακογιάννη στη Νέα Δημοκρατία.</b>
      </p>
      <p>Φιλοξενούμενος στο πλατό του Kontra Channel, ο βουλευτής της ΝΔ εξέφρασε τη διαφωνία του σε ερώτηση δημοσιογράφου, σχετικά με το κατά πόσο η κα Μπακογιάννη «τραβά αυτιά "γαλάζιων" βουλευτών». Αναφερόμενη στην <a href="https://www.lifo.gr/now/politics/258192/paremvasi-apo-ntora-mpakogianni-adeiazei-kyranaki-kai-pleyri-gia-to-ratsisitiko-mparmpekioy-sta-diavata">παρέμβαση της βουλευτού για το μπάρμπεκιου</a> έξω από χώρο φιλοξενίας μεταναστών και προσφύγων στα Διαβατά, η Αναστασία Γιάμαλη αναρωτήθηκε: «Από τότε έχουμε να δούμε στις τηλεοράσεις τον κ. Κυρανάκη, μήπως ήταν παρέμβαση της κα Μπακογιάννη;»</p>
      <p>«Θα διαφωνήσω με την τοποθέτησή σας και θα πω πως η κα Μπακογιάννη μπορεί να προβαίνει καλοπροαίρετα σε συστάσεις, μπορεί να αξιοποιεί την μακρότατη, πολυετή εμπειρία δίνοντας φιλικές συμβουλές», απάντησε ο Κωνσταντίνος Μπογδάνος. «Μπορεί να συμμετέχει σε ένα έντονο ιδεολογικό διάλογο μίας παράταξης που εκτείνεται από το αριστερογενές κέντρο μέχρι τον συντηρητικό φιλελευθερισμό."«Αυτιά" στην ΝΔ τραβάει μόνο ο Μητσοτάκης»,πρόσθεσε για να καταλήξει: «Αυτή είναι η αντίληψή μου για τα πράγματα και νομίζω ότι θα συμφωνήσει μαζί μου και η κα. Μπακογιάννη. Συμβουλές ναι, παραινέσεις, συστάσεις, προτροπές, είναι εξαιρετικά χρήσιμη η κα Μπακογιάννη. Αλλά "αυτιά" στη ΝΔ τραβάει μόνο ο Μητσοτάκης. Έτσι πρέπει και έτσι γίνεται».</p>
      <p>Μετά τον σάλο που προκλήθηκε, η κα Μπακογιάννη είχε τοποθετηθεί δημοσίως για το μπάρμπεκιου στα Διαβατά, εξαπολύοντας έμμεσα πυρά και κατά των βουλευτών της Νέας Δημοκρατίας Κυρανάκη και Πλεύρη. «Μια ανύπαρκτη οργάνωση, η οποία ζητά 5 λεπτά δημοσιότητας, δημιουργεί μείζον θέμα, το οποίο δεν έχει διαχωριστικές γραμμές ανάμεσα στα κόμματα αλλά ανάμεσα στους ανθρώπους. Η ανθρωπιά, η λεβεντιά, η αλληλεγγύη και ο σεβασμός στον αδύνατο δεν νομοθετούνται. Δεν υπάρχει νόμος που να σε κάνει άνθρωπο. Αυτό το μαθαίνεις ή στα πρώτα έξι χρόνια της ζωής του ή δεν το μαθαίνεις ποτέ. Με ενόχλησε αυτό το θέμα, όχι γιατί υπάρχει περίπτωση να πει κάποιος ότι δεν θα τρώμε χοιρινό ή δεν θα πίνουμε αλκοόλ, αλλά επειδή προκαλείς τον εξαθλιωμένο άνθρωπο και τον πατάς στο θρησκευτικό του συναίσθημα. Αυτό δεν υπάρχουν λόγια να το περιγράψεις», είχε δηλώσει τότε στον Alpha η κα Μπακογιάννη.</p>
      <p>«Έγινε μια κομματική αντιπαράθεση. Εγώ λέω ότι κάποιοι δικοί μας νέοι βουλευτές, πιστεύω ότι δεν κατάλαβαν για τι μιλούσαν. Ο κ. Γιαννούλης το έφερε στη Βουλή με άκομψο τρόπο, οπότε παρεξηγήθηκε αυτό που είπε και βγήκαν οι βουλευτές να αντικρούσουν κομματικά. Δεν υπάρχει βουλευτής της ΝΔ με αρχηγό τον Κυριάκο Μητσοτάκη που θα υποστηρίξει την έλλειψη ανθρωπιάς».</p>
      <p>
        <b>Δείτε το βίντεο με τις δηλώσεις Μπογδάνου</b>
      </p>
      <figure>
        <iframe src="https://www.youtube.com/embed/YfqUwoww3b8" width="924" height="509" data-service="Youtube" scrolling="no"/>
      </figure>
    </article>
  </body>
</html>