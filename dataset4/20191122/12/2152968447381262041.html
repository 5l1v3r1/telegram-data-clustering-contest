<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T12:21:00+00:00"/>
    <meta property="og:title" content="Борисов и Нинова мерят служебните пътувания с пенсии и заплати"/>
    <meta property="og:description" content="Колко струвало пътуването на Радев до Китай и това на Борисов до Загреб? | Dnes.bg"/>
  </head>
  <body>
    <article>
      <h1>Борисов и Нинова мерят служебните пътувания с пенсии и заплати</h1>
      <h2>Колко струвало пътуването на Радев до Китай и това на Борисов до Загреб?</h2>
      <address><time datetime="2019-11-22T12:21:00+00:00">22 Nov 2019, 12:21</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000252332-middle.jpg"/>
        </figure>
        <p>Снимка: Димитър Кьосемарлиев, dnes.bg</p>
        <p>1<a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image2#photo">2</a><a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image3#photo">3</a><a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image4#photo">4</a><a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image5#photo">5</a><a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image6#photo">6</a><a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image7#photo">7</a><a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image8#photo">8</a><a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image9#photo">9</a><a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image10#photo">10</a><a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image11#photo">11</a><a href="https://www.dnes.bg/politika/2019/11/22/borisov-i-ninova-meriat-slujebnite-pytuvaniia-s-pensii-i-zaplati.430480,image12#photo">12<br/></a>Колко заплати и пенсии струва полетът с правителствения Airbus A319 до Загреб и колко пътуването на президента Румен Радев до Китай? Това беше само един от въпросите, които скараха премиера Бойко Борисов и червената шефка Корнелия Нинова.</p>
        <p>Министър-председателят дойде в НС, за да участва в парламентарния контрол и да отговори на въпрос на соцлидерката за членството ни в Шенген. Само че покрай това двамата си размениха и други реплики.</p>
        <p>
          <a href="https://www.dnes.bg/politika/2019/06/27/parlamentyt-dava-pochti-2-miliona-za-samoletni-bileti.414699">
            <b>Парламентът дава почти 2 милиона за самолетни билети</b>
          </a>
        </p>
        <p>Първа започна Нинова, която отсече, че управлението на ГЕРБ е некомпетентно и правителството начело с Борисов трябвало да подаде оставка.</p>
        <p>Премиерът пък поздрави червените с резултатите от последния избори, на които БСП остана втора и отсече, че резултатите от вота показват кой трябва да управлява и кой не.</p>
        <p>Нинова обвини Борисов и в разточителство, защото бил отишъл на конгрес на ЕНП в Загреб с правителствен самолет, а Себастиан Курц, бъдещият австрийски канцлер, летял с редовен полет на Austrian Airlines при това в икономична класа.</p>
        <p>„Колко струва полетът ви до Загреб, за колко надбавки за пенсионери ще стигне“, скочи тя.</p>
        <p>Борисов й отговори, че Курц в момента не е никакъв, но пък канцлерът на Германия също е пътувала с правителствения самолет.</p>
        <p>„За съжаление ние щяхме да се пребием с „Фалкона“ и заради това се наложи да ползваме Еърбъса, но да Ви задам въпроса: Колко струва президентът Радев да отиде до Китай, колко заплати и пенсии са това“, отвърна на удара той.</p>
        <p>Иначе премиерът призна, че Нинова има право да му иска оставката, но й напомни, че тя е подвела симпатизантите на левицата, че ще подаде нейната като лидер на БСП и не го е направила.</p>
        <p>„Аз за разлика от вас два пъти съм си я подавал, има една хубава приказка, че в къщата на обесения въжето не трябва много да се размята, сещайте се за това, когато говорите за оставки“, обърна се към червената шефка премиерът.</p>
        <p>А по въпроса за Шенген той отново заяви, че властите са направили всичко, което е било необходимо за членството ни в зоната.</p>
        <p>„Всички институции в ЕС са казали, че България трябва да бъде в Шенген, и ЕК, и ЕП са се произнесли по тази тема, бях специален гост в Бундестага, задаваха ни въпроси как пазим границата като добър пример и накрая казаха- ние много ви подкрепяме за Шенген, което много ме ядоса, защото ние сме изпълнили всички критерии, ние пазим границата на Шенгенското пространство“, каза той.</p>
        <p>Според него България е единствената държава, която се справя добре с миграционния поток и заради това е модел.</p>
        <p>Корупцията е емблема на това управление, ГЕРБ е некомпетентна да управлява, а премиерът Бойко Борисов прехвърля вината на слънцето, дъжда и лошата опозиция. Уволнявал, за да заглуши скандали, но рибата се вмирисвала от главата и отговорността на първия се носи с оставка. Това отсече в декларация от името на БСП червената шефка Корнелия Нинова.<br/> <br/>„Господин премиер, Вие министър-председател ли сте или управител на лагер за почивки на калинки в администрацията?“, скочи още тя.</p>
        <p>Според нея в последните седмици страната е залята от скандали - с водния режим в няколко града, проблемите в здравната система, напрежението около решението за болничните, проблемът с къщите за гости, които масово се оказаха неизрядни, вторият пенсионен стълб.</p>
        <p>В същото време управлението на държавата било на принципа една криза да се потулва с друга, а не да се решава.</p>
        <p>„Здравната система е в колапс, показаха го смъртните случаи в последните дни, докато не се промени системата резултатът ще е този, некомпетентността и нежеланието да промените системата са причината за това“, обвини Нинова.</p>
        <p>„Оказва се, че хората които са се осигурявали за втора пенсия, ще поучат по -малко и от една, всички тези пари изтекоха в нечий джобове. Сутрин е едно вечер е друго, така не се управлява държава, уволнявате светкавично, докато не стихне проблемът, но новата калинка е същата като старата, така от 10 години има разпад в държавата“, продължи с критиките тя.<br/> <br/>Според нея Борисов е наложил принципа на самодържието и се е самозабравил.</p>
        <related>
          <h4>Още по темата</h4>
          <a href="https://www.dnes.bg/obshtestvo/2019/11/21/borisov-da-se-spravim-s-iztichaneto-na-mozyci-ot-balkanite.430338"/>
          <a href="https://www.dnes.bg/politika/2019/11/20/ninova-obvini-vlastta-zaradi-rejima-na-vodata-v-pernik.430214"/>
        </related>
      </anchor>
    </article>
  </body>
</html>