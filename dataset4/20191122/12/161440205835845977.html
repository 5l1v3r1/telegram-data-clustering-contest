<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/cagliari/2019/11/22/scandalo-igea-si-apre-con-rinvio-il-processo-sfilano-62-imputati-136-955744.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T12:18:34+00:00"/>
    <meta property="og:title" content="Scandalo Igea, si apre (con rinvio) il processo: sfilano 62 imputati"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">cagliari</h6>
      <h1>Scandalo Igea, si apre (con rinvio) il processo: sfilano 62 imputati</h1>
      <h2>Il nome "eccellente" è quello di Giorgio Oppi, leader dell'Udc e consigliere regionale</h2>
      <address>
        <time datetime="2019-11-22T12:18:34+00:00">22 Nov 2019, 12:18</time>
      </address>
      <p>Si è aperto a Cagliari, ma è stato subito rinviato per conferire l'incarico di trascrizione delle intercettazioni, il maxi-processo nato dall'inchiesta sullo scandalo Igea, la società in house della Regione Sardegna che si occupa delle bonifiche e della messa in sicurezza dei siti minerari dismessi.</p>
      <p>L'udienza è durata circa 40 minuti, giusto il tempo di fare l'appello dei 62 imputati e verificare la regolarità delle notifiche. Chiuse le indagini, davanti al gup erano finiti in 71, ma alcuni sono stati assolti o sono usciti dal procedimento con riti alternativi.</p>
      <p>Tra i 62 imputati chiamati oggi a processo ci sono il leader dell'Udc Giorgio Oppi, consigliere regionale di maggioranza, accusato di peculato e voto di scambio. Altri nomi, l'ex presidente Igea Giovanni Battista Zurru, l'ex sindacalista Marco Tuveri, la dipendente della società Daniela Tidu e il nipote di Giorgio Oppi, Enrico.</p>
      <p>Il fascicolo è stato aperto nel 2012, nel 2015 sono scattati i primi arresti su ordine di custodia cautelare.</p>
      <p>Secondo l'accusa gli appalti venivano truccati e si davano contratti a termine o lavori urgenti in cambio di voti. Il 18 dicembre la prossima udienza, che sarà di trascrizione: verrà incaricato il perito per trascrivere le intercettazioni della Procura, e le difese potranno segnalare eventuali altre intercettazioni da inserire nel fascicolo.</p>
      <p>(Unioneonline/L)</p>
    </article>
  </body>
</html>