<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100243/%D8%A8%D8%B1%D9%BE%D8%A7%DB%8C%DB%8C-%DA%A9%D8%A7%D8%B1%D9%88%D8%A7%D9%86-%D9%86%D9%85%D8%A7%D8%AF%DB%8C%D9%86-%D9%88%D8%B1%D9%88%D8%AF-%D8%AD%D8%B6%D8%B1%D8%AA-%D9%85%D8%B9%D8%B5%D9%88%D9%85%D9%87-%D8%B3-%D8%A8%D9%87-%D9%82%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-22T12:10:24+00:00"/>
    <meta property="og:title" content="برپایی کاروان نمادین ورود حضرت معصومه(س) به قم"/>
    <meta property="og:description" content="ایسنا/قم آیین استقبال از کاروان نمادین ورود حضرت معصومه سلام‌الله علیها به شهر مقدس قم برگزار شد."/>
  </head>
  <body>
    <article>
      <h1>برپایی کاروان نمادین ورود حضرت معصومه(س) به قم</h1>
      <address><time datetime="2019-11-22T12:10:24+00:00">22 Nov 2019, 12:10</time> by <a rel="author">محسن عبادی‌پور</a></address>
      <p>ایسنا/قم آیین استقبال از کاروان نمادین ورود حضرت معصومه سلام‌الله علیها به شهر مقدس قم برگزار شد.</p>
      <p>کاروان نمادین حضرت فاطمه معصومه سلام‌الله علیها امروز ۲۴ ربیع‌الاول به مناسبت سالروز ورود بانوی کرامت به شهر مقدس قم، با حضور اقشار مختلف مردم از میدان معصومیه به سمت حرم حضرت معصومه(س) برگزار شد.</p>
      <p>برپایی ایستگاه‌های فرهنگی و صلواتی در طول مسیر به همت خادمان و گروه‌های مردمی و همچنین توزیع شاخه‌های گل و پرچم مزین به نام حضرت معصومه سلام‌الله علیها در بین مردم از حواشی این مراسم بود.</p>
      <p>همزمان با ورود کاروان نمادین حضرت فاطمه معصومه سلام‌الله علیها با حضور هیأت‌های مذهبی، زائران، مجاوران و مدیران استان قم، اجتماع بزرگی در صحن امام رضا علیه‌السلام برگزار شد.</p>
      <p>این کاروان با عبور از خیابان های امامزاده ابراهیم(ع)، نیروی هوایی، امام خمینی(ره) و امیرکبیر (اراک)، میدان شهید مطهری و میدان آستانه به حرم مطهر حضرت معصومه(س) وارد شد و مداحان اهل بیت به شعرخوانی و مدیحه‌سرایی در رثای بانوی کرامت(س) پرداختند.</p>
      <p>حضرت فاطمه معصومه(س) در روز اول ذی‌القعده سال ۱۷۳ هجری قمری در مدینه منوره دیده به جهان گشود، حضرت معصومه(س) دختر امام هفتم شیعیان حضرت موسی‌بن جعفر(ع) و خواهر تنی امام رضا(ع) است.</p>
      <p>پس از ورود امام رضا(ع) در سال ۲۰۰ هجری قمری به خراسان، حضرت فاطمه معصومه(س) پس از یک سال، برای دیدار برادر به همراه کاروانی از شهر مدینه به سمت ایران حرکت کرد و در ۲۳ ربیع‌الاول وارد قم شد.</p>
      <p>آن حضرت در این شهر مورد استقبال عده بسیاری از مردم مشتاق و شیفته اهل بیت(ع) قرار گرفت؛ این بانوی عظیم الشأن بعد از ۱۷ روز اقامت در منزل موسی ابن خَزرَج که به «بیت‌النور» شهرت یافت، در ۱۰ ربیع‌الثانی سال ۲۰۱ هجری قمری دیده از جهان فرو بست.</p>
      <p>از سال گذشته با تصویب شورای اسلامی شهر قم، ۲۳ ربیع الاول سالروز ورود حضرت فاطمه معصومه(س) به این شهر، در تقویم به عنوان "روز قم" نامگذاری شد. با تصمیم مسئولین، گرامیداشت روز قم برای نخستین سال به صورت استانی و از سال آینده به صورت ملی و بین‌المللی برنامه ریزی و اجرا خواهند شد.</p>
      <p>انتهای پیام</p>
    </article>
  </body>
</html>