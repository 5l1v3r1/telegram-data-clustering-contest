<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119640-vucic-brisel-se-sa-zemljama-zapadnog-balkana-igra-kao-sa-lutkama-na-povocu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-22T12:05:04+00:00"/>
    <meta property="og:title" content="Vučić: Brisel se sa zemljama Zapadnog Balkana igra kao sa lutkama na povocu. Pendarovski: Evropske integracije Zapadnog Balkana jedina opcija"/>
    <meta property="og:description" content="Predsednik Srbije Aleksandar Vučić izjavio je danas da nije siguran da u Briselu znaju šta će sa zemljama Zapadnog Balkana i ocenio da se sa njima igraju &quot;kao sa lutkama na povocu&quot;. Upitan posle sastanka sa predsednikom Severne Makedonije Stevom Pendarovskim šta znači neformalni dokument Francuske u kojem se traži &quot;obnovljeni pristup&quot; u procesu proširenja prema zemljama Zapadnog Balkana, Vučić je kazao da su zemlje regiona na evropskom putu ali i dodao da &quot;ne zavisi sve od nas&quot;. &quot;Svi čekamo da postanemo članovi EU, to nije sporno. Ako me pitate da li sam siguran da u Briselu znaju šta će sa sobom i  sa nama, nisam siguran da tačno znaju šta će sa nama. Mi smo na evropskom putu, reformisaćemo sve što treba ali ne zavisi sve od nas. Zato moramo mi da se dogovaramo i da budemo načisto s tim, da govorimo istinu našim ljudima, da otvaramo više puteva pruga, da spajamo jedni druge&quot;, kazao je Vučić novinarima u Beogradu.On je dodao da zemlje regiona imaju svoja prava i interese koje žele da ostvare. &quot;Pre par godina…"/>
  </head>
  <body>
    <article>
      <h1>Vučić: Brisel se sa zemljama Zapadnog Balkana igra kao sa lutkama na povocu. Pendarovski: Evropske integracije Zapadnog Balkana jedina opcija</h1>
      <address>
        <time datetime="2019-11-22T12:05:04+00:00">22 Nov 2019, 12:05</time>
      </address>
      <p><b>Predsednik Srbije Aleksandar Vučić izjavio je danas da nije siguran da u Briselu znaju šta će sa zemljama Zapadnog Balkana i ocenio da se sa njima igraju "kao sa lutkama na povocu".</b> <br/><br/>Upitan posle sastanka sa predsednikom Severne Makedonije Stevom Pendarovskim šta znači neformalni dokument Francuske u kojem se traži "obnovljeni pristup" u procesu proširenja prema zemljama Zapadnog Balkana, Vučić je kazao da su zemlje regiona na evropskom putu ali i dodao da "ne zavisi sve od nas". <br/><br/>"Svi čekamo da postanemo članovi EU, to nije sporno. Ako me pitate da li sam siguran da u Briselu znaju šta će sa sobom i  sa nama, nisam siguran da tačno znaju šta će sa nama. Mi smo na evropskom putu, reformisaćemo sve što treba ali ne zavisi sve od nas. Zato moramo mi da se dogovaramo i da budemo načisto s tim, da govorimo istinu našim ljudima, da otvaramo više puteva pruga, da spajamo jedni druge", kazao je Vučić novinarima u Beogradu.<br/><br/>On je dodao da zemlje regiona imaju svoja prava i interese koje žele da ostvare. <br/><br/>"Pre par godina kad mi iz regiona odemo na neki skup, naučili smo svi lekciju šta da ponavljamo pred briselskim birokratama, pred Nemcima, a onda u 11. ili 12. rečenici kažemo kako bi nam bilo mnogo lakše da nema ovih južno, severno ili zapadno od nas, pa odemo srećni kući što smo kritikovali nekog iz okruženja. Nismo više maloletni, nemojte nas potcenjivati, imamo svoja prava i interese i hoćemo da ih ostvarujemo", kazao je Vučić.<br/><br/>Naveo je i da je Srbija spremna da odmah uloži veliki novac i počne izgradnju Srpskog kulturnog centra u Skoplju što će kako je ocenio, dodatno uojačati odnose Beograda i Skoplja.  <br/><br/>"Dobili smo vrhunske lokacije, sve je dogovoreno. Spremni smo da brzo idemo u izgradnju", dodao je Vučić.<br/><br/>Vučić je izjavio je danas da Beograd i Skoplje nemaju nikakvih nerešenih bilateralnih pitanja, osim priznavanja nezavisnosti Kosova, i dodao da Srbija želi da sa Severnom Makedonijom razvoja najbolje prijateljske odnose. <br/><br/>Predsednik Srbije je naveo da osim Kosova nema političkih razlika izmedju dve zemlje.<br/><br/>On je podsetio na Novosadsku i Ohridsku inicijativu i naveo da je ponosan na taj dogovor koji su postigle Severna Makedonija, Albanija i Srbija.<br/><br/>Predsednik Srbije  je izjavio da je jasno podržao i zamolio zvaničnike Evropske unije da glasaju za otvaranje pregovora sa Skopljem i Tiranom.<br/><br/>"Sad ću samo tako da se ponašam, samo da pokažemo da uvažavamo interese i drugih", rekao je Vučić.<br/><br/>Kazao je da svestan realnosti i toga da EU ima svoje probleme i interese.<br/><br/>Govoreći o razgovoru predsednika Stranke demokratske akcije Sandžaka Sulejmana Ugljanina i predsednika Samoopredeljenja i kandidata za premijera Kosova Aljbina Kurtija, on je kazao da će jedine posledice tog sastanka biti da će "pojesti jagnje više". "Neće biti posledica. Našla krpa zakrpu", kazao je on.<br/><br/>Mediji su preneli da su Ugljanin i Kurti razgovarali su o "posebnom statusu Sandžaka".<br/><br/><b>Pendarovski: Evropske integracije Zapadnog Balkana jedina opcija</b><br/><br/>Predsednik Severne Makedonije Stevo Pendarovski rekao je danas u Beogradu da je njegova poseta još jedna potvrda dobrosusedskih odnosa i da se raduje što se iz Beograda upućuje jasna poruka da ne treba zaboraviti na Zapadni Balkan i da su evropske integracije jedina moguća opcija.<br/><br/>Pendarovski je posle razgovora sa domaćinom, predsednikom Srbije Aleksandrom Vučićem naveo da su odnosi dve zemlje odlični bez spornih tačaka i da su rešeni da sva pitanja rešavaju dijalogom.<br/><br/>"Raduje me činjenica što iz Beograda upućujemo jasne poruke da ne treba da se zaboravi na Zapadni Balkan i da je evropska integracija regiona jedina održiva opcija koja će omogućiti transformaciju naših društava", rekao je Pendarovski.<br/><br/>Rekao je da su on i Vučić razgovarali o francuskoj inicijativi predsednika Emanuela Makrona koja predvidja reviziju procesa pristupanja Uniji i da je on ponovio stav svoje zemlje da za njih ne postoji druga održiva alternativa od procesa evrointegracija.<br/><br/>Pendarovski je ocenio da se radi o komplikovanom procesu, a da mu je u razgovoru predsednik Makron jasno rekao da ta inicijativa ne predvidja zamenu za članstvo država Zapadnog Balkana.<br/><br/>"Decidno kaže da se ne predvidja nikakva zamena članstva za države Zapadnog Balkana i to je praktično glavna poenta razgovora sa predsednikom Makronom", rekao je Pandarovski.<br/><br/>On je rekao da regionalne inicijative o povezivanju o kojima se razgovara kao što je mini Šengen ne isključuju članstvo u EU, da su to odlične inicijative komplementarne sa kretanjem ka EU.<br/><br/>Osvrnuvši se na stabilnost u regionu rekao je da su on i Vučić razgovarali o perspektivi dijaloga Beograda i Prištine i naveo da očekuje da će biti postignuto rešenje uz pomoć medjunarodne zajednice i da to rešenje mora da doprinese regionalnoj stabilnosti i da ne sme da zalazi u integritet drugih država.<br/><br/>Pendarovski je rekao da je pored pozitivnih trendova u ekonomiji jasna potreba za jačanje te saradnje, da je važno jače povezivanje i bolja infrastrukturna povezanost.<br/><br/>On je u tom kontekstu čestitao Vučiću na otvaranju dva autoputa, prema Severnoj Makedoniji i Bugarskoj.</p>
    </article>
  </body>
</html>