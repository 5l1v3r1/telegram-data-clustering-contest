<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Akkor_valtoztatjak_meg_a_valasztasi_rendszert_ha_az_nem_kedvez_a_Fidesznek"/>
    <meta property="og:site_name" content="HVG.hu"/>
    <meta property="article:published_time" content="2019-11-22T15:16:00+00:00"/>
    <meta property="og:title" content="Akkor változtatják meg a választási rendszert, ha az nem kedvez a Fidesznek"/>
    <meta property="og:description" content="A Political Capital elemzése szerint könnyen lehet, hogy a korábbi változtatások most már nem a kormánypártnak kedveznek."/>
  </head>
  <body>
    <article>
      <h1>Akkor változtatják meg a választási rendszert, ha az nem kedvez a Fidesznek</h1>
      <address><time datetime="2019-11-22T15:16:00+00:00">22 Nov 2019, 15:16</time> by <a rel="author">hvg.hu</a></address>
      <p>
        <b>A Political Capital elemzése szerint könnyen lehet, hogy a korábbi változtatások most már nem a kormánypártnak kedveznek.</b>
      </p>
      <p>A Blikk kedden <a href="https://hvg.hu/itthon/20191120_kormany_fidesz_valasztasi_torveny">szellőztette meg</a>, hogy a kormány átalakítaná a választási rendszert, többek között csak politikai pártok és független jelöltek indulhatnának az önkormányzati választásokon, illetve újra nekifuthatnak a választási regisztráció bevezetésének. A Kormányzati Tájékoztatási Központ <a href="https://hvg.hu/itthon/20191120_kormany_fidesz_valasztasi_torveny">azt közölte </a>szerdán, a kormány nem tervezi a választási eljárásról szóló törvény módosítását.</p>
      <blockquote>Ha a Fidesz kicsit is szükségét érzi, hozzá fog nyúlni a választási rendszerhez, még ebben a ciklusban</blockquote>
      <p>– írja a Political Capital az <a href="https://pcblog.atlatszo.hu/2019/11/22/ha-az-ellenzeket-segiti-ejtik-a-gyoztest-tulerosito-hungarikumot/?fbclid=IwAR0Y6E3ei9qf2NoYMBjSE5n_uH8qcq2N4DSr-PyQqvTQQVOaE-SaFXOP4hM">Átlátszón vezetett blogján</a>. Szerintük könnyen lehet, hogy a döntéshozók így akarják tesztelni a közvéleményt.</p>
      <p>Emlékeztetettek, a Fidesz 2011-2013 során alkotta meg a hatályos választási rendszert, utoljára tavaly nyáron változtatott rajta. Az elemzőcég szerint a választási rendszerhez elsősorban mindig politikai érdekektől vezérelve nyúlnak hozzá. Így került bele az úgynevezett győzteskompenzáció, amelynek 2018-ban pontosan öt, 2014-ben pedig hat mandátumot köszönhetett a Fidesz.</p>
      <blockquote>Kérdés az, hogy ha 2022-ben képes az ellenzék mind a 106 egyéni kerületben egyetlen jelöltet állítani, és ennek eredményeképp lényegesen több egyéni győzelmet aratni, mint 2014-ben vagy 2018-ban, akkor az ő várható győzelmeik lesznek-e nagyobb arányúak, vagy a Fidesz-győzelmek? Ha a Fidesz matekosai arra jutnak, hogy az ellenzéki győzelmek lehetnek magabiztosabbak, meg fogják szüntetni a győztest túlerősítő hatást</blockquote>
      <p>- írják.</p>
      <p>A felülpremizálás némileg összefügg a választókerületi térkép átrajzolásával az elemző cég szerint. "Ha a pártos térképrajzolás a szavazatok kisebbségét szerző Fideszt ajándékozza meg a legtöbb egyéni kerületi győzelemmel, akkor annak pont az az eszköze, hogy az ellenzékiek sokkal nagyobb többséggel győznek egy-egy általuk nyert választókerületben, mint a Fidesz azokban, amelyekhez a térképrajzolás hozzásegítette” - mondta Tóka Gábor választási szakértő.</p>
      <p>A Poitical Capital szerint e két változtatás nem biztos, hogy eredményes lesz a Fidesz számára, ha nem sikerül jól modellezni 2022-t és a későbbi választásokat. Az elemzőcég szerint egyébként nincs semmiféle szakmailag komolyan vehető indok, amely alátámasztaná a regisztráció szükségességét. „Ha például rosszul működne a népességnyilvántartás, ezért tömegek nem tudnának a választás napján szavazni, az más helyzet lenne, de nincs ilyen tapasztalatunk” – közölték.</p>
      <p>Az elemzők szerint egy tévhit, hogy a Fidesz azért mondott le az előzetes regisztrációról 2013-ban, mert az Alkotmánybíróság elkaszálta, hisz, ha valóban el akarták volna kaszálni, Alaptörvénybe foglalják, és akkor az Ab is tehetetlen lett volna.</p>
      <p>„Vélhetően tehát azért mondtak le róla, mert azt mérték, hogy a saját táborban is rendkívül népszerűtlen ötletről van szó, és abban sem lehetnek biztosak, hogy nem az ellenzéki szavazókra hatna mobilizálóan a választójog hozzáférését szűkítő intézmény. Éppen ezért váratlan most a felmelegítéséről szóló hír, de egyáltalán nem biztos, hogy ténylegesen komolyan fontolgatják” - írja elemzésének végén a Political Capital.</p>
      <related>
        <a href="https://hvg.hu/kultura/20191110_Fabry_megfejtette_a_valasztasi_eredmenyt_a_Fidesz_vegyen_vissza_az_arcabol"/>
        <a href="https://hvg.hu/360/20191113_A_NER_balatoni_nyomulasanak_is_keresztbe_tehet_a_valasztasi_eredmeny"/>
      </related>
    </article>
  </body>
</html>