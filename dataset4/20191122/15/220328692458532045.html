<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/bivsh-shef-na-kpkonpi-podkrepi-sotir-tsatsarov-407369.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T15:43:28+00:00"/>
    <meta property="og:title" content="Бивш шеф на КПКОНПИ подкрепи Сотир Цацаров"/>
    <meta property="og:description" content="Главното изпитание за държавната администрация е борбата с корупцията, каза проф. Стоян Кушлев"/>
  </head>
  <body>
    <article>
      <h1>Бивш шеф на КПКОНПИ подкрепи Сотир Цацаров</h1>
      <address><time datetime="2019-11-22T15:43:28+00:00">22 Nov 2019, 15:43</time> by <a rel="author">Редактори, сн. БГНЕС</a></address>
      <p>"Заставам категорично зад кандидатурата на Сотир Цацаров", каза пред БНР проф. Стоян Кушлев, който през 2005 г. оглави първообраза на днешната КПКОНПИ.</p>
      <p>"Той многократно е дал доказателства, че зачитането на върховенството на закона е негов пръв професионален дълг", категоричен бе Кушлев по отношение на Цацаров..</p>
      <p>"Главното изпитание за държавната администрация е борбата с корупцията", каза Кушлев и коментира, че от повече от месец е знаел, че се водят разговори с настоящия главен прокурор Сотир Цацаров да оглави Антикорупционната комисия, а от 10 дни вече е знаел, че той се е съгласил.</p>
      <p>Стоян Кушлев коментира и работата на Сотир Цацаров като главен прокурор и я оцени високо, тъй като според него прокуратурата е станала водеща институция в борбата срещу престъпността.</p>
      <p>"Конституирането на КПКОНПИ по сегашния закон не дава възможност за пълна независимост на тази комисия", категоричен бе проф. Кушлев и припомни, че когато той е бил председател на създадената през 2005-а година Антикорупционна комисия, тя е била на квотен принцип - трима души са се избирали от парламента, имало е представител на президента, а председателят се е назначавал от министър-председателя.</p>
      <p>"Много по-голяма база и основание би имала комисията, за да извършва тази тежка задача - да отнема имущество, придобито от престъпна дейност, ако комисията  има в състава си хора, които представляват трите власти - парламент, президент и министър-председател", коментира още той.</p>
      <p>Според него не е правилно искането на БСП президентът да назначава председателя на КПКОНПИ, защото властта на държавния глава е номинална, а правителството и премиерът осъществяват управлението на държавата.</p>
    </article>
  </body>
</html>