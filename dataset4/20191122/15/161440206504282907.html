<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/22/addetti-mensa-degli-ospedali-del-sassarese-in-stato-di-agitazione-2-955811.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T15:21:05+00:00"/>
    <meta property="og:title" content="Sassari, addetti mensa dell'ospedale in stato di agitazione: &quot;Stipendi in ritardo&quot;"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">la protesta</h6>
      <h1>Sassari, addetti mensa dell'ospedale in stato di agitazione: "Stipendi in ritardo"</h1>
      <h2>I sindacati lamentano anche carichi eccessivi di lavoro</h2>
      <address>
        <time datetime="2019-11-22T15:21:05+00:00">22 Nov 2019, 15:21</time>
      </address>
      <p>I <a href="https://www.unionesarda.it/video/video/cronaca-sardegna/2019/02/02/sassari-scoppia-la-guerra-nella-mensa-degli-ospedali-52-830347.html">lavoratori dell'appalto mense</a> dell'Ats per gli ospedali di Sassari e provincia sono in stato di agitazione.</p>
      <p>A denunciare la grave situazione di disagio sono Filcams Cgil, Fisascat Cisl e Uiltucs Uil Sassari, che attaccano l'atteggiamento delle due società che gestiscono l'appalto, Cocktail Service e Catering Più, vinto con la capofila Elior Ristorazione.</p>
      <p>"I ritardi nel pagamento degli stipendi, il mancato rispetto degli orari di lavoro con carichi spesso eccessivi, i disagi creati dai mezzi di trasporto insufficienti e mal funzionanti, l'organizzazione complessiva dell'attività da parte delle due società sono le ragioni della mobilitazione proclamata unitariamente dopo l'indisponibilità delle stesse aziende a incontrare i sindacati", fanno sapere i vertici delle tre sigle sindacali.</p>
      <p>"Dopo il faccia a faccia del 15 novembre con la capofila non sono arrivate schiarite sulla vertenza e i lavoratori continuano a operare fra mille criticità, legate anche agli inquadramenti part time con orari spesso spezzati e imposizioni unilaterali da parte delle aziende", dichiarano i rappresentanti dei lavoratori.</p>
      <p>"L'auspicio è che questa situazione venga sanata al più presto - concludono - altrimenti dovremo alzare i toni della protesta".</p>
      <p>(Unioneonline/F)</p>
    </article>
  </body>
</html>