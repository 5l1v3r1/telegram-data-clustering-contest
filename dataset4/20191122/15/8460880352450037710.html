<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/gazdasag/nemzetkozi-gazdasag/egymilliardnal-tobben-fognak-repulni-az-iden-europaban-2138154/"/>
    <meta property="og:site_name" content="BAMA"/>
    <meta property="article:published_time" content="2019-11-22T15:06:00+00:00"/>
    <meta property="og:title" content="Egymilliárdnál többen fognak repülni az idén Európában"/>
    <meta property="og:description" content="A Nemzetközi Légi Szállítási Szövetség ezzel együtt azt ígéri, 2050-re a 2005-ös szint felére csökkentik majd a károsanyag-kibocsátást."/>
  </head>
  <body>
    <article>
      <h6 class="kicker">FELESLEGES ADÓ</h6>
      <h1>Egymilliárdnál többen fognak repülni az idén Európában</h1>
      <address>
        <time datetime="2019-11-22T15:06:00+00:00">22 Nov 2019, 15:06</time>
      </address>
      <h4>A Nemzetközi Légi Szállítási Szövetség ezzel együtt azt ígéri, 2050-re a 2005-ös szint felére csökkentik majd a károsanyag-kibocsátást.</h4>
      <p>Ünnepelni kell a légiközlekedést, nem szégyellni, hiszen 1 milliárdnál többen fognak repülni az idén Európában; soha ennyien nem utaztak repülővel korábban, és a világ városainak összeköttetése sem volt olyan jó, mint most – mondta Alexandre de Juniac, a Nemzetközi Légi Szállítási Szövetség (IATA) elnök-vezérigazgatója a szervezet Berlinben tartott, Wings of Change nevű konferenciáján kedden.</p>
      <p>Az európai légiközlekedés kihívásairól szóló összejövetelen a vezérigazgató a Svédországból indult „flightshame” mozgalomra reagált, amelynek lényege, hogy ne a repülést, hanem a vasúti közlekedést válasszák az utasok és szégyelljék magukat azok, akik repülnek. Alexandre de Juniac szerint csak Európában idén 1 milliárdnál is többen fognak repülni és biztosak abban, hogy a legjobb úton haladnak az iparág emissziójának csökkentésében is, mivel több mint tíz éve foglalkoznak a kérdéssel. Mint mondta, 1989, a berlini fal leomlása óta felére csökkent a repülőgépek szén-dioxid-kibocsátása és vállalásuk szerint 2050-re a 2005-ös szint felére csökkentik majd a károsanyag-kibocsátást.</p>
      <p>A vezérigazgató a francia és német kormányok repülőjegy után beszedett környezetvédelmi adójának emelésével kapcsolatban aggodalmának adott hangot, mondván ezeket az adókat soha nem arra fordítják, amire kellene.</p>
      <p>Az IATA azt várja a kormányoktól, hogy az alternatív, fenntartható forrásból származó üzemanyagok gyártását és elérhetőségét támogassák, mert ez a fajta üzemanyag akár 80 százalékkal képes csökkenteni a károsanyag-kibocsátást.</p>
      <p>Carsten Spohr, a Lufthansa-csoport vezérigazgatója ehhez kapcsolódva hangsúlyozta: nem azt bánja, hogy a korábbi szint sokszorosára nő egyes államokban a környezetvédelmi adó, hanem azt, hogy ebből semennyit nem forgatnak vissza az iparágba.</p>
    </article>
  </body>
</html>