<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607183"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-22T15:21:00+00:00"/>
    <meta property="og:title" content="&quot;ไพบูลย์&quot; ยันร่วม กมธ.ป.ป.ช.ไม่ได้มุ่งปลด &quot;เสรีพิศุทธ์&quot;"/>
    <meta property="og:description" content="&quot;ไพบูลย์&quot; ย้ำการเข้าทำหน้าที่ กมธ.ป.ป.ช. ไม่ได้เข้าไปเพิ่มความขัดแย้งหรือมุ่งปลด &quot;เสรีพิศุทธ์&quot; ยันทำหน้าที่ตามกฎหมาย ปัดตอบชัด &quot;พล.อ.ประวิทย์&quot; มอบหมายมาหรือไม่ ระบุเป็นยุทธศาสตร์ พปชร.เหตุมีประสบการณ์สูงกว่า &amp;ldquo;ดล&amp;rdquo;"/>
  </head>
  <body>
    <article>
      <h1>"ไพบูลย์" ยันร่วม กมธ.ป.ป.ช.ไม่ได้มุ่งปลด "เสรีพิศุทธ์"</h1>
      <address><time datetime="2019-11-22T15:21:00+00:00">22 Nov 2019, 15:21</time> by <a rel="author">PostToday</a></address>
      <p>"ไพบูลย์" ย้ำการเข้าทำหน้าที่ กมธ.ป.ป.ช. ไม่ได้เข้าไปเพิ่มความขัดแย้งหรือมุ่งปลด "เสรีพิศุทธ์" ยันทำหน้าที่ตามกฎหมาย ปัดตอบชัด "พล.อ.ประวิทย์" มอบหมายมาหรือไม่ ระบุเป็นยุทธศาสตร์ พปชร.เหตุมีประสบการณ์สูงกว่า “ดล”</p>
      <p>เมื่อวันที่ 22 พ.ย. นายไพบูลย์ นิติตะวัน ส.ส.บัญชีรายชื่อ พรรคพลังประชารัฐ เปิดเผยว่า ได้รับแจ้งจากพรรคพลังประชารัฐ ว่าพรรคมีมติให้ไปปฏิบัติหน้าที่เป็นกรรมาธิการป้องกันและปราบปรามการทุจริตประพฤติมิชอบ สภาผู้แทนราษฎร แทนนายดล เหตระกูล ส.ส.บัญชีรายชื่อ พรรคชาติพัฒนา ยืนยันว่าการเข้าไปทำหน้าที่นี้ ไม่ได้เข้าไปเพื่อเพิ่มความขัดแย้ง แต่ทางพรรคงเห็นว่าเคยมีประสบการณ์เป็นประธานกรรมาธิการเกี่ยวกับการป้องกันและปราบปรามการทุจริตของวุฒิสภามาหลายปี จึงน่าจะเป็นประโยชน์ต่อการช่วยเหลืองานคณะกรรมาธิการ ป.ป.ช. และสัดส่วน ส.ส.พรรคพลังประชารัฐในคณะกรรมาธิการชุดนี้มีเพียง 3 คน จึงปรับให้เหมือนกับคณะกรรมาธิการชุดอื่นๆ ที่มี 4 ถึง 5 คน</p>
      <p>“ยืนยันว่าการเข้าทำหน้าที่แทนนายดล ไม่ได้เบียดเบียนโควต้าของพรรคชาติพัฒนา เป็นเพียงการสับเปลี่ยนเพื่อให้นายดลไปอยู่คณะกรรมาธิการที่เหมาะสม เพราะผมเองมีประสบการณ์ด้านนี้มากกว่า ซึ่งน่าจะมีการแจ้งให้ที่ประชุมสภาทราบภายในวันนี้”</p>
      <p>ส่วนกระแสข่าวว่าเป็นการมอบหมายจากพล.อ.ประวิตร วงษ์สุวรรณ ประธานยุทธศาสตร์พรรคพลังประชารัฐ ให้เข้ามาทำหน้าที่เพื่อคานอำนาจในคณะกรรมาธิการ นายไพบูลย์กล่าวว่า เป็นยุทธศาสตร์ของพรรคที่มอบหมายมาให้ทำงาน ยืนยันว่าการเข้าทำหน้าที่น่าจะเป็นประโยชน์มากกว่า โดยเฉพาะการให้ข้อเสนอแนะเกี่ยวกับการปฏิบัติหน้าที่ตามกฎหมาย ซึ่งความขัดแย้งในคณะกรรมาธิการหลายเรื่องอาจเกิดจากความไม่เข้าใจกฎหมาย ดังนั้นการเข้าไปทำหน้าที่จะทำให้มีความชัดเจนขึ้น ให้ข้อมูลด้านกฎหมายได้ เพื่อทำให้การทำงานเป็นไปตามกฎหมาย ข้อบังคับป ระเพณีปฏิบัติ และนำไปสู่ความเรียบร้อย</p>
      <p>ส่วนข้อสังเกตว่าจะเข้าไปเพิ่มเสียงของกรรมาธิการฝ่ายรัฐบาล เพื่อปลดพล.ต.อ.เสรีพิศุทธ์ เตมียเวส ออกจากตำแหน่งประธานกรรมาธิการสัปดาห์หน้า นายไพบูลย์ กล่าวว่า ไม่ทราบเรื่องนี้ ซึ่งก็เป็นเรื่องที่สมาชิกจะเสนอในที่ประชุมคณะกรรมาธิการ ส่วนตนเองไม่ได้จะเข้าไปทำหน้าที่เพื่อปลดประธานกรรมาธิการ แต่จะทำงานตามกฎหมายและความถูกต้อง และให้ความเห็นถึงการทำหน้าที่ของกรรมาธิการในสัดส่วนพรรคพลังประชารัฐ ทั้งนายสิระ เจนจาคะ และน.ส.ปารีณา ไกรคุปต์ โดยมองว่า ทั้งสองคนปฏิบัติหน้าที่อย่างเต็มที่ตามเอกสิทธิ์ และเป็นไปในแนวทางที่จำเป็นต้องทำ</p>
      <p>“บทบาทการทำงานในคณะกรรมาธิการกับเรื่องส่วนตัวต้องแยกกัน พล.ต.อ.เสรีพิศุทธ์ต้องทำตามหน้าที่ ทำเกินหรือขาดไม่ได้ หากผมได้เข้าไปทำงาน เชื่อว่าคงจะมีการพูดคุยถึงกรอบการทำงานของคณะกรรมาธิการ แม้จะเคยมีกรณีฟ้องร้องกับผมมาก่อน แต่คงไม่มีปัญหา เพราะท่านก็มีวุฒิภาวะ คงแยกแยะได้ว่าตนเองเข้ามาทำงาน ไม่ได้เข้าเพื่อไปมีปัญหา”</p>
      <p>สำหรับกรณีออกคำสั่งแต่งตั้งที่ปรึกษาประธานกรรมาธิการโดยไม่มีมติที่ประชุม นายไพบูลย์ กล่าวว่า ต้องรอเข้าไปทำหน้าที่ แต่คิดว่าเรื่องนี้ควรจะพักเอาไว้ และหยิบประเด็นความเดือดร้อนของประชาชนมาพิจารณาก่อน แต่ก็วิพากษ์วิจารณ์เกี่ยวกับบทบาทของนายวัฒนา เมืองสุข แกนนำพรรคเพื่อไทย ที่ได้รับการแต่งตั้งเป็นที่ปรึกษาประธานกรรมาธิการ ว่าการให้ความเห็นบางเรื่องก็อาจเกินเลยไปบ้าง</p>
      <p>เมื่อถามอีกว่าในประเด็นที่กมธ.ยังมีเจตนาเรียกพล.อ.ประยุทธ์ จันทร์โอชา นายกรัฐมนตรีและรมว.กลาโหม และพล.อ.ประวิตร มาชี้แจงด้วยตัวเองแบบซ้ำหลายครั้ง มองอย่างไร นายไพบูลย์ กล่าวว่า เป็นเรื่องไม่สมควรและควรยุติได้แล้ว ทั้งนี้ แม้จะมีกมธ.ในสัดส่วนพรรคพลังประชารัฐเพิ่มขึ้นเป็น 4 คนนั้น ไม่ใช่ประเด็นที่ท่านจะมาอย่างสบายใจ อีกทั้งที่ผ่านมาไม่เคยมีประเพณีไหนที่นายกเข้ามาชี้แจงกมธ.ด้วยตนเอง มีเพียงส่งตัวแทนและหนังสือชี้แจงเท่านั้น</p>
      <p>ถามต่อว่า หากนายกมาเองจะถือเป็นการสร้างแบบอย่างที่ดีของนักการเมืองหรือไม่ นายไพบูลย์ กล่าวว่า นายกไม่ควรมา ทั้งนี้ที่ผ่านมาพล.อ.ประยุทธ์ ได้เปิดโอกาสและให้เวลาในที่ประชุมสภา เพื่อตอบข้อซักถามและประเด็นต่างๆของสมาชิกมากพออยู่แล้ว ดังนั้น หากนายกมากมธ.ชุดนี้อาจจะมีอีกกว่า 30 คณะกมธ.เชิญมาชี้แจง ทำให้นายกไม่มีเวลาทำงานในภารกิจ ซึ่งหากฝ่ายค้านต้องการสอบถามในประเด็นใด ตนสนับสนุนให้ใช้ที่ประชุมสภาโดยเฉพาะการเสนอญัตติอภิปรายไม่ไว้วางใจ</p>
    </article>
  </body>
</html>