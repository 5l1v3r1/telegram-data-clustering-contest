<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462469/%E0%A6%86%E0%A6%9C%E0%A6%95%E0%A7%87%E0%A6%B0-%E0%A6%AE%E0%A6%A7%E0%A7%8D%E0%A6%AF%E0%A7%87-%E0%A6%AF%E0%A6%BE%E0%A6%A8-%E0%A6%9A%E0%A6%B2%E0%A6%BE%E0%A6%9A%E0%A6%B2-%E0%A6%B8%E0%A7%8D%E0%A6%AC%E0%A6%BE%E0%A6%AD%E0%A6%BE%E0%A6%AC%E0%A6%BF%E0%A6%95-%E0%A6%B9%E0%A7%9F%E0%A7%87-%E0%A6%AF%E0%A6%BE%E0%A6%AC%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T15:52:00+00:00"/>
    <meta property="og:title" content="আজকের মধ্যে যান চলাচল স্বাভাবিক হয়ে যাবে ॥ কাদের"/>
    <meta property="og:description" content="অনলাইন রিপোর্টার ॥ আজকের মধ্যে (শুক্রবার) যানবাহন চলাচল স্বাভাবিক হয়ে যাবে বলে জানিয়েছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। শুক্রবার দুপুরে সোহরাওয়ার্দী উদ্যানে যুবলীগের সপ্তম জাতীয় কংগ্রেসের প্রস্তুতি ও মঞ্চ পরিদর্শন করতে গিয়ে সাংবাদিকদের এক প্রশ্নের উত্তরে তিনি একথা বলেন। অনেক জায়গায় ..."/>
  </head>
  <body>
    <article>
      <h1>আজকের মধ্যে যান চলাচল স্বাভাবিক হয়ে যাবে ॥ কাদের</h1>
      <address>
        <time datetime="2019-11-22T15:52:00+00:00">22 Nov 2019, 15:52</time>
      </address>
      <figure>
        <img src="http://www.dailyjanakantha.com/files/201911/1574441521_38.gif"/>
      </figure>
      <p>অনলাইন রিপোর্টার ॥ আজকের মধ্যে (শুক্রবার) যানবাহন চলাচল স্বাভাবিক হয়ে যাবে বলে জানিয়েছেন আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের।</p>
      <p>শুক্রবার দুপুরে সোহরাওয়ার্দী উদ্যানে যুবলীগের সপ্তম জাতীয় কংগ্রেসের প্রস্তুতি ও মঞ্চ পরিদর্শন করতে গিয়ে সাংবাদিকদের এক প্রশ্নের উত্তরে তিনি একথা বলেন।</p>
      <p>অনেক জায়গায় এখনো যান চলাচল স্বাভাবিক হয়নি- এ বিষয়ে জানতে চাইলে সেতুমন্ত্রী বলেন, সড়ক পরিবহন নিয়ে যে সমস্যা ছিল স্বরাষ্ট্রমন্ত্রীর সঙ্গে দফায় দফায় আলোচনার পর গভীর রাতে সমাধান হয়েছে। বৃহস্পতিবার থেকে ঢাকাসহ আশপাশের এলাকায় সব ধরনের যান চলছে। কোথাও কোথাও বিঘ্ন ঘটেছে, এটা আজ থেকে স্বাভাবিক হয়ে যাবে।</p>
      <p>বর্তমান বাজার পরিস্থিতিতে বিএনপি দুর্ভিক্ষের আশঙ্কা করছে- এ প্রশ্নের উত্তরে ওবায়দুল কাদের বলেন, আমাদের সবকিছুর ওপর এখন নিয়ন্ত্রণ আছে। দেশের সার্বিক পরিস্থিতির ওপর আমাদের নিয়ন্ত্রণ রয়েছে। কিন্তু আমাদের নিয়ন্ত্রণ নেই এক জায়গায়, সেটা হচ্ছে বিএনপির মুখের ওপর। তাদের যে মুখের ভাষা, মিথ্যাচার, অপ্রপচার এর ওপর আমাদের কোনো নিয়ন্ত্রণ নেই।</p>
      <p>যুবলীগের কেন্দ্রীয় কংগ্রেসের দিন ঢাকা মহানগর উত্তর-দক্ষিণের নেতৃত্ব ঘোষণা করা হবে কিনা জানতে চাইলে ওবায়দুল কাদের বলেন, সম্মেলন ছাড়া উত্তর-দক্ষিণ কমিটি আমরা করবো কীভাবে? আশা করছি, আমাদের জাতীয় কাউন্সিলের পর মহানগর উত্তর ও দক্ষিণেরটা আয়োজন করবে যুবলীগের নতুন কমিটি।</p>
      <p>তিনি বলেন, যুবলীগের নেতৃত্ব বাছাই কাউন্সিলররা ঠিক করবে। তাদের মধ্যে আলাপ-আলোচনা হবে। তাদের সম্মতিতে পরবর্তী নেতৃত্ব আসবে। এখানে অবশ্যই আমাদের অভিভাবক সভাপতি শেখ হাসিনার মূল্যবান পরামর্শ আমরা নেবো নেতৃত্বের দ্বার উন্মোচনে। এখানে কে নেতা হবেন এই মুহূর্তে বলতে পারছি না। কাউন্সিল সেশনে চেয়ারম্যান ও সাধারণ সম্পাদকের নাম প্রার্থিতা আসবে। অধিক প্রার্থী থাকলে তাদের একজন হওয়ার জন্য সময় দেবো। সেই সময়সীমার মধ্যে কম্প্রোমাইজ না হলে উপস্থিত নেতা ও সর্বোপরি আমাদের নেত্রীর সঙ্গে আলাপ করে নতুন কমিটির চেয়ারম্যান-সম্পাদকের নাম ঘোষণা করবো।</p>
      <p>‘যদি যুবলীগের প্রতিষ্ঠাতা চেয়ারম্যান শহীদ শেখ ফজলুল হক মণির রক্তের উত্তরাধিকার কাউকে এখানে চায় পরবর্তী নেতা হিসেবে, সেটা অবশ্যই যুবলীগের অধিকার আছে।’</p>
      <p>অপর এক প্রশ্নের উত্তরে কাদের বলেন, এখন যারা আছেন তারা নতুন কমিটি ঘোষণা পর্যন্ত সম্মেলনে থাকতে পারবেন।</p>
      <p>এ সময় আওয়ামী লীগের যুগ্ম সাধারণ সম্পাদক জাহাঙ্গীর কবির নানক, সাংগঠনিক সম্পাদক আ ফ ম বাহাউদ্দিন নাছিম, দপ্তর সম্পাদক ড. আবদুস সোবহান গোলাপ, যুবলীগের সম্মেলন প্রস্তুতি কমিটির আহ্বায়ক চয়ন ইসলাম, যুবলীগের যুগ্ম সাধারণ সম্পাদক মহিউদ্দিন আহমেদ মহি, সাংগঠনিক সম্পাদক ফজলুল হক আতিক প্রমুখ উপস্থিত ছিলেন।</p>
    </article>
  </body>
</html>