<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04730768"/>
    <meta property="og:site_name" content="De Standaard"/>
    <meta property="article:published_time" content="2019-11-22T15:09:00+00:00"/>
    <meta property="og:title" content="Timothy Castagne zal Cristiano Ronaldo niet tegenkomen met Atalanta"/>
    <meta property="og:description" content="Cristiano Ronaldo is vrijdag niet opgenomen in de selectie van Juventus voor de competitiewedstrijd van zaterdag op het veld van Atalanta, de ploeg van Rod..."/>
  </head>
  <body>
    <article>
      <h1>Timothy Castagne zal Cristiano Ronaldo niet tegenkomen met Atalanta</h1>
      <address>
        <time datetime="2019-11-22T15:09:00+00:00">22 Nov 2019, 15:09</time>
      </address>
      <p>
        <b>Cristiano Ronaldo is vrijdag niet opgenomen in de selectie van Juventus voor de competitiewedstrijd van zaterdag op het veld van Atalanta, de ploeg van Rode Duivel Timothy Castagne.</b>
      </p>
      <p>Maurizio Sarri liet eerder op de dag tijdens een persconferentie al optekenen dat de Portugese sterspeler heel waarschijnlijk zou moeten afhaken. Afgelopen weekend voelde Ronaldo hinder tijdens de EK-kwalificatiematch tegen Luxemburg. De voorbije dagen deed hij het rustig aan op training maar dat volstond niet om speelklaar te geraken voor zaterdag.</p>
      <p>Sarri hoopt zijn 34-jarige goalgetter te recupereren voor de Champions Leaguewedstrijd van dinsdagavond (21u) thuis tegen Atletico Madrid. Met 10 op 12 is de Oude Dame wel al geplaatst voor de achtste finales. Atletico volgt als tweede met 7 punten, voor Leverkusen en Lokomotiv Moskou (allebei 3 punten).</p>
      <p>In de Italiaanse competitie leidt Juventus na twaalf speeldagen met 32 punten, één meer dan het Inter van Romelu Lukaku. Atalanta is vijfde met 22 punten.</p>
      <p>Ronaldo maakte dit seizoen al zes goals in veertien wedstrijden.</p>
    </article>
  </body>
</html>