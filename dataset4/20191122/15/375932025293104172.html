<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/nehezen-bizonyithato-a-mobiltelefon-hasznalat-az-autoban-1886484/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T15:41:00+00:00"/>
    <meta property="og:title" content="Nehezen bizonyítható a mobiltelefon-használat az autóban"/>
    <meta property="og:description" content="A rendőrség vörös kód riasztást is kiadott a szeptemberben és októberben történt szokatlanul sok halálos közúti baleset miatt."/>
  </head>
  <body>
    <article>
      <h1>Nehezen bizonyítható a mobiltelefon-használat az autóban</h1>
      <address><time datetime="2019-11-22T15:41:00+00:00">22 Nov 2019, 15:41</time> by <a rel="author">MTI</a></address>
      <p>Nehezen bizonyítható, ha a balesetet okozó sofőr vezetés közben mobilozott, illetve ha bármi mással foglalkozott, ami elvonta a figyelmét – mondta Szatmári-Margitai Gergely jogi szakértő pénteken a Kossuth rádióban.</p>
      <p>A szakértőt azzal kapcsolatban kérdezték, hogy ősz óta jelentősen nőtt a magyarországi utakon történt balesetek száma. Szatmári-Margitai Gergely azt mondta: a baleseteket gyorshajtás, mobilhasználat, illetve a megváltozott időjárási körülmények okozták.</p>
      <figure>
        <img src="https://www.vg.hu/wp-content/uploads/2019/11/043dpapa19091899922090dpai.jpg"/>
        <figcaption>Fotó: AFP</figcaption>
      </figure>
      <p>Emlékeztetett arra, hogy a rendőrség vörös kód riasztást is kiadott a szeptemberben és októberben történt szokatlanul sok halálos közúti baleset miatt. 2019 első fél évében már csaknem 300 ember vesztette életét a magyar utakon – fűzte hozzá.</p>
      <p>A rendőrség tájékoztatása szerint szeptemberben és októberben 127 ember vesztette életét közlekedési balesetben Magyarországon.</p>
    </article>
  </body>
</html>