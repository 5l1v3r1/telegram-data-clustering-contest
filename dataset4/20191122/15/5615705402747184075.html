<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204789-pid-odesoyu-trivae-avarijno-ryatuvalna-operaciya-dlya-tankera-delfi-zavazhae-pogoda"/>
    <meta property="og:site_name" content="Mind UA"/>
    <meta property="article:published_time" content="2019-11-22T15:10:00+00:00"/>
    <meta property="og:title" content="Під Одесою триває аварійно-рятувальна операція для танкера «Делфі» – заважає погода"/>
    <meta property="og:description" content="Екіпаж «сірого» судна евакуюватися відмовляється, екологічної загрози немає – Куций"/>
  </head>
  <body>
    <article>
      <h1>Під Одесою триває аварійно-рятувальна операція для танкера «Делфі» – заважає погода</h1>
      <h2>Екіпаж «сірого» судна евакуюватися відмовляється, екологічної загрози немає – Куций</h2>
      <address>
        <time datetime="2019-11-22T15:10:00+00:00">22 Nov 2019, 15:10</time>
      </address>
      <p>Танкер «Делфі», який зірвало з якоря ще 20 листопада,  сів на мілину за 300 м від берега (район пляжу «Дельфін»), оперативний штаб Одеського порту чекає покращення погодних умов, щоб відбуксирувати танкер від берега.</p>
      <p>Про це Mind повідомила пресcлужба Адміністрації морських портів України (АМПУ).</p>
      <p>Танкер «Делфі», який до цього часу під прапором Молдови знаходився в нейтральних водах ввечері 20 листопада подав сигнал SOS: судно штормом зірвало з якоря, на час пригоди команда судна повідомила про відсутність палива та електроживлення.</p>
      <p>22 листопада танкер сів на мілину на території Одеської затоки (район пляжу «Дельфін»). Рятувальні судна не можуть підійти до «Делфі» через негоду.</p>
      <p>Голова Одеської ОДА Максим Куций на свої<a href="https://www.facebook.com/maksymkutsyi/"> сторінці</a> у Facebook повідомив, що екіпаж відмовляється евакуюватися з судна:<br/><br/>«На борту знаходяться троє членів екіпажу. Всі громадяни України. Вони чекають дозволу від судновласника та відмовляються від будь якої допомоги. З судновласником зв’язатися неможливо. Фактично цей корабель – сірий, без необхідної реєстрації. За даними капітана Одеського порту, судновласник забороняє морякам евакуюватися».</p>
      <p>Куций також повідомив, що на борту танкера немає вантажу, який би загрожував екологічній ситуації в акваторії.</p>
      <p>За повідомленням пресслужби АМПУ, контроль за аварійним танкером здійснює рятувальний катер. Оперативний штаб Одеського порту направив до аварійного танкера буксир «BIG» приватної компанії, яка залучена до проведення операції.</p>
      <p>За даними<a href="https://news.liga.net/region_news/news/avariya-tankera-v-odesse-ekipaj-otkazyvaetsya-evakuirovatsya-foto"> Ліга.Новини </a>судно «DELFI» (танкер-бункерувальник, власник – компанія, зареєстрована у Бірмінгемі) належить власнику з Великобританії, порт приписки знаходиться в Румунії. Саме судно – «сіре»: з кінця 2018 року в нього відсутні суднові документи. З травня 2019 го танкер стояв на якорі в Одеській затоці.</p>
      <p>Як раніше <a href="https://mind.ua/news/20204680-ampu-vimagatime-u-rf-ponad-124-mlrd-grn-za-zahoplennya-portiv-ta-majna-v-krimu">писав Mind</a>, АМПУ вимагатиме у РФ понад 1,24 млрд грн за захоплення портів та майна в Криму. </p>
      <related>
        <h4>Також читайте</h4>
        <a href="https://mind.ua/news/20203608-cherez-tuman-u-semi-morskih-portah-ukrayini-diyut-obmezhennya-roboti"/>
        <a href="https://mind.ua/news/20202743-ministr-infrastrukturi-kriklij-zvilniv-troh-direktoriv-morskih-portiv"/>
        <a href="https://mind.ua/news/20202640-zbitki-ukrayinskih-portiv-pislya-aneksiyi-krimu-obchislyuyutsya-milyardami-mininfrastrukturi"/>
      </related>
    </article>
  </body>
</html>