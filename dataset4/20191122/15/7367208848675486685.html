<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.targatocn.it/2019/11/22/leggi-notizia/argomenti/scuole-e-corsi/articolo/lesercito-a-revello-per-la-giornata-nazionale-per-la-sicurezza-nelle-scuole.html"/>
    <meta property="og:site_name" content="Targatocn.it"/>
    <meta property="article:published_time" content="2019-11-22T15:36:20+00:00"/>
    <meta property="og:title" content="L'Esercito a Revello per la &quot;Giornata Nazionale per la sicurezza nelle scuole&quot;"/>
    <meta property="og:description" content="Esperti militari di neve e valanghe e operatori Meteomont del 2° Reggimento Alpini dl Cuneo e del 1° Reggimento Artiglieria da Montagna di Fossano, hanno spiegato agli alunni la cosiddetta “catena della sicurezza&quot;, che si..."/>
  </head>
  <body>
    <article>
      <h1>L'Esercito a Revello per la "Giornata Nazionale per la sicurezza nelle scuole"</h1>
      <h2>Esperti militari di neve e valanghe e operatori Meteomont del 2° Reggimento Alpini dl Cuneo e del 1° Reggimento Artiglieria da Montagna di Fossano, hanno spiegato agli alunni la cosiddetta “catena della sicurezza", che si concretizza nella conoscenza delle procedure da adottare e dei materiali da utilizzare quando si deve condurre un'attività in montagna</h2>
      <address><time datetime="2019-11-22T15:36:20+00:00">22 Nov 2019, 15:36</time> by <a rel="author">comunicato stampa</a></address>
      <p>In occasione della "Giornata Nazionale per la sicurezza nelle scuole", istituita dal MIUR, l'Esercito ha contribuito, presso l'Istituto comprensivo di Revello, ad illustrare agli alunni delle ultime due classi delle elementari e alle tre delle scuole medie le corrette azioni e buone pratiche per la promozione della cultura della sicurezza e per la gestione dei rischi, soprattutto in ambiente montano.</p>
      <p>In particolare, esperti militari di neve e valanghe e operatori Meteomont del 2° Reggimento Alpini dl Cuneo e del 1° Reggimento Artiglieria da Montagna di Fossano, hanno spiegato agli alunni la cosiddetta “catena della sicurezza", che si concretizza nella conoscenza delle procedure da adottare e dei materiali da utilizzare quando si deve condurre un'attività in montagna ed in principal modo in un ambiente innevato fuori pista.</p>
      <p>Con un linguaggio adeguato e accattivante per i giovani studenti, è stata sottolineata l'importanza - quando si decide di affrontare la montagna d'inverno - di una buona preparazione fisica e di un equipaggiamento adeguato, della conoscenza dei pericoli e delle procedure di autosoccorso in caso di valanga, avendo alla base il rispetto ed un sano timore della montagna, evitando leggerezze e improvvisazioni.</p>
      <p>Quotidianamente squadre di alpini operano per il rilevamento delle condizioni del manto nevoso e si occupano di sicurezza in montagna. Il personale addestrato a operare anche in condizioni meteo estreme e su ogni tipo di terreno, ha potuto mostrare come la conoscenza dell'ambiente in cui si opera e la grande tradizione ed esperienza delle Truppe Alpine, siano elementi di primaria importanza per vivere la montagna con rispetto e in sicurezza.</p>
      <figure>
        <img src="http://www.targatocn.it/typo3temp/pics/g_d94e454bd4.jpeg"/>
      </figure>
    </article>
  </body>
</html>