<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215972/Verdubbeling-N366-Veendam-Pekela-bijna-klaar-noordelijke-oprit-vrijdagavond-weer-open"/>
    <meta property="og:site_name" content="RTV Noord"/>
    <meta property="article:published_time" content="2019-11-22T15:40:00+00:00"/>
    <meta property="og:title" content="Verdubbeling N366 Veendam-Pekela bijna klaar, noordelijke oprit vrijdagavond weer open"/>
    <meta property="og:description" content="Vanaf vrijdagavond 18 uur kunnen automobilisten weer gebruik maken van de noordelijke op- en afrit Pekela van de provinciale weg N366."/>
  </head>
  <body>
    <article>
      <h1>Verdubbeling N366 Veendam-Pekela bijna klaar, noordelijke oprit vrijdagavond weer open</h1>
      <address>
        <time datetime="2019-11-22T15:40:00+00:00">22 Nov 2019, 15:40</time>
      </address>
      <p>De afsluiting had te maken met de verdubbeling van de weg tussen Nieuwe Pekela en Veendam. Dit project begon in oktober 2018 en zou een jaar duren, maar liep enige vertraging op. 'Dit kwam door het slechte weer, maar ook omdat materiaal niet geleverd werd', zegt Jan van der Meide, woordvoerder van de provincie Groningen.  </p>
      <p>Tussen Pekela en Veendam rijdt het verkeer eerst nog over een tijdelijke rijstrook. Vanaf dinsdag 26 november zijn alle rijbanen weer open. De maximumsnelheid is 100 kilometer per uur.</p>
      <h3>N366 Veilig</h3>
      <p>De verdubbeling is onderdeel van het initiatief N366 Veilig, een samenwerking tussen de provincie, de gemeenten Pekela, Veendam, Stadskanaal en Westerwolde, Politie Noord-Nederland en het Openbaar Ministerie.</p>
      <p>Naast de verdubbeling wordt er ook gewerkt aan het ongelijkvloers maken van de op- en afritten bij Nieuwe Pekela-Zuid. Dit, samen met de werkzaamheden tussen Pekela en Veendam, zorgde ervoor dat verkeer van en naar Nieuwe Pekela veel om moest rijden. 'Als er wegwerkzaamheden zijn gaat dat gepaard met vertragingen', aldus Van der Meide. </p>
      <p>De verdubbeling is vanaf 26 november een feit. De verwachting is dat de werkzaamheden rondom de N366 in september 2020 allemaal klaar zijn. </p>
    </article>
  </body>
</html>