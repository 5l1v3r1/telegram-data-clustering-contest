<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/flere-pagrepet-i-finnmark-i-dag/71850040"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T15:24:00+00:00"/>
    <meta property="og:title" content="Flere pågrepet i Finnmark i dag"/>
    <meta property="og:description" content="Fredag ettermiddag ble ytterligere to personer pågrepet mistenkt for å ha tilknytning til krabbeligaen som rulles opp i Finnmark."/>
  </head>
  <body>
    <article>
      <h1>Flere pågrepet i Finnmark i dag</h1>
      <h2>Fredag ettermiddag ble ytterligere to personer pågrepet mistenkt for å ha tilknytning til krabbeligaen som rulles opp i Finnmark.</h2>
      <address><time datetime="2019-11-22T15:24:00+00:00">22 Nov 2019, 15:24</time> by <a rel="author">Leif Stang</a></address>
      <p>Fredag ettermiddag pågrep politiet ytterligere to personer i forbindelse med opprullingen av et nettverk som er mistenkt for å ha fisket og solgt kongekrabbe i et svart marked.</p>
      <p>Personene er siktet for grovt brudd på havressursloven, ulovlig omsetning, heleri eller medvirkning til dette.</p>
      <p>- Det er den videre etterforskningen som har ført til at vi nå har pågrepet ytterligere to personer. Hvorvidt de er en del av samme nettverk eller et annet nettverk kan vi ikke si noe om på nåværende tidspunkt, uttaler politioverbetjent i Finnmark politidistrikt, Torstein Pettersen.</p>
      <p>
        <b>Dagbladet er kjent med at det er gjennomført flere aksjoner ulike steder i Finnmark i dag.</b>
      </p>
      <p>Totalt er ti personer i Finnmark politidistrikt pågrepet mistenkt for å være tilknyttet en liga som har drevet med ulovlig omsetning av kongekrabbe.</p>
      <h3>Vareterminal</h3>
      <p><a href="https://fiskeribladet.no/nyheter/?artikkel=70224">Fiskeribladet</a> skriver at en av aksjonene var mot en vareterminal i Tana. Terminalen driftes av et transportselskap politiet mistenker for ulovlig krabbefrakt.</p>
      <p>
        <b>Politiet har aksjonert flere ganger denne uka. Flertallet av dem som er siktet i saken er fra Øst-Finnmark.</b>
      </p>
      <p>- I totale beslag av kontante penger er er det snakk om flere hundre tusen kroner, sier Torstein Pettersen i Finnmark politidistrikt til Dagbladet.</p>
      <figure>
        <img src="https://dbstatic.no/71841779.jpg?imageId=71841779&amp;width=1024&amp;height=615"/>
        <figcaption><b>PAKKET OG KLART:</b> Under politiaksjonen tidligere denne uka fant politiet kongekrabber som var pakket og klare for det som antas å være et illegalt marked. Foto: Politiet Vis mer</figcaption>
      </figure>
      <h3>Fengslet</h3>
      <p>Torsdag ble to personer varetektsfengslet i fire uker. De ble varetektsfengslet fram til 20. desember. Retten har lagt særlig vekt på at de to siktede antas å ha en sentral rolle i saken.</p>
      <p>I kjennelsen står det at straffbare forhold mistenkes å være begått som et ledd i virksomheten til en kriminell gruppe, som framstår som et nettverk som driver fangst, lagring, transport og omsetning av ulovlig fanget kongekrabbe.</p>
      <p>
        <b>De to som er varetektsfengslet erkjenner ikke straffskyld.</b>
      </p>
      <h3>Kongekrabbe</h3>
      <p>Politiet mener at den svarte handelen med kongekrabber har pågått i mange år, og at etablerte selskaper i Finnmark har vært en del av et større nettverk. Krabbene er fraktet med store biler til personer som har et mottaksapparat i Sør-Norge, og som har et distribusjonsnett som selger krabbene videre i partier fra 10 til 100 kilo.</p>
      <p>Politiet mener at de som er siktet i saken har forbrutt seg mot havressursloven og at de samlet har gjort seg skyldig i en omfattende millionhandel med svarte penger.</p>
    </article>
  </body>
</html>