<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/i-klaipedos-kaledu-aikste-jau-atkeliavo-zmoniu-dovanota-egle-1751850/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T15:00:00+00:00"/>
    <meta property="og:title" content="Į Klaipėdos Kalėdų aikštę jau atkeliavo žmonių dovanota eglė"/>
    <meta property="og:description" content="Reklama"/>
  </head>
  <body>
    <article>
      <h1>Į Klaipėdos Kalėdų aikštę jau atkeliavo žmonių dovanota eglė</h1>
      <address><time datetime="2019-11-22T15:00:00+00:00">22 Nov 2019, 15:00</time> by <a rel="author" href="https://www.ve.lt/autoriai/mindaugas-drasutis/" target="_blank">Mindaugas DRĄSUTIS</a></address>
      <p>Reklama</p>
      <p>
        <b>Penktadienį Klaipėdoje į Teatro aikštę buvo atvežta Kalėdoms skirta eglutė. Ją miestui padovanojo Igoris ir Svetlana Stepanovai, kurie žaliaskarę prižiūrėjo pastaruosius 10 metų. Sidabrinė eglutė bus įžiebta lapkričio 30 dieną.</b>
      </p>
      <p>Eglutės aukštis - 11 metrų, o svoris - 1,3 tonos. Pasak "Klaipėdos švenčių" kūrybos vadovės Dalios Grikšaitės, iš viso buvo sulaukta 12 pasiūlymų. Dar du - iš kitų miestų (Mažeikių ir Jonavos).</p>
      <h3>Atkeliavo iš Dituvos</h3>
      <p>"Visos kitos eglutės buvo aplinkui Klaipėdą. Vienas artimesnių taškų - Kretingoje. Žmonėms padėkojome, bet labai norėjome, kad eglutė būtų klaipėdiečių. Gražiausia pasirodė pirmoji, nors apžiūrint visas eglutes ji buvo sąrašo pabaigoje", - sakė D. Grikšaitė.</p>
      <p>Sidabrinė eglutė užaugo Dituvos sodų bendrijoje. Šeimininkai pasakojo, kad jai gali būti daugiau nei 20 metų, mat jie namą įsigijo prieš 10 metų.</p>
      <p>"Tuo metu medelis buvo mažas. Tačiau per 10 metų eglė iššovė ir išaugo sklypo ribas. Žmonėms būtų labiau skaudėję širdį, jeigu medelis būtų nunykęs. Šeima planavo lapkričio 30 dieną atvykti į eglutės įžiebimo ceremoniją", - pridėjo D. Grikšaitė.</p>
      <p>Miestui eglę padovanojusi šeima teigė, kad žaliaskare spėta atsidžiaugti ir su vaikais, ir su anūkais.</p>
      <p>Reklama</p>
      <p>"Kaip kiekvienas muzikantas ar rašytojas jaučiasi laimingas atiduodamas savo kūrinį kitiems, taip ir mes esame be galo laimingi dovanodami eglutę miestui", - sakė Svetlana, pridėdama, kad eglė buvo mylima ir prižiūrima.</p>
      <p>Pasitikti eglutės ir padėkoti medelį dovanojusiems klaipėdiečiams atvyko Klaipėdos miesto meras Vytautas Grubliauskas. Jis Stepanovų šeimai kaip padėką padovanojo mažą eglutės sodinuką.</p>
      <p>"Šita nuostabi, graži, aukšta, tiesi eglė, aš neabejoju, bus pats gražiausias akcentas visame kalėdiškai papuoštame mieste. Ji alsuoja gyvybe, meile, tikra kalėdine dvasia. Nesivaikome stebuklo ir nesivaikysime, ko gero, jo nupirkti neįmanoma, stebuklą galima tik užauginti ir jį padovanoti", - džiaugėsi meras.</p>
      <p>Eglutę pjovė ir jos pervežimo operaciją koordinavo UAB "Klaipėdos želdiniai".</p>
      <p>"Atrodo, ketvirtas kartas, jau turėtų būti įprasta, bet vis tiek yra atsakomybė ir jaudulys. Šiandien stiprus vėjas, šalia namas, tvora, visada yra nerimas, kad nenulūžtų viršūnė. Mūsų didžiausias darbas - eglutę nuvežti tokią, kokią ją paėmėme", - sakė bendrovės direktorius Gediminas Valašinas.</p>
      <p>UAB "Klaipėdos želdiniai" pasirūpins ir eglutės augimo vietos sutvarkymu. Vilkiką jai pervežti davė Valstybinių miškų urėdijos Kretingos regioninis padalinys, Teatro aikštėje medelį įtvirtino UAB "VVARFF", o saugiai į miestą palydėjo Klaipėdos apskrities kelių policija. Ateinančią savaitę žaliaskarę girliandomis papuoš UAB "Gatvių apšvietimas".</p>
      <p>Reklama</p>
      <p>"Klaipėdos švenčių" teigimu, kaip ir ankstesniais metais, Teatro aikštėje pastatyta eglutė bus papuošta tik šviečiančiomis, smulkiomis girliandomis ir visus džiugins iki Trijų karalių.</p>
      <h3>Šįmet - viena eglutė</h3>
      <p>Anksčiau prieš Kalėdas Klaipėdą puošdavo dvi eglutės: viena, dovanota žmonių, buvo puošiama Teatro aikštėje, o štai kita - Atgimimo aikštėje. Šį kartą klaipėdiečiai ir miesto svečiai turės tenkintis viena žaliaskare Teatro aikštėje.</p>
      <p>Planuojama, kad šįmet "Klaipėdos šventėms" eglutės atvežimas, girliandos Teatro aikštėje, jos puošyba, nameliai ir ledo čiuožykla kainuos apie 90 tūkst. eurų.</p>
      <p>Miesto biudžete šventėms numatyta skirti daugiau nei 190 tūkst. eurų, kurie bus skirti Atgimimo aikštės puošybai, gatvių girliandoms ir papuošimams ant apšvietimo atramų. Šįmet gatvėse bus išdėliota 256 papuošimais daugiau.</p>
      <p>Kone labiausiai laukiamas akcentas Teatro aikštėje - ledo aikštelė. Tikimasi, kad uostamiestį iki Kalėdų lepins geri orai, tad tiek miestiečiai, tiek svečiai turės galimybę čiuožti ant ledo. Aikštėje pritaikyti ledą čiuožinėti tikimasi gruodžio 7 d.</p>
      <p>"Klaipėdos švenčių" direktorius Romandas Žiubrys sakė, kad klaipėdiečiai aikštelėje galės čiuožti už simbolinį 1 ar 2 eurų mokestį. Tiesa, bus imamas ir maždaug 5 eurų mokestis už pačiūžų priežiūrą. Vienos sesijos metu, trunkančios apie valandą, čiuožti galės iki 30 žmonių.</p>
      <anchor name="gallery">
        <slideshow>
          <figure>
            <img src="https://www.ve.lt/uploads/img/catalog/15/photo_15_30209008.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_89318094.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_43789282.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_65139149.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_79284090.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_61556594.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_34742219.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_33802649.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_93273843.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_73862651.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_19718870.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_21268084.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_42800612.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_57899291.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_16206733.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_98228479.jpg"/>
          </figure>
          <figure>
            <img src="https://www.ve.lt/uploads/img/catalog/15/photo_15_70889887.jpg"/>
          </figure>
          <figcaption>
            <cite>© Egidijaus Jankausko nuotraukos</cite>
          </figcaption>
        </slideshow>
        <related>
          <h4>Daugiau susijusių straipsnių</h4>
          <a href="https://www.ve.lt/naujienos/klaipeda1/klaipeda/vietoje-auksines-egles-nuomos---svieciancios-girliandos-1751313/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/klaipeda1/klaipeda/kiek-klaipedai-kainuos-kaledos-1749887/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/klaipeda1/klaipeda/kaledoms-teatro-aiksteje-zada-ciuozykla-1749758/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/klaipeda1/klaipeda/kilometrai-girliandu-nusvies-klaipeda-1747051/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/kriminalai/kaledos-kitaip-girta-moteris-peiliu-suzalojo-vyra-1683873/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/klaipeda1/klaipeda/7-magiskos-vietos-kurias-butina-aplankyti-klaipedoje-1681463/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/klaipeda1/klaipeda/kaledine-eglute---9-metrai-po-vandeniu-1681004/?utm_source=susije&amp;utm_medium=referal&amp;utm_campaign=blokas"/>
          <a href="https://www.ve.lt/naujienos/klaipeda1/klaipeda/savaitgali-prisiminsime-taravos-anikes-legenda-1680213/?utm_source=susije&amp;utm_medium=referal&amp;utm_campaign=blokas"/>
        </related>
      </anchor>
    </article>
  </body>
</html>