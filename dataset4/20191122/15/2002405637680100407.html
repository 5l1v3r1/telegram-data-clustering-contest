<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/blogi/grzegorzmajewski/291505,polska-yhm"/>
    <meta property="og:site_name" content="na:Temat"/>
    <meta property="article:published_time" content="2019-11-22T15:00:46+00:00"/>
    <meta property="og:title" content="Polska „yhm”"/>
    <meta property="og:description" content="Wydarzeniem tego tygodnia miało być expose premiera Morawieckiego. Nie było. Tydzień zdominowała bowiem Lewica."/>
  </head>
  <body>
    <article>
      <h1>Polska „yhm”</h1>
      <address><time datetime="2019-11-22T15:00:46+00:00">22 Nov 2019, 15:00</time> by <a rel="author">Grzegorz Majewski</a></address>
      <p>Wydarzeniem tego tygodnia miało być expose premiera Morawieckiego. Nie było. Tydzień zdominowała bowiem Lewica.<br/><br/><br/>Przez 4 ostatnie lata duopol polityczny PO-PiS skutecznie podporządkował sobie debatę publiczną. Nasz kraj podzielony był na swoistą Polskę „ąę” i Polskę „eee?”. Duopol był wygodny zarówno dla obu postsolidarnościowych partii z rodowodem AWS, jak i sprawdzał się dla środowiska dziennikarskiego. Jednym i drugim łatwiej było prowadzić spór polityczny i publicystykę na zasadzie: my kontra oni.<br/><br/><b>AntyPis z programem</b><br/>Budowany przez lata dyskurs, oparty jedynie na emocjach i łopatologicznym sprzeciwie wobec każdej propozycji drugiej strony - nie będzie działał w aktualnym Sejmie. Mięliśmy tego przedsmak we wtorek. Najpierw <a href="https://sld.org.pl/aktualnosci/4986-czarzasty-dajemy-ludziom-emeryture-najwyzsza-i-najnizsza-jezeli-pis-psl-i-po-tego-nie-popra-to-jest-ich-rachunek">Lewica zgłosiła swój projekt dotyczący zniesienia 30-krotnośći</a>, co zmusiło PiS do wycofania swojego wadliwego i pokrętnego projektu. Okazało się, że konstruktywna opozycja Lewicy jest bardziej skuteczna niż totalna opozycja PO. <br/>A później? Później wydarzyła się rzecz niezwykła, zapewne historyczna. Wszedł on, cały na... czerwono. <a href="https://natemat.pl/291085,zandberg-miazdzy-morawieckiego-i-wizerunkowo-schetyne-po-expose-premiera">Adrian Zandberg w kontrexpose Lewicy</a> wytłumaczył premierowi Morawieckiemu, <b>że pod rządami PiS, Polska wcale nie jest państwem dobrobytu i nic nie zapowiada, że będzie</b>. Zandberg merytorycznie i przystępnie punktował PiS m.in. za: oszukiwanie przy nakładach na służbę zdrowia, niskie płace w budżetówce, „tańczenie” pod muzykę episkopatu, nieskuteczną i katastrofalną sytuację na rynku mieszkaniowym, brak wprowadzenia podatku cyfrowego oraz uleganie korporacjom i Stanom Zjednoczonym. Jednocześnie zapowiedział zgłaszanie m.in. takich projektów programowych Lewicy jak: leki na receptę maksymalnie za 5 zł, minimalna emerytura na poziomie 1600 zł, czy płaca minimalna 3500 zł w sektorze publicznym (np. ochronie zdrowia i oświacie).<br/><br/><b>Spokój i rozwaga</b><br/>To był trudny tydzień dla Polski spod znaku "ąę" i Polski sygnowanej "eee?". Politycy i dziennikarze z obu stron barykady dowiedzieli się o Polsce „yhm” i nie szybko nauczą się, jak funkcjonować w takich warunkach. Odnoszę wrażenie, że ta „ąę” jest nawet trochę bardziej sparaliżowana, ale zarówno władza totalna, jak i totalna opozycja muszą przyjąć do wiadomości, że <a href="https://sld.org.pl/aktualnosci/4988-czarzasty-konczymy-z-duopolem-po-pis">skończył się ich duopol</a>. Jest solidna i konstruktywna formacja, która w obecnej kadencji Sejmu jeszcze nie raz powie: sprawdzam.<br/><br/><br/>#LEWICA #ŁączyNasPrzyszłość<br/><br/><a href="https://www.facebook.com/majewski2018">Grzegorz Majewski</a><br/><br/>Ps. Jeżeli jest ktoś, kto poczuł się urażony niniejszym artykułem, to nie przepraszam. Wpis ma charakter felietonu i wszystkie zawarte w nim skróty myślowe i skojarzenia były celowym zabiegiem autora. Miały one wywołać autorefleksję i dystans do siebie.</p>
    </article>
  </body>
</html>