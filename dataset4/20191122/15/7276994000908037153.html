<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.glamour.nl/love/sex/a29665464/zijn-blauwe-ballen-blue-balls-echt/"/>
    <meta property="og:site_name" content="Glamour"/>
    <meta property="article:published_time" content="2019-11-22T15:35:00+00:00"/>
    <meta property="og:title" content="Asking for a Friend: kun je echt 'blauwe ballen' hebben?"/>
    <meta property="og:description" content="Volgens veel mannen doet het ontzettend veel pijn als ze niet klaarkomen"/>
  </head>
  <body>
    <article>
      <h1>Asking for a Friend: kun je echt 'blauwe ballen' hebben?</h1>
      <h2>Volgens veel mannen doet het ontzettend veel pijn als ze niet klaarkomen</h2>
      <address><time datetime="2019-11-22T15:35:00+00:00">22 Nov 2019, 15:35</time> by <a rel="author">Laura Gommans</a></address>
      <p>
        <i>In Glamours rubriek <b>Asking For A Friend</b> beantwoorden we alle licht gênante onderwerpen en vragen die je hebt over seks, liefde of je lichaam. Deze keer zoekt <b>Laura</b> uit of mannen het echt fysiek moeilijk krijgen als ze een tijdje geen seks hebben, oftewel: zijn <b>blauwe ballen</b> een ding?</i>
      </p>
      <p>Wie het afgelopen seizoen naar <b>Temptation Island</b> heeft gekeken en een kléin beetje naïef is, zou haast medelijden krijgen met de mannen op het eiland. Want wat is het toch zwáár om twee héle weken geen seks te hebben, al helemaal wanneer al dat vrouwelijk schoon voor je neus rondloopt. Vooral <b><a href="https://www.glamour.nl/nieuws/celebs/a29408583/thomas-cox-bekend/">Thomas</a></b> liet geloven dat mannen echt fysieke klachten ervaren als ze een paar dagen geen seks hebben. We hebben allemaal weleens van 'blauwe ballen' of '<i>blue balls</i>' gehoord, maar bestaat het wel echt?</p>
      <h3>Wat zijn blue balls?</h3>
      <p>Het fenomeen '<b>blue balls</b>' wordt vaak door mannen gebruikt als onomstotelijke biologische reden dat ze klaar moéten komen. Comédienne <b>Nikki Glaser</b> kaart het probleem aan in haar recente <b><a href="https://www.netflix.com/title/81002876">Netflix-special</a></b>. Ze praat over de ongeschreven regels die ons door de jaren heen zijn aangeleerd: "Als je een man hard maakt, is het zogenaamd jóuw verantwoordelijkheid is om er iets aan te doen, anders vinden ze je een egoïstische trut."</p>
      <h3>Heeft een man pijn als hij niet klaarkomt?</h3>
      <p>Oké, dus hoe zou dat in z'n werk gaan? Als een man <b>opgewonden</b> raakt, stroomt er een hele hoop <b>bloed</b> naar de penis en het scrotum, wat ervoor zorgt dat de penis hard wordt. Handig, wel. Als er echter geen ejaculatie plaatsvindt kan het druk op de ballen uitoefenen. Dat kan zorgen voor een lichte pijn, aldus <a href="https://www.menshealth.com/sex-women/a19534594/science-blue-balls/">Darius Paduch, M.D</a>., professor in urologie aan Weill Cornell Medical College. Lichte pijn, vergelijkbaar met ongesteldheidskramp.</p>
      <p>Het is ook aangetoond dat langdurige opwinding zonder klaarkomen kan zorgen dat de zuurstof uit het bloed gedeeltelijk wordt opgenomen door het weefsel in het mannelijk geslachtsdeel. Daardoor kunnen ballen inderdaad een beetje <b>blauw</b> lijken, al komt dit heel zelden voor. "Eigenlijk gebeurt dit alleen met het gebruik van bijvoorbeeld een <b>cockring</b>, of als er sprake is van een <b>erectiestoornis</b>," aldus uroloog <a href="https://www.menshealth.com/sex-women/a19534594/science-blue-balls/">Richard K. Lee</a>, M.D. van Weill Cornell.</p>
      <h3>Dus, zijn blauwe ballen een ding?</h3>
      <p>Ja en nee. Ja, een man kan een klein pijntje krijgen of een beetje druk ervaren als hij heel opgewonden raakt en dan van de koude kermis thuiskomt. Ja, in zéér zeldzame gevallen kunnen ballen blauw kleuren. Dus technisch gezien bestaat het, maar het is niet levensbedreigend, en het is geen helse pijn.</p>
      <p>Ook <b>Nikki Glaser</b> komt tot deze conclusie. Op latere leeftijd komt ze erachter dat mannen met blauwe ballen, naast een klein beetje druk, niet veel meer ervaren dan hetzelfde gevoel dat een kleuter ervaart als hij geen Happy Meal mag. 'Néééé! <i>Pleeeease! </i>Het is níet eerlijk!'.</p>
      <h3>Hoe kom je van blue balls af?</h3>
      <p>Gelukkig is er een oplossing voor blue balls: <b>klaarkomen</b>. Als de partner niet wil, dan kan een man dat makkelijk zelf oplossen, desnoods op de badkamer. Een andere optie is gewoon ontspannen. Het bloed trekt dat vanzelf weg en dan komt alles weer goed. <i>He's not gonna die.</i></p>
      <p>Laat dit een herinnering zijn: laat je nooit onder druk zetten om seksuele handelingen uit te voeren omdat een man er zogenaamd 'recht' op heeft of omdat je het gevoel hebt dat je hem wat verschuldigd bent. Je mag op ieder moment je toestemming intrekken. Ook als hij al stijf is, ook als je zijn penis al hebt aangeraakt en ook als je al bezig bent. Doe nooit iets waar je je niet prettig bij voelt.</p>
    </article>
  </body>
</html>