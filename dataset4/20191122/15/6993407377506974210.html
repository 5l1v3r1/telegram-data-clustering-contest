<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gpu-obshuky-odesa/30287027.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T15:32:33+00:00"/>
    <meta property="og:title" content="У Генпрокуратурі повідомили, з чим пов’язані обшуки в Одесі"/>
    <meta property="og:description" content="Генеральна прокуратура України спільно зі Службою безпеки 22 листопада проводять низку обшуків в Одесі, йдеться в повідомленні ГПУ. Зокрема, слідчі дії проводили на території Одеського морського пор"/>
  </head>
  <body>
    <article>
      <h1>У Генпрокуратурі повідомили, з чим пов’язані обшуки в Одесі</h1>
      <address>
        <time datetime="2019-11-22T15:32:33+00:00">22 Nov 2019, 15:32</time>
      </address>
      <p>Генеральна прокуратура України спільно зі Службою безпеки 22 листопада проводять низку обшуків в Одесі, йдеться в повідомленні ГПУ.</p>
      <p>Зокрема, слідчі дії проводили на території Одеського морського порту й Одеської філії ДП «Адміністрація морських портів України», а також у приміщеннях структурних підрозділів Одеської міської ради і фірм, причетних до протиправної діяльності.</p>
      <p>«За процесуального керівництва Генеральної прокуратури України слідчими СБУ викрито фінансову оборудку при реконструкції причалу №7 Одеського морського порту, під час якої державі заподіяно понад 54 мільйони гривень збитків», – йдеться в повідомленні щодо обшуків у порту.</p>
      <p>Щодо інших обшуків, то, за даними прокуратури, посадовців Одеської мерії підозрюють у причетності до привласнення 100 мільйонів гривень.</p>
      <p>«За версією слідства, чиновники міськради, ймовірно, у змові з комерційними структурами, могли привласнити майже 100 мільйонів гривень під час погашення кредитної заборгованості комерційному банку. Так, вони штучно створили кредитну заборгованість комунального підприємства перед банківською установою. Право вимоги на борги у банку викупила приватна фірма. Після цього підприємство, завищивши суму заборгованості на 100 млн грн, звернулося до мерії із вимогою її погашення», – повідомили в прокуратурі.</p>
      <p>Раніше сьогодні речниця СБУ Олена Гітлянська у відповідь на питання про обшуки в Одесі без подробиць <a href="https://www.radiosvoboda.org/a/news-obshuky-v-meriyi-odesy/30286576.html">повідомила</a>, що Служба безпеки України провела «певні слідчі дії» в місті.</p>
      <p>Перед цим одеська видання «Думская» повідомило про обшуки в мерії Одеси, муніципальному департаменті фінансів та департаменті з організації роботи міської ради за участі співробітників Служби безпеки України, Державного бюро розслідувань та Генпрокуратури.</p>
    </article>
  </body>
</html>