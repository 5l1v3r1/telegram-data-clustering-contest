<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685947/syntagmatiki-anatheorisi-poly-konta-sta-300-nai-gia-tin-psifo-ton"/>
    <meta property="og:site_name" content="enikos.gr"/>
    <meta property="article:published_time" content="2019-11-22T15:35:00+00:00"/>
    <meta property="og:title" content="Συνταγματική αναθεώρηση - Πολύ κοντά στα 300 “Ναι” για την ψήφο των αποδήμων - Η τελική πρόταση της ΝΔ"/>
    <meta property="og:description" content="Το κείμενο των τελικών προτάσεων της για την αναθεώρηση των άρθρων που αφορούν στην εκλογή Προέδρου της Δημοκρατίας, το ελάχιστο εγγυημένο εισόδημα, την ψήφο των αποδήμων κ.α κατέθεσε στην Ολομέλεια η Νέα Δημοκρατία...."/>
  </head>
  <body>
    <article>
      <h1>Συνταγματική αναθεώρηση - Πολύ κοντά στα 300 “Ναι” για την ψήφο των αποδήμων - Η τελική πρόταση της ΝΔ</h1>
      <address>
        <time datetime="2019-11-22T15:35:00+00:00">22 Nov 2019, 15:35</time>
      </address>
      <p>Βουλή, του Γιώργου Λυκουρέντζου</p>
      <p>Το κείμενο των τελικών προτάσεων της για την αναθεώρηση των άρθρων που αφορούν στην εκλογή Προέδρου της Δημοκρατίας, το ελάχιστο εγγυημένο εισόδημα, την ψήφο των αποδήμων κ.α κατέθεσε στην Ολομέλεια η <a href="http://www.enikos.gr/politics/685704/stin-teliki-eftheia-i-protasi-tis-nd-gia-ti-laiki-nomothetiki-pro">Νέα Δημοκρατία</a>.</p>
      <p>Όπως προκύπτει από το κείμενο στο άρθρο 54, η τελική πρόταση συμπεριέλαβε ως προϋπόθεση τόσο τον πραγματικό δεσμό με τη χώρα, το οποίο αποτελούσε αίτημα ΚΚΕ και ΣΥΡΙΖΑ, όσο και τη δυνατότητα για εκλογικές περιφέρειες εξωτερικού, όπως ζητούσε το ΜΕΡΑ 25.</p>
      <p>Η ικανοποίηση αυτών των αιτημάτων ανοίγει τον δρόμο για υπερψήφιση της αναθεώρησης του άρθρου 54 από 300 βουλευτές.</p>
      <p>
        <b>Η προσθήκη της νέας παραγράφου</b>
      </p>
      <p>Ειδικότερα, για την ψήφο των αποδήμων (άρθρο 54) η ΝΔ προτείνει προσθήκη νέας παραγράφου υπ. Αριθ. 4 που ορίζει ότι:</p>
      <p>«Με τον νόμο της παραγράφου 4 του άρθρου 51 μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που κατοικούν έξω από την επικράτεια, όπως πραγματικός δεσμός με τη χώρα, αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους Έλληνες. Νόμος μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την επικράτεια, δεν προσμετράται σε συγκεκριμένη εκλογική περιφέρεια αλλά σε επίπεδο επικρατείας. Με τον νόμο της παραγράφου 1 του παρόντος άρθρου μπορεί να καθιερώνονται μια ή περισσότερες εκλογικές περιφέρειες απόδημου ελληνισμού, κατά παρέκκλιση της παραγράφου 2 του παρόντος άρθρου».</p>
      <p>Ουσιαστικά με την πρόταση της ΝΔ ανοίγει ο δρόμος ώστε:</p>
      <p>-με 200 ψήφους βουλευτών να ψηφιστεί ο νόμος που προβλέπει ότι τα ψηφοδέλτια επικρατείας μπορούν να έχουν και ομογενείς, δηλαδή να συμπεριλαμβάνονται οι απόδημοι στο εκλογικό σώμα</p>
      <p>-τα κόμματα στα ψηφοδέλτια επικρατείας να μπορούν να έχουν κι εκπροσώπους των αποδήμων</p>
      <p>-νόμος που ψηφίζεται με σχετική πλειοψηφία να ρυθμίζει που θα προσμετράται η ψήφος των ομογενών. Δηλαδή αν θα προσμετράται στις περιφέρειες ή μόνο στο συνολικό</p>
      <p>-με νόμο που θέλει 180 ψήφους μπορεί να δοθεί η δυνατότητα ίδρυσης περιφερειών αποδήμων στο εξωτερικό.</p>
      <p>Πηγή: Real.gr</p>
      <related>
        <h4>σχετικά άρθρα</h4>
        <a href="http://www.enikos.gr/politics/685890/georgiadis-i-anaptyxi-mias-choras-den-ginetai-aftomata-me-ena-kou%0A%20%20%20%20%0A"/>
        <a href="http://www.enikos.gr/politics/685773/i-nd-gia-ti-dilosi-dritsa-gia-alli-mia-fora-apokalyptetai-to-dith%0A%20%20%20%20%0A"/>
        <a href="http://www.enikos.gr/politics/685806/syriza-gia-proypologismo-ideoliptika-neofileleftheri-i-nd-dinei-p%0A%20%20%20%20%0A"/>
        <a href="http://www.enikos.gr/politics/685796/psifos-apodimon-pio-konta-i-symfonia-ton-kommaton-ti-dilose-o-the%0A%20%20%20%20%0A"/>
        <a href="http://www.enikos.gr/politics/685775/tin-triti-sti-vouli-to-nomoschedio-gia-tin-psifo-ton-apodimon-ti-%0A%20%20%20%20%0A"/>
        <a href="http://www.enikos.gr/politics/685748/syriza-kaloume-esto-kai-tora-to-komma-tis-nd-na-katadikasei-empra%0A%20%20%20%20%0A"/>
        <a href="http://www.enikos.gr/politics/685772/mitsotakis-sto-elk-gia-to-prosfygiko-i-evropi-den-borei-na-ekviaz%0A%20%20%20%20%0A"/>
        <a href="http://www.enikos.gr/politics/685704/stin-teliki-eftheia-i-protasi-tis-nd-gia-ti-laiki-nomothetiki-pro%0A%20%20%20%20%0A"/>
        <a href="http://www.enikos.gr/politics/685689/voridis-ston-realfm-978-den-theoro-poly-exypno-apo-tin-plevra-tis%0A%20%20%20%20%0A"/>
      </related>
    </article>
  </body>
</html>