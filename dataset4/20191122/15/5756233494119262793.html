<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622775/%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A2%D9%84%D9%85%D8%A7%D9%86-%D9%86%D8%A8%D8%A7%DB%8C%D8%AF-%D9%81%D8%A7%D8%AC%D8%B9%D9%87-%D8%AD%D9%85%D9%84%D9%87-%D8%A7%D8%AA%D9%85%DB%8C-%D8%AF%D8%B1-%D8%AC%D9%87%D8%A7%D9%86-%D8%AA%DA%A9%D8%B1%D8%A7%D8%B1-%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T15:01:00+00:00"/>
    <meta property="og:title" content="وزیر خارجه آلمان: نباید فاجعه حمله اتمی در جهان تکرار شود"/>
    <meta property="og:description" content="وزیر خارجه آلمان در هیروشیما بر ضرورت خلع سلاح‌ هسته‌ای در جهان تاکید و تصریح کرد، فاجعه حمله اتمی نباید بار دیگر در جهان تکرار شود."/>
  </head>
  <body>
    <article>
      <h1>وزیر خارجه آلمان: نباید فاجعه حمله اتمی در جهان تکرار شود</h1>
      <address>
        <time datetime="2019-11-22T15:01:00+00:00">22 Nov 2019, 15:01</time>
      </address>
      <p>
        <i>وزیر خارجه آلمان در هیروشیما بر ضرورت خلع سلاح‌ هسته‌ای در جهان تاکید و تصریح کرد، فاجعه حمله اتمی نباید بار دیگر در جهان تکرار شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش خبرگزاری «د.پ.آ» آلمان، «هایکو ماس» که امروز (جمعه) برای شرکت در نشست مقام‌های «گروه »۲۰ به ژاپن سفر کرده است، در شهر هیروشیما در جمع خبرنگاران، بر لزوم خلع سلاح هسته‌ای جهان و پایبندی قدرت‌های هسته‌ای بر تعهدات کاهش اینگونه سلاح‌ها تاکید کرد.</p>
      <p>وی گفت: نباید اجازه داد تسلیحات هسته‌ای بار دیگر گسترش یابد؛ هدف ما باید ایجاد جهانی عاری از هرگونه سلاح هسته‌ای باشد. تا زمانی که سلاح هسته ای وجود دارد آتشی همیشگی در حال شعله‌کشیدن است؛ امیدوارم شاهد خاموش شدن این شعله باشم.</p>
      <p>در حادثه حمله اتمی آمریکا به ژاپن در سال ۱۹۴۵ میلادی، ۲ بمب اتمی به فاصله سه روز بر شهرهای هیروشیما و ناکازاکی ژاپن انداخته شد که ویرانی و قتل‌عام گسترده شهروندان این دو شهر را به دنبال داشت به گونه‌ای که نزدیک به ۲۲۰ هزار نفر جان باختند.</p>
      <p>در طول سال‌های جنگ سرد، باهدف جلوگیری از وقوع نبرد هسته‌ای بین دو ابرقدرت آن زمان(شوروی و ایالات متحده آمریکا) پیمان‌هایی برای کاهش تسلیحات هسته‌ای در زرادخانه‌های دوطرف امضا شد؛ یکی از آنها پیمان منع موشک‌های هسته‌ای میان‌برد بود.</p>
      <p>بر اساس این پیمان که در سال ۱۹۸۷ امضا و یکسال بعد اجرایی شد، همه موشک‌های هسته‌ای و متعارف و سکوهای پرتاب آن‌ها تا بُرد ۵۰۰ تا یک هزار کیلومتر (کوتاه‌برد) و یک هزار تا پنج هزار و ۵۰۰ کیلومتر (میان‌برد) از بین رفت و تا ماه مِی(اردیبهشت-خرداد) ۱۹۹۱ میلادی، ۲ هزار و ۶۹۲ موشک نابود و به دنبال آن ۱۰ سال از سایت‌های هسته‌ای بازرسی شد.</p>
      <p>با این حال «دونالد ترامپ» رئیس‌جمهوری آمریکا در بیستم اکتبر(۲۸ مهرماه) ۲۰۱۸ با اعلام اینکه روسیه این پیمان را بارها نقض کرده است،‌ خروج آمریکا از آن را کلید زد. او در اول فوریه(۱۲ بهمن) ۲۰۱۹، ایالات متحده را به طور رسمی از این پیمان خارج کرد که به دنبال آن، روسیه نیز یک روز بعد از اقدام کاخ سفید، به همین اقدام دست زد.</p>
    </article>
  </body>
</html>