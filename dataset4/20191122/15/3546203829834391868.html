<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1031576799_No_namerihme_samo_edna_tishina"/>
    <meta property="og:site_name" content="webcafé"/>
    <meta property="article:published_time" content="2019-11-22T15:13:00+00:00"/>
    <meta property="og:title" content="Но намерихме само една... тишина"/>
    <meta property="og:description" content="Втора оставка на Валери Симеонов за едно и също изказване е малко вероятна"/>
  </head>
  <body>
    <article>
      <h1>Но намерихме само една... тишина</h1>
      <address><time datetime="2019-11-22T15:13:00+00:00">22 Nov 2019, 15:13</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/22/vs2211/1170x864.jpg"/>
        <figcaption>Що се отнася до политическия елит, скандалът с изказването на Валери Симеонов от миналата година беше приключен на 16 ноември 2018 г. - денят, в който той си подаде оставката като вицепремиер. Това беше неговото наказание и "поета политическа отговорност". Втора оставката за същото е малко вероятна.<cite>Снимка: © БГНЕС</cite></figcaption>
      </figure>
      <p>"<i>Късен гларус над нас прелетя...</i>"</p>
      <p>Отново е ноември и отново има хора, които протестират с искане за оставка на Валери Симеонов. Постът, който те искат той да оваканти, е нов: заместник-председател на парламента. Причината за искането им си е старата: думите на Симеонов към майките на деца с увреждания отпреди година.</p>
      <p>Оптимизмът на няколкото десетки души, събрали се под дъжда пред Народното събрание и заричащи се за продължителни протести, е твърде голям. Тяхната победа над наглостта в политиката дойде миналата година, при това след една продължителна кампания, широка обществена подкрепа и една от най-големите кризи за кабинета "Борисов 3", приключила с оттеглянето на лидера на НФСБ от поста вицепремиер.</p>
      <p>
        <b>Това да се случи втори път – без да има нова причина, а да се разчита на изказването на Симеонов отпреди 13 месеца – е малко вероятно.</b>
      </p>
      <p>В крайна сметка той е част от управляващата коалиция и един от останалите лидери в мини-коалицията "Обединени патриоти". След като постът на зам.-председател е предвиден за ОП, а другият неин лидер – Красимир Каракачанов, е вицепремиер и министър на отбраната, не е толкова неочаквано, че Симеонов сяда на банката и вече ще гледа останалите депутати очи в очи.</p>
      <p>Позицията на НФСБ е ясна, ВМРО се опитват да угодят на своя коалиционен партньор, а ГЕРБ в случая отново могат да представят казуса като вътрешен за парламентарната група на ОП, същевременно давайки мълчалива подкрепа за избора, за да е една от опорните колони на кабинета стабилна.</p>
      <p>Дори част от депутатите на опозиционната БСП гласуваха "за" избирането на Симеонов, въпреки че сега се опитват да го оправдаят като грешка с надеждата някой протестиращ (или подкрепящ протестиращите) да си каже "Браво на тях!". Не е лесно да си БСП...</p>
      <p>Имат ли право родителите на деца с увреждания, които сега протестират, да се чувстват обидени? Да, и никой не може да им го отнеме. Но има ли я онази обществена подкрепа от края на 2018 г.? С оглед на броя на протестиращите, за момента по-скоро не.</p>
      <p>
        <b>Валери Симеонов никога не е бил особено добър в едно от нещата, за които най-ожесточено се е борил в политическата си кариера: тишината.</b>
      </p>
      <p>Именно това го скара с майките на деца с увреждания преди година. Грешката може би е, че сега отново побърза да коментира новия протест срещу себе си като "намеса в правилата и реда на парламента". А тази реакция ще доведе до още една реакция, и до още една реакция...</p>
      <p>Що се отнася до политическия елит, скандалът с изказването на Валери Симеонов от миналата година беше приключен на 16 ноември 2018 г. - денят, в който той си подаде оставката като вицепремиер. Това беше неговото наказание и "поета политическа отговорност".</p>
      <p><b>В България традиционно е трудно политически скандал да </b>"<b>убие</b>"<b> нечия политическа кариера. Вместо това най-често всичко се разминава с шляпване през ръцете и вече любимата универсална панацея, която не е нищо повече от безполезно плацебо – оставката.</b></p>
      <p>След това се разчита на късата обществена памет и изгубването на интерес от страна на медиите, за да се намери нов пост на съгрешилия с думи или действия. Ако не беше така и реакциите за неуместни изказвания водеха до по-сериозни последствия – падания на правителства или реално пенсиониране от политическата сцена, трудно правителство в България щеше да изкара цял мандат, а партийният пейзаж щеше да е осеян с нови и нови проекти на опортюнисти, опитващи се да заемат местата на "пенсиониралите се".</p>
      <p>Да си спомним и думите на самия Симеонов от пресконференцията за оставката му миналата година: "...не ми е детската мечта да съм вицепремиер и съм заел този пост единствено защото настояваха моите партньори да бъда като гарант на това управление, участвайки в него, като гарантирам и подкрепата на партията, която ръководя".</p>
      <p><b>От управленска гледна точка е по-добре </b>"<b>гарантът за това управление</b>"<b> и за подкрепата на партията, която той ръководи, да бъде щастлив и кротък, отколкото да го оставят до края на мандата на резервните скамейки.</b></p>
      <p>Именно на резервните скамейки има риск Симеонов да натрупа огорчение от изолацията си от властта. От вицепремиерската си оставка насам той вече няколко пъти е отправял критики към ГЕРБ в полуопозиционен режим. Продължението на тези нагласи в един момент може да доведе до по-сериозно обръщане срещу доскорошните съюзници, за да бъдат натрупани политически дивиденти. Все пак, както е тръгнало, скоро НФСБ ще има нужда от такива.</p>
      <p>
        <b>Все пак политическите кариери у нас умират на избори, а не покрай оставки.</b>
      </p>
      <p>А ако могат да се правят изводи на база резултатите от евровота, НФСБ не е в изгодна позиция в момента. Коалицията "Патриоти за Валери Симеонов (НФСБ и Средна европейска класа)" събра едва 22 421 гласа или 1,15%. За сравнение партньорите им от ВМРО получиха гласовете на 143 830 души (7,36%).</p>
      <p>При този резултат и спорната на моменти фигура на Симеонов не е изключено ВМРО да опитат със самостоятелно явяване на парламентарните избори през 2021 г. Това би означавало сериозен крах за НФСБ и може би дори оставане извън Народното събрание.</p>
      <p>Тази опасност води до риска НФСБ да стане по-остра спрямо управлението, за да привлече част от вота на недоволните.</p>
      <p>А за да бъде предотвратено това, по-лесно е на партията да бъде даден пост, който да ги държи доволни.</p>
      <p>"<i>...но намираме само една... тишина.</i>"</p>
      <related>
        <a href="https://www.webcafe.bg/webcafe/caffeine/id_616568578_Da_se_mrazim_po-tiho_zaradi_detsata"/>
        <a href="https://www.webcafe.bg/newscafe/obshtestvo/id_1794374317"/>
        <a href="https://www.webcafe.bg/newscafe/politika/id_707327493"/>
        <a href="https://www.webcafe.bg/newscafe/politika/id_1824527272"/>
        <a href="https://www.webcafe.bg/newscafe/politika/id_271135746"/>
      </related>
    </article>
  </body>
</html>