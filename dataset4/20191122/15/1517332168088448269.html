<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/elezioni-regionali-calabria-il-candidato-alla-presidenza-del-movimento-5-stelle-e-francesco-aiello/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T15:50:30+00:00"/>
    <meta property="og:title" content="Elezioni regionali Calabria, il candidato alla presidenza del Movimento 5 Stelle è Francesco Aiello"/>
    <meta property="og:description" content="Il Movimento 5 Stelle ha scelto il suo candidato alla presidenza della Regione Calabria: si tratta del docente universitario di politica economica Francesco Aiello. Lo stesso docente, che è anche fondatore del portale di economia Open Calabria, avrebbe chiesto qualche giorno per sciogliere la riserva e decidere se accettare la candidatura."/>
  </head>
  <body>
    <article>
      <h1>Elezioni regionali Calabria, il candidato alla presidenza del Movimento 5 Stelle è Francesco Aiello</h1>
      <h2>Il Movimento 5 Stelle ha scelto il suo candidato alla presidenza della Regione Calabria: si tratta del docente universitario di politica economica Francesco Aiello. Lo stesso docente, che è anche fondatore del portale di economia Open Calabria, avrebbe chiesto qualche giorno per sciogliere la riserva e decidere se accettare la candidatura.</h2>
      <address><time datetime="2019-11-22T15:50:30+00:00">22 Nov 2019, 15:50</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Sarà <b>Francesco Aiello</b> il candidato del <b>Movimento 5 Stelle</b> alla presidenza della <b>Regione Calabria</b> per le elezioni che si terranno nel 2020. Ad anticiparlo citando fonti pentastellate calabresi è l’Ansa, spiegando che la notizia verrà ufficializzata a breve. Aiello è un docente universitario di Politica economica ed è il fondatore del portale di economia Open Calabria. Aiello, comunque, ha deciso di prendersi qualche giorno per sciogliere la riserva e decidere se accettare o meno la proposta di candidatura offerta dal M5s dopo la <a href="https://www.fanpage.it/politica/regionali-emilia-romagna-e-calabria-gli-iscritti-su-rousseau-hanno-deciso-il-m5s-partecipera/">decisione degli iscritti di partecipare alla corsa elettorale</a> sia in Calabria che in Emilia Romagna, sancita dal voto sulla piattaforma Rousseau.</p>
      <p><b>La decisione di candidare Aiello</b> segue il voto con cui gli iscritti hanno scelto di partecipare alle elezioni regionali di inizio 2020 (si vota in Calabria e in <a href="https://www.fanpage.it/story/elezioni-regionali-emilia-romagna-2020/">Emilia Romagna</a>), optando così per ignorare la richiesta di pausa elettorale da parte dei vertici per organizzare meglio gli Stati Generali pentastellati. I 5 Stelle, poi, hanno deciso di correre da soli a queste elezioni, come <a href="https://www.fanpage.it/politica/elezioni-regionali-il-m5s-correra-da-solo-di-maio-nessuna-ripercussione-su-tenuta-del-governo/">annunciato ieri dal capo politico Luigi Di Maio</a>. In realtà, secondo quanto emerso dal vertice tra lo stesso Di Maio e i coordinatori delle campagne elettorali regionali, i 5 Stelle chiudono a ogni intesa con il Pd ma non a un’alleanza con liste civiche.</p>
      <p><b>Paolo Parentela, coordinatore della campagna elettorale in Calabria</b>, spiega in una nota: “<i>In sinergia abbiamo concordato le linee principali della nostra campagna elettorale: presenza del Movimento con liste civiche collegate e nessuna alleanza con il Partito democratico. Dopo l'esito del voto sulla piattaforma Rousseau, riteniamo che sia indispensabile e doveroso impegnarci al massimo per rispettare la volontà degli iscritti e per costruire con gli attivisti e con chiunque intenda collaborare un programma innovativo a partire dai nostri temi caratterizzanti. A tal riguardo compiremo ogni sforzo per presentare candidati di alto profilo e comprovata competenza, persone pulite e motivate che sappiano intercettare la fiducia degli elettori e poi portarne avanti le istanze, intanto di rinnovamento concreto</i>”. La conferma del nome di Aiello arriva anche da Dalila Nesci, deputata pentastellata, che su Facebook scrive: "<i>A maggioranza i colleghi parlamentari calabresi hanno proposto come candidato a Presidente il docente universitario Francesco Aiello</i>".</p>
    </article>
  </body>
</html>