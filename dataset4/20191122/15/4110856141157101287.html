<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/bolos_sokaroun_oi_sklires_skines_me_nipia_pou_diakinouse_o_39xronos-588962/"/>
    <meta property="og:site_name" content="Real.gr"/>
    <meta property="article:published_time" content="2019-11-22T15:13:00+00:00"/>
    <meta property="og:title" content="Viral τα βίντεο με τον καλόγερο που σπάει λεωφορείο στη Σαντορίνη"/>
    <meta property="og:description" content="Πληθώρα φωτογραφιών και βίντεο με ιδιαίτερα σκληρό πορνογραφικό περιεχόμενο, στο οποίο πρωταγωνιστούν ανήλικα, ακόμη και νήπια, στην πλειονότητά τους κοριτσάκια, βρήκαν αστυνομικοί της Υποδιεύθυνσης Ασφάλειας Βόλου στο σπίτι του 39χρονου, που συνελήφθη την περασμένη Τρίτη για πορνογραφία ανηλίκων μέσω διαδικτύου."/>
  </head>
  <body>
    <article>
      <h1>
        <a href="https://www.real.gr/koinonia/arthro/viral_ta_binteo_me_ton_kalogero_pou_spaei_leoforeio_sti_santorini-588956/">Viral τα βίντεο με τον καλόγερο που σπάει λεωφορείο στη Σαντορίνη</a>
      </h1>
      <address><time datetime="2019-11-22T15:13:00+00:00">22 Nov 2019, 15:13</time> by <a rel="author">taxydromos.gr</a></address>
      <p>
        <b>Πληθώρα φωτογραφιών και βίντεο με ιδιαίτερα σκληρό πορνογραφικό περιεχόμενο, στο οποίο πρωταγωνιστούν ανήλικα, ακόμη και νήπια, στην πλειονότητά τους κοριτσάκια, βρήκαν αστυνομικοί της Υποδιεύθυνσης Ασφάλειας Βόλου στο σπίτι του 39χρονου, που συνελήφθη την περασμένη Τρίτη για πορνογραφία ανηλίκων μέσω διαδικτύου.</b>
      </p>
      <p>Ο 39χρονος Βολιώτης είχε αποθηκευμένες φωτογραφίες και βίντεο σε δύο σκληρούς δίσκους και πληροφορίες αναφέρουν ότι περιλαμβάνουν ιδιαίτερα σκληρές σκηνές, που σοκάρουν ακόμη και εκπαιδευμένους για τον χειρισμό παρόμοιων υποθέσεων αστυνομικούς.</p>
      <p>Οι ίδιες πληροφορίες αναφέρουν ότι ο δράστης αντλούσε το υλικό του από σάιτ με ιδιαίτερα σκληρό πορνογραφικό περιεχόμενο. Πρόκειται για ιστοσελίδες, που δραστηριοποιούνται ανά τον κόσμο και μέσω των οποίων βρίσκουν ικανοποίηση άρρωστα μυαλά.</p>
      <p>Το υλικό, που έπαιρνε στην κατοχή του, φαίνεται ότι ανέβαζε σε λογαριασμό του στο Facebook λαμβάνοντας αμοιβή από κάθε επίσκεψη.</p>
      <p>Μάλιστα χρησιμοποιούσε για το upload το wi-fi καταστήματος, στο οποίο εργαζόταν εν αγνοία του ιδιοκτήτη του, ο οποίος «έπεσε από τα σύννεφα», όταν πληροφορήθηκε για τη δράση του υπαλλήλου του.</p>
      <p>Μέσω Facebook χτύπησε alarm στον διεθνή οργανισμό NCMEC (National Center for Missing and Exploited Children) για τη δραστηριότητα χρήστη εντός της ελληνικής επικράτειας, που κατείχε και διακινούσε υλικό πορνογραφίας ανηλίκων.</p>
      <p>Την υπόθεση ανέλαβε η Διεύθυνση Δίωξης Ηλεκτρονικού Εγκλήματος.</p>
      <p>Ο διεθνής οργανισμός παρείχε στη Δίωξη Ηλεκτρονικού Εγκλήματος τα διαθέσιμα στοιχεία, τα οποία τέθηκαν υπόψη της Εισαγγελίας Πρωτοδικών Αθηνών.</p>
      <p>Η Εισαγγελία εξέδωσε βούλευμα για την άρση του απορρήτου των επικοινωνιών. Από την άμεση ψηφιακή ανάλυση προέκυψαν τα στοιχεία της ταυτότητας του δράστη και η διεύθυνση κατοικίας του.</p>
      <p>Κλιμάκιο αστυνομικών της Διεύθυνσης Δίωξης Ηλεκτρονικού Εγκλήματος και της Υποδιεύθυνσης Ασφάλειας Βόλου πραγματοποίησε κατ’ οίκον έρευνα την περασμένη Τρίτη.</p>
      <p>Βρέθηκαν και κατασχέθηκαν δύο σκληροί δίσκοι με πληθώρα φωτογραφιών και βίντεο, που περιέχουν υλικό πορνογραφίας ανηλίκων και κινητό τηλέφωνο με την κάρτα sim.</p>
      <p>Οπως είναι γνωστό, ο 39χρονος οδηγήθηκε στον εισαγγελέα, ο οποίος του άσκησε δίωξη σε βαθμό κακουργήματος για κατοχή, παραγωγή και διακίνηση πορνογραφικού υλικού κατ’ επάγγελμα και προκειμένου να αποκομίζει οικονομικό όφελος. Αναμένεται να παρουσιαστεί στον ανακριτή.</p>
    </article>
  </body>
</html>