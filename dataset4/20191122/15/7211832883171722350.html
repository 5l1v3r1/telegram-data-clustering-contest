<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607182"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-22T15:08:00+00:00"/>
    <meta property="og:title" content="&quot;บิ๊กตู่&quot;ควง&quot;บิ๊กป็อก&quot; เซอร์ไพรส์ลงชุมชนบ้านบุ แฟนคลับกรี๊ดลั่น"/>
    <meta property="og:description" content="นายกฯควง มท.1  เซอร์ไพรส์ลงพื้นที่ชุมชนบ้านบุ ไม่นัดหมายล่วงหน้า หวังกระตุ้นการท่องเที่ยวในพื้นที่ ขอคนไทยเรียนรู้ประวัติศาสตร์ ยันไม่เห็นด้วยยกเลิกเกณฑ์ทหาร แฟนคลับรุ่นใหญ่-รุ่นเล็ก กรี๊ดลั่น"/>
  </head>
  <body>
    <article>
      <h1>"บิ๊กตู่"ควง"บิ๊กป็อก" เซอร์ไพรส์ลงชุมชนบ้านบุ แฟนคลับกรี๊ดลั่น</h1>
      <address><time datetime="2019-11-22T15:08:00+00:00">22 Nov 2019, 15:08</time> by <a rel="author">PostToday</a></address>
      <p>นายกฯควง มท.1  เซอร์ไพรส์ลงพื้นที่ชุมชนบ้านบุ ไม่นัดหมายล่วงหน้า หวังกระตุ้นการท่องเที่ยวในพื้นที่ ขอคนไทยเรียนรู้ประวัติศาสตร์ ยันไม่เห็นด้วยยกเลิกเกณฑ์ทหาร แฟนคลับรุ่นใหญ่-รุ่นเล็ก กรี๊ดลั่น</p>
      <p>เมื่อวันที่ 22 พ.ย. พล.อ.ประยุทธ์ จันทร์โอชา นายกรัฐมนตรี และ รมว.กลาโหม พร้อมด้วย พล.อ.อนุพงษ์ เผ่าจินดา รมว.มหาดไทย ลงพื้นที่ตรวจเยี่ยม “ชุมชนบ้านบุ” ดูงานหัตถกรรมขันลงหินบ้านบุ มรดกทางปัญญาที่สืบทอดกันมาหลายชั่วอายุคน ซึ่งควรอนุรักษ์ไว้ กับตลาดไร้คาน  ซึ่งเป็นการลงพื้นที่ โดยไม่มีการนัดหมายล่วงหน้า โดยจุดแรกคือวัดสุวรรณาราม มีนักเรียนจากโรงเรียนสุวรรณารามมารอให้การต้อนรับ ซึ่งทันทีที่นายกรัฐมนตรีเดินทางมาถึงได้พูดคุยทักทายกับคณะนักเรียน ก่อนจะถ่ายภาพร่วมกันเป็นที่ระลึกโดยได้เรียกนายจักรพันธ์ พรนิมิตร ส.ส.พรรคพลังประชารัฐ เขตบางกอกน้อย มาถ่ายรูป พร้อมกล่าวว่า “รัก ส.ส. ต้องรักนายกฯ ด้วย นายกฯ ก็ต้องรักษา ส.ส. นายกฯ ไม่ได้มีอะไรกับใครอยู่แล้ว”  จากนั้นนักเรียน ได้กล่าวให้การต้อนรับพร้อมแนะนำสถานที่สำคัญของพื้นที่ในเขตชุมชนบ้านบุ นายกรัฐมนตรีจึงกล่าวว่าหลายอย่างเป็นสิ่งดีๆ ที่เกิดขึ้น สิ่งเหล่านี้เป็นวัฒนธรรมอัตลักษณ์ของความเป็นไทย ซึ่งจะหายไปไม่ได้ เป็นสิ่งที่บรรพบุรุษของเราสร้างกันมา</p>
      <p>จากนั้นนายกรัฐมนตรีได้เข้าสักการะหลวงพ่อพระศาสดาพระประธานในพระอุโบสถ รวมทั้งได้กราบนมัสการพระเทพสุวรรณเมธี เจ้าอาวาสวัดสุวรรณาราม ซึ่งได้มอบพระพุทธรูปจำลองหลวงพ่อพระศาสดา ขนาดหน้าตัก 5 นิ้ว ก่อนนายกฯจะสนทนาธรรมตอนหนึ่งว่า คนไทยจะต้องเรียนรู้ประวัติศาสตร์ ไม่ใช่รู้แบบงูๆ ปลาๆ แล้วมีคนมาบิดเบือนได้  เพื่อที่จะได้รักษารากเหง้าและวัฒนธรรมของประเทศไว้</p>
      <p>ทั้งนี้ ช่วงหนึ่งเจ้าอาวาสกล่าวว่า คนที่จะต้องเข้าเกณฑ์ทหารใหม่มักจะมาบนที่วัดแห่งนี้ เพราะมีความเชื่อว่ามาบนที่นี่แล้วจะไม่ถูกทหาร พล.อ.ประยุทธ์ จึงกล่าวว่า การเกณฑ์ทหาร  มีความสำคัญ เป็นผู้ที่ช่วยเหลือสังคม และมีการสร้างความเป็นธรรมให้กับคนทุกคน คนที่เรียนหนังสือสูงๆ ก็มีกฎเกณฑ์ผ่อนผัน  จะสมัครเป็นทหารก็ได้  หรือจะมีการผ่อนผันก็ได้ ตรงนี้เรามีความเป็นธรรมให้อยู่แล้ว แล้วจะไม่ให้มีทหาร พอถึงเวลาแล้วจะไปเกณฑ์มามันไม่ได้ เพราะออกรบไม่ได้ จำเป็นต้องผ่านการฝึก กองหนุนต่างๆ ต้องมี  จึงถือว่าวันนี้ทหารยังมีความจำเป็น  ไม่เชื่อให้ถาม พล.อ.อนุพงษ์ได้ ตนก็มีความกังวลตรงนี้ เป็นเรื่องการสร้างความเท่าเทียม ไม่ใช่ว่าคนรวยจะไม่ต้องไปเป็น มันไม่ใช่ หลักเกณฑ์เขามีอยู่แล้ว การเตรียมกำลังที่สำคัญในการฝึกการเตรียมกำลังช่วงที่ไม่มีภาวะสงคราม  เราก็มีขั้นตอนและความพร้อม แบ่งเป็นการเตรียมกำลังกับการใช้กำลัง มีทั้งกองเกินกองหนุน ถ้าไม่ให้เป็นทั้งหมดมันเป็นไปไม่ได้  จากนั้นเจ้าอาวาสได้มอบหนังสือในเรื่องความต้องการของประชาชนในพื้นที่ให้กับนายกฯ ด้วย</p>
      <p>นายกรัฐมนตรียังได้สักการะพระบรมราชานุสาวรีย์สมเด็จพระเจ้าตากสินมหาราช ก่อนจะให้อาหารปลาที่บริเวณท่าน้ำร่วมกับนักเรียน และเดินไปทักทายเจ้าหน้าที่ ทำความสะอาดกรุงเทพฯ ว่า เป็นอย่างไรกันบ้างลำบากกันไหมก่อนจะถ่ายภาพร่วมกัน โดยเจ้าหน้าที่ กทม. ได้เข้ามาสวมกอดนายกฯ พร้อมบอกว่า "ท่านเป็นตัวอย่างในการทำงานของหนูเลยค่ะ" ก่อนที่นายกรัฐมนตรีจะหันไปถามเด็กว่า รู้จักไหมว่าใคร ซึ่งเด็กตอบว่ารู้จัก นายกรัฐมนตรี จึงบอกว่าให้ตั้งใจเรียน ขณะเดียวกันนายกฯ ได้สอบถามกับนักเรียนในชุมชนด้วยว่า ในชุมชนมีผู้นับถือศาสนาใดบ้าง พร้อมระบุว่าทุกศาสนาเป็นการสร้างความปรองดองให้กับคนในชาติ จากนั้นได้มีกลุ่มผู้สูงอายุในชุมชนรอต้อนรับนายกฯ โดยนายกฯ ได้สวมกอดและถ่ายรูปร่วมกันอย่างอารมณ์ดี</p>
      <p>ระหว่างนั้นนายกฯ ได้เข้าไปพูดคุยกับบรรดาแม่ค้าที่นำขนมไทยโบราณในชุมชนมามอบให้ โดยพูดไปพร้อมจับที่ข้อมือแม่ค้าคนหนึ่งซึ่งใส่กำไลทองพร้อมเอามือแม่ค้าลูบที่ท้องนายกฯ แล้วถามว่า เศรษฐกิจพอยังได้อยู่ไหม  มีทองใส่อยู่แสดงว่าเศรษฐกิจยังพอได้นะ ช่วยๆ รัฐบาลอธิบายเดี๋ยวมันก็ได้เองแหละ ขณะเดียวกันยังเดินเข้าไปทักทายผู้สูงอายุถึงในบ้าน ซึ่งนายกฯ ได้ สอบถามเรื่องสุขภาพพร้อมอวยพรขอให้อายุยืน</p>
      <p>จากนั้นนายกรัฐมนตรีได้เยี่ยมชมโรงงานขันลงหินบ้านบุซึ่งเป็นมรดกทางปัญญาที่สืบทอดกันมาหลายชั่วอายุคน โดยปัจจุบัน นางเมตตา เสลานนท์ ทายาทรุ่นที่ 6 เป็นผู้สืบทอดงานหัตถกรรมขันลงหิน ซึ่งนางเมตตาได้มอบขันลงหินขนาด 6 นิ้วราคาไม่เกิน 3,000 บาทให้นายกรัฐมนตรีเป็นที่ระลึกขณะที่นายกรัฐมนตรีได้ซื้อขันลงหินจำนวน 1 ชุดราคา 16,000 บาท</p>
      <p>โอกาสนี้นายกฯ ได้พูดคุยแลกเปลี่ยนกับช่างตีขันหิน ซึ่งทำกับภรรยาก็ว่า 46 ปีแล้ว ว่าให้สืบทอดภูมิปัญญาไม่ให้สูญหายพร้อมบอกให้นางเมตตาดูแลช่างให้ดีที่สุด</p>
      <p>อย่างไรก็ตามการลงพื้นที่ในครั้งนี้ถือเป็นการลงพื้นที่โดยไม่ได้มีการแจ้งล่วงหน้า  สื่อมวลชนรู้ข่าวจากการโพสต์ เฟซบุ๊กส่วนตัว ของนายกรัฐมนตรี เพียง 30 นาทีเท่านั้น  เนื่องจากนายกฯ อยากเห็นสภาพจริงของชุมชนโดยไม่มีการจัดเตรียมไว้ล่วงหน้า แม้กระทั่งตำรวจในพื้นที่บางส่วนก็เพิ่งทราบว่านายกฯ จะมีการลงพื้นที่ ทราบหลังจากที่นายกรัฐมนตรีเดินทางออกจากทำเนียบรัฐบาลแล้ว</p>
      <p>สาเหตุการลงพื้นที่ของนายกฯ ในครั้งนี้เนื่องจากมีการรายงานให้รับทราบว่าชุมชนดังกล่าวเป็นแหล่งท่องเที่ยวที่เริ่มซบเซามีเพียงนักท่องเที่ยวชาวต่างชาติบางส่วนเท่านั้นที่ยังเดินทางมาท่องเที่ยวอยู่จึงอยากให้นายกฯ เข้ามากระตุ้นการท่องเที่ยวในพื้นที่ดังกล่าว</p>
    </article>
  </body>
</html>