<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/slovensko/ps-spolu-vyzyva-sns-aby-stiahla-novelu/431740-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T15:28:00+00:00"/>
    <meta property="og:title" content="PS-Spolu vyzýva SNS, aby stiahla novelu o interrupciách"/>
    <meta property="og:description" content="Ústavnoprávny výbor NR SR odobril návrh, ktorý by mal zvýšiť povinnú informovanosť žien pred vykonaním interrupcie."/>
  </head>
  <body>
    <article>
      <h1>PS-Spolu vyzýva SNS, aby stiahla novelu o interrupciách</h1>
      <h2>Ústavnoprávny výbor NR SR odobril návrh, ktorý by mal zvýšiť povinnú informovanosť žien pred vykonaním interrupcie.</h2>
      <address><time datetime="2019-11-22T15:28:00+00:00">22 Nov 2019, 15:28</time> by <a rel="author">TASR</a></address>
      <p>Bratislava 22. novembra (TASR) – Koalícia mimoparlamentných strán PS-Spolu vyzýva vládnu SNS, aby stiahla podľa nich škodlivý a zbytočný interrupčný návrh. TASR o tom informovala hovorkyňa PS-Spolu Silvia Hudáčková.</p>
      <p><i>„Ako lekár sa čudujem, že niekomu z poslancov či poslankýň napadlo zasahovať do toho, ako lekári liečia. Prikazovať zdravotnícke výkony zo zákona, to tu ešte nebolo,”</i> povedal poslanec NR SR Alan Suchánek (nezaradený) na margo návrhu SNS, ktorý zahŕňal aj počúvanie tlkotu srdca plodu dieťaťa v prvom trimestri tehotenstva.</p>
      <p>V súvislosti s návrhom národniarov zvoláva PS-Spolu na utorok (26. 11.) o 16.00 h demonštráciu pred budovu Národnej rady (NR) SR.</p>
      <p>Ústavnoprávny výbor NR SR odobril návrh, ktorý by mal zvýšiť povinnú informovanosť žien pred vykonaním interrupcie. Novela z dielne SNS by sa ešte mala zmeniť, a to tak, aby sa vypustilo počúvanie tlkotu srdca cez ultrazvuk. Pozmeňujúci návrh by mali predložiť v pléne.</p>
      <p>Návrhom chcú poslankyne za SNS tiež zakázať reklamy umelého prerušenia tehotenstva, za porušenie zákazu by hrozila pokuta vo výške 66.400 eur. Poslankyne chcú vylúčiť z dovolenej reklamy umelé prerušenie tehotenstva pri zdravotníckych pracovníkoch a poskytovateľoch zdravotnej starostlivosti. Zmeny by v prípade schválenia novely mali byť účinné od 1. marca 2020.</p>
    </article>
  </body>
</html>