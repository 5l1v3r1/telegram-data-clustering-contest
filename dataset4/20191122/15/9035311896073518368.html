<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/elon-musk-a-kotu-surpriz-tesla-nin-zirhli-cybertruck-modelinin-camlar-ilk-tanitimda-kirdi"/>
    <meta property="og:site_name" content="euronews"/>
    <meta property="article:published_time" content="2019-11-22T15:46:35+00:00"/>
    <meta property="og:title" content="Tesla'nın zırhlı aracı Cybertruck'ın camları ilk tanıtımda kırıldı"/>
    <meta property="og:description" content="Elektrikli araç endüstrisinde pazar lideri olan ABD'li Tesla yarı zırhlı yeni pick-up modeli Cybertruck'ı tanıttı. Tanıtımda sahneye çıkan şirketin CEO'su Elon Musk, sağlamlığıyla ön plana çıkarılan aracın camlarının daha ilk denemede kırılmasıyla şaşkınlığını gizleyemedi."/>
  </head>
  <body>
    <article>
      <h1>Tesla'nın zırhlı aracı Cybertruck'ın camları ilk tanıtımda kırıldı</h1>
      <address><time datetime="2019-11-22T15:46:35+00:00">22 Nov 2019, 15:46</time> by <a rel="author">Kerem Congar</a></address>
      <figure>
        <img src="https://static.euronews.com/articles/stories/04/31/63/98/773x435_cmsv2_fa51b4a6-9280-5f79-a0e9-e47937f859fc-4316398.jpg"/>
      </figure>
      <p>Elektrikli araç endüstrisinde pazar lideri olan ABD'li Tesla yarı zırhlı yeni pick-up modeli Cybertruck'ı tanıttı. Tanıtımda sahneye çıkan şirketin CEO'su Elon Musk, sağlamlığıyla ön plana çıkarılan aracın camlarının daha ilk denemede kırılmasıyla şaşkınlığını gizleyemedi.</p>
      <p>Musk söz konusu modelin özelliklerini sıralarken "zırhlı camların ne kadar dayanıklı olduğundan" bahsetti. Önce 3-4 metre yükseklikten bırakılan bir metal top sehpa üzerindeki dayanıklı camın üzerine atıldı. Metal top ilk başta cama herhangi bir zarar vermedi.</p>
      <figure>
        <img src="https://static.euronews.com/articles/stories/04/31/53/22/808x539_cmsv2_0d157f99-d3cd-56da-a391-9bee29250f18-4315322.jpg"/>
        <figcaption>Reuters</figcaption>
      </figure>
      <p>Ancak aynı metal top bu sefer zırhlı aracın camlarına atılınca işler ters gitti. Aracın ön ve arka kısmındaki camlar beklenenin aksine kırıldı. Olay sonrası salonda gülüşmeler yaşanırken <a href="https://tr.euronews.com/2019/04/23/elon-musk-tan-2020-tahmini-tesla-robot-taksileriyle-uber-ve-lyft-e-rakip-olacak">Musk</a>, "Belki biraz fazla sert oldu" diyerek işi geçiştirmeye çalıştı. Ancak metal top aracın arka camını da kırınca Elon Musk bu sefer, "Ama (metal top) camın içinden geçmedi. Kötü değil. Biraz daha geliştirmeye ihtiyaç var" dedi.</p>
      <figure>
        <iframe data-src="https://twitter.com/euronewses/status/1197740036453785600" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Aracın tasarımı sosyal medyada alay konusu oldu</h3>
      <p>Sosyal medyadaysa aracın ilginç "köşeli" tasarımı birçokları tarafından alay konusu yapıldı. Kimileri tasarımın Simpsons çizgi filmindeki çizimlere, kimileriyse çocukların tahta oyuncaklarına benzediğini yazdı. <a href="https://tr.euronews.com/2019/05/02/tesla-hisse-satarak-2-5-milyar-dolarlik-fon-toplayacak">Tesla</a>'nın daha önceki popüler araçları Model S, Model X ve Model 3 Cybertruck'ın aksine kıvrımlı oval hatlarıyla ön plana çıkıyordu.</p>
      <figure>
        <iframe data-src="https://twitter.com/euronewses/status/1197769392890634240" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>En üst modeli 800 kilometre menzilli</h3>
      <p>Cybertruck'ın 2021 yılında seri üretime başlayacağı, elektrikli bataryasının menzilinin isteğe bağlı olarak 400, 480 ve 800 kilometre olacağı ve yaklaşık 40.000 dolara satılacağı açıklandı. Cybertruck’ın en üst versiyonu üç motorlu olacak ve 0'dan 100 kilometre hıza 2.9 saniyede ulaşacak.</p>
      <h3>ABD'nin en çok satan ilk 3 aracı pick-up model</h3>
      <p>Tesla'nın yeni modeli Cybertruck, ABD'nin en çok satan binek araçları olan Ford F-Series, Chevrolet Silverado ve Dodge Ram tarzı pick-up şeklinde tasarlandı. Bu araçlar normal binek modeller gibi geniş gövdeli, dört kişilik ve arka tarafında açık bir bagaj kısmı bulunduruyor.</p>
      <p>ABD'de son 4 senede 17 milyonu aşkın araç satıldı. Bu araçların yüzde 68'ini pick-up ve SUV denilen geniş gövdeli ve yüksek araçlar oluşturdu.</p>
      <ul>
        <li>
          <b>
            <a href="https://tr.euronews.com/2019/11/22/tesla-bilim-kurgu-filminden-esinlendigi-cybertruck-adl-yeni-pick-up-n-tan-tt">Tesla'nın bilim kurgu filminden esinlendiği Cybertruck adlı yeni aracı</a>
          </b>
        </li>
        <li>
          <b>
            <a href="https://tr.euronews.com/2019/10/11/toyota-yeni-hidrojenli-araciyla-tesla-ya-rakip-olmayi-hedefliyor">Toyota yeni hidrojenli aracıyla Tesla'ya rakip olmayı hedefliyor</a>
          </b>
        </li>
        <li>
          <a href="https://tr.euronews.com/2019/11/13/elon-musk-teslanin-avrupadaki-dev-fabrikasi-berlinde-kurulacak">
            <b>Elon Musk: Tesla'nın Avrupa'daki dev fabrikası Berlin'de kurulacak</b>
          </a>
        </li>
      </ul>
    </article>
  </body>
</html>