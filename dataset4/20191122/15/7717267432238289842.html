<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/prochora-i-anaplasi-135-ekat-evro-stous-stavlous-papafi"/>
    <meta property="og:site_name" content="Voria.gr"/>
    <meta property="article:published_time" content="2019-11-22T15:03:00+00:00"/>
    <meta property="og:title" content="ΘΕΣΣΑΛΟΝΙΚΗ: ΤΟ 2020 Η ΑΝΑΠΛΑΣΗ ΣΤΟΥΣ ΣΤΑΒΛΟΥΣ ΠΑΠΑΦΗ-ΕΡΓΟ 13,5 ΕΚΑΤ."/>
    <meta property="og:description" content="Η ανάπλαση των παλαιών στάβλων Παπάφη, το γήπεδο του ΠΑΟΚ και η ΥΦΑΝΕΤ μπορούν να αλλάξουν την εικόνα της Τούμπας, λέει ο δήμαρχος Θεσσαλονίκης."/>
  </head>
  <body>
    <article>
      <h1>ΘΕΣΣΑΛΟΝΙΚΗ: ΤΟ 2020 Η ΑΝΑΠΛΑΣΗ ΣΤΟΥΣ ΣΤΑΒΛΟΥΣ ΠΑΠΑΦΗ-ΕΡΓΟ 13,5 ΕΚΑΤ.</h1>
      <h2>Η ανάπλαση των παλαιών στάβλων Παπάφη, το γήπεδο του ΠΑΟΚ και η ΥΦΑΝΕΤ μπορούν να αλλάξουν την εικόνα της Τούμπας, λέει ο δήμαρχος Θεσσαλονίκης.</h2>
      <address><time datetime="2019-11-22T15:03:00+00:00">22 Nov 2019, 15:03</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Να αλλάξει η εικόνα σε μια μεγάλη έκταση στην <b>περιοχή της Τούμπας</b> επιδιώκει για τη νέα χρονιά η<b> διοίκηση του δήμου Θεσσαλονίκης </b>μέσω της ανάπλασης των <b>παλαιών στάβλων Παπάφη.</b></p>
      <p>Για την περιοχή, που περικλείεται από τις οδούς Αλοννήσου-Μυκόνου-Άνδρου-Σιδηροκάστρου, είχε πραγματοποιηθεί αρχιτεκτονικός διαγωνισμός το 2018. Στο χώρο, έκτασης 4 στρεμμάτων, σχεδιάζεται γυμναστήριο, ξενώνας ηλικιωμένων, βιβλιοθήκη, βρεφονηπιακός σταθμός και υπόγειο πάρκινγκ. <br/><br/>Το έργο είναι προϋπολογισμού 13,5 εκατ. ευρώ και γίνονται ενέργειες να ενταχθεί για χρηματοδότηση στο Πρόγραμμα Επενδύσεων. <br/><br/>«Πρόκειται για ένα μεγάλο και σημαντικό project για την πόλη μας, στους παλαιούς στάβλους Παπάφη στην περιοχή της Τούμπας, η οποία εδώ και πολλά χρόνια έχει μείνει παραμελημένη. Είναι  μια έκταση τεσσάρων στρεμμάτων, ένα ολόκληρο οικοδομικό τετράγωνο, όπου θα γίνει ένας χώρος πολλαπλών χρήσεων», δήλωσε σήμερα σε συνέντευξή του στο Open ο δήμαρχος <b>Κωνσταντίνος Ζέρβας</b>, σημειώνοντας πως πρόκειται για μια περιοχή που ο ίδιος αγαπάει ιδιαίτερα. <br/><br/>Η χρηματοδότηση του σημαντικού αυτού project είναι μεταξύ των θεμάτων που συζητά σήμερα ο δήμαρχος Θεσσαλονίκης Κωνσταντίνος Ζέρβας σε συνάντησή του με τον υπουργό Εσωτερικών Τάκη Θεοδωρικάκο. <br/><br/>Οι εργασίες για την ανάπλαση του χώρου, σύμφωνα με όσα είπε ο δήμαρχος, αναμένεται να ξεκινήσουν από τη νέα χρονιά. Σημειώνεται ότι το έργο συμπεριλαμβάνεται στο Τεχνικό Πρόγραμμα του 2020.  <br/><br/>«Η ανάπλαση των παλαιών στάβλων Παπάφη μαζί με το γήπεδο της Τούμπας αλλά και με το κτήριο της ΥΦΑΝΕΤ το οποίο θα μπορούσε να αξιοποιηθεί, μπορούν να αλλάξουν την εικόνα ολόκληρης της περιοχής», υπογράμμισε ο δήμαρχος.<br/> </p>
      <figure>
        <iframe src="https://www.youtube.com/embed/kFNHiUCtvK8" width="600" height="315" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/ta-dedoulevmena-tous-diekdikoun-489-ergazomeni-ston-dimo-thessalonikis"/>
        <a href="https://www.voria.gr/article/dimos-thessalonikis-90-simmorfosi-ston-antikapnistiko---17-prostima"/>
        <a href="https://www.voria.gr/article/diamartiria-ergazomenon-tou-dimou-thessalonikis-exo-apo-to-dimarchio"/>
        <a href="https://www.voria.gr/article/anaplasis-prasina-scholia-sto-techniko-programma-tou-dimou-gia-to-2020"/>
        <a href="https://www.voria.gr/article/ergazomeni-kata-zerva-metakinisis-gia-na-ikanopiisoun-tin-diikisi"/>
        <a href="https://www.voria.gr/article/stin-ano-poli-stis-2-dekemvriou-i-1i-fotagosisi-ston-dimo-thessalonikis"/>
      </related>
    </article>
  </body>
</html>