<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/dbr-peredadut-lishe-50-sprav-yevromaydanu-330562_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T15:13:00+00:00"/>
    <meta property="og:title" content="ДБР передадуть лише 50 справ Євромайдану"/>
    <meta property="og:description" content="Решта будуть спрямовані до НАБУ, поліції, СБУ та податкової служби.  "/>
  </head>
  <body>
    <article>
      <h1>ДБР передадуть лише 50 справ Євромайдану</h1>
      <h2>Решта будуть спрямовані до НАБУ, поліції, СБУ та податкової служби.  </h2>
      <address>
        <time datetime="2019-11-22T15:13:00+00:00">22 Nov 2019, 15:13</time>
      </address>
      <p>До органів досудового розслідування буде скеровано 114 проваджень щодо злочинів, пов'язаних з масовими протестами під час Революції Гідності у 2013-2014 роках, а слідство не зупинятиметься, повідомили в Генпрокуратурі України.</p>
      <p>"У зв'язку із закінченням строку повноважень досудового розслідування органами прокуратури 114 проваджень щодо злочинів, пов'язаних з масовими протестами у 2013-2014 рр., будуть скеровані до органів досудового розслідування. При цьому прокурори спеціально створеного департаменту процесуального керівництва в цих провадженнях зможуть проводити невідкладні процесуальні дії для розслідування, поки не завершиться передача матеріалів справ до відповідних органів", - заявили у відомстві.</p>
      <p>Так, до Державного бюро розслідувань, в якому створили спеціальний слідчий підрозділ для розслідування подій на Майдані, відійде 50 проваджень, ще 43 – до Національного антикорупційного бюро. Решта проваджень будуть передані – до органів Національної поліції, СБУ та Державної податкової служби.</p>
      <p>Напередодні <a href="https://dt.ua/POLITICS/advokat-simey-geroyiv-nebesnoyi-sotni-ogolosila-goloduvannya-330490_.html"><b>адвокат сімей героїв Небесної Сотні Євгенія Закревська оголосила голодування</b></a> через загрозу зупинки розслідування злочинів проти учасників Революції Гідності. Закревська висловила протест проти того, що Верховна Рада досі не розглянула поправку, що передбачає переведення співробітників Управління спеціальних розслідувань Генпрокуратури до Державного бюро розслідувань.</p>
      <p>Раніше повідомлялося про те, що всі <b><a href="https://dt.ua/UKRAINE/u-genprokuraturi-rozpovili-pro-zmini-v-procesi-rozsliduvannya-sprav-maydanu-330339_.html">досудові справи Майдану передані в ДБР</a></b>. Відомо, що до складу нового підрозділу по розслідуванню злочинів Майдану увійдуть 25 слідчих ДБР та слідчі Генпрокуратури. У той же час генпрокурор Руслан Рябошапка повідомив про <b><a href="https://dt.ua/UKRAINE/u-provadzhennyah-sprav-maydanu-zniklo-dva-tomi-dokaziv-ryaboshapka-330356_.html">зникнення двох томів доказів</a> </b>у справах розстрілів на Майдані.</p>
      <p>Детальніше про розслідування справ читайте в статті Євгенії Закревської <b><a href="https://dt.ua/internal/sud-u-spravi-maydanu-265976_.html">"Суд у справі Майдану"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>