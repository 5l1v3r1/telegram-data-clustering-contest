<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/hos-utca-egy-evvel-elodaztak-a-rendrakast"/>
    <meta property="og:site_name" content="infostart"/>
    <meta property="article:published_time" content="2019-11-22T15:46:00+00:00"/>
    <meta property="og:title" content="Hős utca: egy évvel elodázták a rendrakást"/>
    <meta property="og:description" content="A X. kerületi polgármester kérte a drogtanya felszámolására és a területrendezésre kapott 2,1 milliárd forint felhasználásának egy éves halasztását, így egyelőre minden marad a régiben."/>
  </head>
  <body>
    <article>
      <h1>Hős utca: egy évvel elodázták a rendrakást</h1>
      <address><time datetime="2019-11-22T15:46:00+00:00">22 Nov 2019, 15:46</time> by <a rel="author">Infostart</a></address>
      <h3>A X. kerületi polgármester kérte a drogtanya felszámolására és a területrendezésre kapott 2,1 milliárd forint felhasználásának egy éves halasztását, így egyelőre minden marad a régiben.</h3>
      <p>Meghallgatást tartottak a minap többek között a Hős utca ügyében az érintett pesti kerületben, és mint az a <a href="https://magyarhang.org/belfold/2019/11/22/beismertek-nem-fogjak-kiuriteni-ev-vegeig-a-hos-utcai-gettot/">Magyar Hang</a> beszámolójából kiderül, a Hős utca 15/A és 15/B háztömböket - a hírhedt drogtanyát - nem fogják tudni év végéig lebontani a korábbi ígéretekkel ellentétben, noha az önkormányzat kapott 2,1 milliárd forintnyi forrást a helyzet rendezésére.</p>
      <p>Az egyik ok az, hogy az önkormányzat olyan alacsony összegű kártalanítást ígért a lakóknak, hogy nem tudtak megegyezni, a másik, hogy a kormányhivatali kisajátítások során is nagyon alacsony volt a kártalanítási összeg, ennyiért nem mozdultak a lakók, akiknek lakásfelajánlás felelt volna meg inkább.</p>
      <p>D. Kovács Róbert Antal, Kőbánya fideszes polgármestere jelezte, a támogatás felhasználására már kért egy év halasztást, ami egész egyszerűen azt jelenti, hogy 2020-ban ugyanazokkal a nehézségekkel fognak küszködni a helybéliek, mint addig, sőt - mint a lap riportja beszámol róla - egy év szünet után újra drogtanyává vált a két ház.</p>
      <p>A helyi rendőrség azt állítja, ez nincs így, inkább abból van ügy, hogy akik drogvásárlás céljával jelennek meg itt, a sikertelenség hatására válnak feszültté és vannak ebből jelenetek.</p>
      <blockquote>További problémát jelentenek az illegális lakásfoglalók, akiket a kerületi vagyonkezelő nem bánt.</blockquote>
      <p>Gond még a világítás hiánya, illetve a szemét is.</p>
      <p>
        <i>Nyitókép: MTI / Balogh Zoltán</i>
      </p>
    </article>
  </body>
</html>