<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04730743"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-22T15:36:00+00:00"/>
    <meta property="og:title" content="12.700 werknemers hebben hun vakantiegeld van 2016 nog niet gekregen"/>
    <meta property="og:description" content="De Rijksdienst voor jaarlijkse vakantie (RJV) is op zoek naar 12.700 werknemers die nog steeds hun vakantiegeld voor het jaar 2016 niet hebben gekregen. Al..."/>
  </head>
  <body>
    <article>
      <h1>12.700 werknemers hebben hun vakantiegeld van 2016 nog niet gekregen</h1>
      <address>
        <time datetime="2019-11-22T15:36:00+00:00">22 Nov 2019, 15:36</time>
      </address>
      <p>
        <b>De Rijksdienst voor jaarlijkse vakantie (RJV) is op zoek naar 12.700 werknemers die nog steeds hun vakantiegeld voor het jaar 2016 niet hebben gekregen. Als dat voor het eind van het jaar niet lukt , verdwijnt het geld in een sociaal fonds.</b>
      </p>
      <p>De RJV is een openbare instelling van sociale zekerheid en verantwoordelijk voor de uitbetaling van het jaarlijks vakantiegeld aan arbeiders en sommige kunstenaars. Zowat 1,7 miljoen arbeiders krijgen elk jaar - in mei en juni - hun vakantiegeld uitbetaald voor prestaties die ze het jaar voordien hebben geleverd.</p>
      <p>Op voorwaarde dat ze gekend zijn en dat de RJV over hun gegevens beschikt. En daar knelt het schoentje.</p>
      <p>“Van de meeste werknemers hebben we de gegevens via de kruispuntbank sociale zekerheid. Maar van 12.700 mensen kennen we hun verblijfplaats en hun rekeningnummer niet. Ze hebben nochtans recht op die centen omdat ze er voor gewerkt hebben. Vandaar dat we hen proberen op te sporen”, zegt Aaron De Coninck van het RJV.</p>
      <p>“Er zijn verschillende redenen waarom we elk jaar om en bij de 10.000 mensen niet vinden”, klinkt het. Ondanks een speurtocht van de rijksdienst, onder meer op sociale media, zijn er dit jaar nog 12.700 arbeiders die hun vakantiegeld van 2017 - berekend op prestaties uit 2016 - nog niet hebben gekregen. Het gaat in totaal om 2,9 miljoen euro.</p>
      <p>Vaak gaat het om arbeiders die een tijdelijk contract hadden, of die in sectoren werken met een groot verloop, zoals de horeca. Velen onder hen weten gewoon niet dat ze recht hebben op dat vakantiegeld.</p>
      <p>De RJV roept die mensen op om zich zo snel mogelijk kenbaar te maken. Als dat voor het einde van het jaar niet lukt, verliezen ze hun vakantiegeld omdat de termijn dan verjaard is. Dat geld wordt dan gestort in een sociaal fonds.</p>
    </article>
  </body>
</html>