<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/deputat-yakogo-sudili-za-zvaltuvannya-zrobiv-ziznannya-prankeru-641784.html?utm_source=gravitec.m&amp;utm_medium=push.m&amp;utm_campaign=%D0%86%D0%B2%D0%B0%D0%BD%D1%96%D1%81%D0%BE%D0%B2"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T15:19:00+00:00"/>
    <meta property="og:title" content="Депутат, якого судили за зґвалтування, зробив зізнання пранкеру"/>
    <meta property="og:description" content="Пранкер Джокер вирішив «підбадьорити» «слугу народу», написавши йому від імені впливового чиновника з Офісу президента"/>
  </head>
  <body>
    <article>
      <h1>Депутат, якого судили за зґвалтування, зробив зізнання пранкеру</h1>
      <address>
        <time datetime="2019-11-22T15:19:00+00:00">22 Nov 2019, 15:19</time>
      </address>
      <h4>Пранкер Джокер вирішив «підбадьорити» «слугу народу», написавши йому від імені впливового чиновника з Офісу президента</h4>
      <p>Пранкер Джокер, який останнім часом жорстко розігрував українських політиків, опублікував відверте листування з народним депутатом від фракції «Слуга народу» Романом Іванісовим, який в юності зґвалтував жінку.</p>
      <p>Пранкер розмістив листування з нардепом у Telegram. У ньому Джокер, вирішив «підбадьорити» «слугу народу», написавши йому від імені впливового чиновника з Офісу президента.</p>
      <p>«Тепер він обличчя нової влади і не має наміру з неї йти. Він вирішив домовлятися і залишатися при владі», – зазначив пранкер.</p>
      <p>У листуванні Іванісов заявив «Джокеру», що пояснить все Вові (<i>ймовірно, йшлося про президента України Володимира Зеленського, – «Главком»</i>), а також що його «замовили» і він найняв <i>«</i>Мега експертів» для відбілювання репутації.</p>
      <figure>
        <img src="https://glavcom.ua/img/forall/users/106/10697/_09.png"/>
      </figure>
      <p>Нагадаємо, на тлі скандалу <a href="https://glavcom.ua/news/je-sudimist-za-zvaltuvannya-nepovnolitnoji-nardep-ivanisov-prizupiniv-chlenstvo-u-sluzi-narodu-641300.html">Іванісов сам вийшов з «Слуги народу»</a> після звинувачень у судимості. За його словами, він пішов на такий крок, щоб не ставити під удар репутацію всієї фракції.</p>
      <p>Як повідомлялось, ексзаступник голови Адміністрації президента часів Януковича Андрій Портнов <a href="https://glavcom.ua/news/portnov-oprilyudniv-virok-shchodo-slugi-narodu-ivanisova-1996-roku-641523.html">опублікував вирок щодо «слуги народу» Іванісова</a> 1996 року. </p>
      <p>У тексті вироку йдеться, що у 1994 році Іванісов, коли йому було 17 років, із трьома однолітками вночі пограбували автомобіль «Запорожець» в смт Куйбишеве в Запорізькій області.</p>
      <p>Через кілька місяців після цього, в ніч на 14 вересня 1995 року друг депутата Роман Комиса, виконуючи доручення батька відігнати службовий автомобіль ГАЗ 31029 на стоянку, не послухався його.</p>
      <p>Замість цього він зібрав трьох друзів і поїхав кататися.</p>
      <p>Увечері вони зустріли двох дівчат на дорозі.</p>
      <p>Одну з них Іванісов із другом заштовхали на заднє сидіння своєї машини.</p>
      <p>Це була неповнолітня Онищенко, другій дівчині вдалося втекти.</p>
      <p>Онищенко просила її відпустити до маленької дитини додому, але зловмисники погрожували вивезти її в Ростов чи Маріуполь.</p>
      <p>Компанія виїхала в поле, де вони по черзі згвалтували дівчину.</p>
      <p>Іванісов ґвалтував передостаннім і зробив це у збоченій формі.</p>
      <p>«Потім намагався згвалтувати Онищенко, але зробити це не зміг через відсутність ерекції», - сказано у вироку.</p>
      <p>Після зґвалтування вони залишили дівчину в полі, а самі втекли на автомобілі, незабаром їх затримали на залізничному переїзді.</p>
      <p>На суді Іванісов визнав свою провину за ч.2 ст.118 (групове задоволення статевої пристрасті неприродним способом) Кримінального кодексу, а за ст. 117 (зґвалтування) він заперечував свою провину.</p>
      <p>Вирок було винесено 21 березня 1996 року Пологівським районним судом Запорізької області України.</p>
      <p>Фігурант був визнаний винним в скоєнні злочинів, передбачених:</p>
      <p>- ст.ст.17, 117 ч.3 КК України (1960 року), - замах на зґвалтування, вчинене групою осіб;</p>
      <p>- ст. 118 ч.2 КК України (1960 року), - задоволення статевої пристрасті неприродним способом із застосуванням фізичного насильства, вчинене групою осіб).</p>
      <p>Засуджений до 3 років 6 місяців позбавлення волі (обласний суд знизив покарання до 2 років 6 місяців).</p>
      <related>
        <a href="https://glavcom.ua/news/skandal-zi-zvaltuvannyam-arahamiya-zayaviv-shcho-ivanisov-maje-sklasti-mandat-641544.html"/>
        <a href="https://glavcom.ua/news/portnov-oprilyudniv-virok-shchodo-slugi-narodu-ivanisova-1996-roku-641523.html"/>
        <a href="https://glavcom.ua/columns/yuriybutusov/stali-vidomi-detali-zvaltuvannya-neprirodnim-shlyahom-nepovnolitnoji-slugoyu-narodu-ivanisovim-641450.html"/>
      </related>
    </article>
  </body>
</html>