<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/sport/alla-spor/776802/protathlites-tou-trabolino-kynigoun-oniro-tous-mesa-apo-pro-olybiako-tou-tokio/"/>
    <meta property="og:site_name" content="to10.gr"/>
    <meta property="article:published_time" content="2019-11-22T15:20:25+00:00"/>
    <meta property="og:title" content="Οι πρωταθλητές του τραμπολίνο κυνηγούν το όνειρό τους μέσα από το προ-Ολυμπιακό του Τόκιο"/>
    <meta property="og:description" content="Ραντεβού στο Τόκιο, οκτώ μήνες πριν από τους Ολυμπιακούς Αγώνες, δίνουν τέσσερις Έλληνες εκπρόσωποι του τραμπολίνο, που θα συμμετάσχουν στο παγκόσμιο πρωτάθλημα στην ιαπωνική πρωτεύουσα (28 Νοεμβρίου - 1 Δεκεμβρίου), διεκδικώντας μέσα από αυτό το δικαίωμά τους στο όνειρο της Ολυμπιακής πρόκρισης."/>
  </head>
  <body>
    <article>
      <h1>Οι πρωταθλητές του τραμπολίνο κυνηγούν το όνειρό τους μέσα από το προ-Ολυμπιακό του Τόκιο</h1>
      <h2>Ραντεβού στο Τόκιο, οκτώ μήνες πριν από τους Ολυμπιακούς Αγώνες, δίνουν τέσσερις Έλληνες εκπρόσωποι του τραμπολίνο, που θα συμμετάσχουν στο παγκόσμιο πρωτάθλημα στην ιαπωνική πρωτεύουσα (28 Νοεμβρίου - 1 Δεκεμβρίου), διεκδικώντας μέσα από αυτό το δικαίωμά τους στο όνειρο της Ολυμπιακής πρόκρισης.</h2>
      <address><time datetime="2019-11-22T15:20:25+00:00">22 Nov 2019, 15:20</time> by <a rel="author">to10.gr</a></address>
      <p>Στο παγκόσμιο πρωτάθλημα τραμπολίνο, το οποίο θα φιλοξενηθεί στην Ολυμπιακή εγκατάσταση γυμναστικής του Τόκιο και θα αποτελέσει επίσης το προ-Ολυμπιακό test event του αθλήματος, τα ελληνικά χρώματα θα εκπροσωπήσουν οι <b>Μάριος Γράψας, Νίκος Σαββίδης</b> στους άνδρες και οι <b>Λίλα Κασάπογλου, Αντωνία Σακελλαρίδου</b> στις γυναίκες, που θα αναχωρήσουν σε δύο σκέλη, το Σάββατο (23/11) και την Κυριακή (24/11). Στο πλευρό τους θα βρεθούν οι προπονητές <b>Βαρβάρα Βοϊβόδα, Κυριάκος Μαβιτζής</b> και ο διεθνής κριτής <b>Βαγγέλης Κολοζάκης</b>.</p>
      <p>Κάθε ένας από τους Έλληνες πρωταθλητές θα κυνηγήσει την καλύτερη εμφάνιση της ζωής του στους προκριματικούς του ατομικού τραμπολίνο ανδρών (Πέμπτη 28/11) και γυναικών (Παρασκευή 29/11), ώστε να μπει στην προνομιούχο 24άδα των ημιτελικών του Σαββάτου (30/11) και κατόπιν να επιδιώξει άλλη μία υπέρβαση: Η είσοδος στην οκτάδα των τελικών της Κυριακής (01/12) θα χαρίσει αυτόματα σε κάθε φιναλίστ (αλλά μόνο σε έναν αθλητή και μία αθλήτρια ανά χώρα) το πολυπόθητο εισιτήριο για τους Ολυμπιακούς Αγώνες «Τόκιο 2020».</p>
      <p>
        <a href="https://www.to10.gr/podosfero/superleague/776639/olybiakos-triada-pou-beni-gia-ta-kala-sto-kadro/">
          <i>Οι τρεις ερυθρόλευκοι που μπαίνουν για τα καλά στο «κάδρο»</i>
        </a>
      </p>
      <p>Οι ελληνικές ελπίδες επικεντρώνονται στη <b>Λίλα Κασάπογλου</b>, η οποία έχει αποδείξει ότι έχει τα φόντα να διακριθεί σε υψηλό επίπεδο, ενώ η 18χρονη συναθλήτριά της <b>Αντωνία Σακελλαρίδου</b> θα κάνει το ντεμπούτο της στην κατηγορία των γυναικών. Στους άνδρες, τόσο ο <b>Μάριος Γράψας</b> όσο και ο <b>Νίκος Σαββίδης</b> διαθέτουν αξιόλογα προγράμματα, ενώ επίσης θα συμμετάσχουν ως δίδυμο στο συγχρονισμένο τραμπολίνο ανδρών, αγώνισμα το οποίο δεν μετράει στη διαδικασία της Ολυμπιακής πρόκρισης.</p>
      <p>Συνολικά 341 αθλητές και αθλήτριες από 37 χώρες θα πάρουν μέρος στο παγκόσμιο πρωτάθλημα τραμπολίνο του Τόκιο, στο ολοκαίνουργιο στάδιο “Ariake Gymnastics Centre”, εκεί ακριβώς όπου το ερχόμενο καλοκαίρι θα φιλοξενηθούν όλα τα Ολυμπιακά αθλήματα της γυμναστικής (ενόργανη, ρυθμική, τραμπολίνο).</p>
      <p>
        <u>Το πρόγραμμα της διοργάνωσης στα αγωνίσματα με ελληνικό ενδιαφέρον (σε ώρες Ελλάδας):</u>
      </p>
      <p><b>Πέμπτη 28 Νοεμβρίου</b><br/>03:00 – 14:00: Προκριματικός ατομικού τραμπολίνο ανδρών<br/>04:00 – 14:00: Προκριματικός ατομικού τραμπολίνο γυναικών</p>
      <p><b>Παρασκευή 29 Νοεμβρίου</b><br/>03:00 – 07:00: Προκριματικός συγχρονισμένου τραμπολίνο ανδρών</p>
      <p><b>Σάββατο 30 Νοεμβρίου</b><br/>08:00 – 09:45: Ημιτελικός ατομικού τραμπολίνο ανδρών<br/>08:00 – 09:45: Ημιτελικός ατομικού τραμπολίνο γυναικών<br/>11:55 – 12:20: Τελικός συγχρονισμένου τραμπολίνο ανδρών</p>
      <p><b>Κυριακή 1 Δεκεμβρίου</b><br/>08:25 – 08:55: Τελικός ατομικού τραμπολίνο γυναικών<br/>09:00 – 09:30: Τελικός ατομικού τραμπολίνο ανδρών</p>
      <p>
        <b>
          <a href="https://www.to10.gr/sport/alla-spor/776802/protathlites-tou-trabolino-kynigoun-oniro-tous-mesa-apo-pro-olybiako-tou-tokio/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>