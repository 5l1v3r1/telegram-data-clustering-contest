<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426307/diagoras-pisth-gia-to-diplo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T15:50:02+00:00"/>
    <meta property="og:title" content="Διαγόρας: Πίστη για το «διπλό»"/>
    <meta property="og:description" content="Αποφασισμένοι να …ρεφάρουν την εκτός έδρας ήττα από τον Ιωνικό είναι οι παίκτες του Διαγόρα ενόψει του εκτός έδρας αγώνα της Κυριακής με το Αιγάλεω στο πλαίσιο της συνέχειας του πρωταθλήματος της Football League."/>
  </head>
  <body>
    <article>
      <h1>Διαγόρας: Πίστη για το «διπλό»</h1>
      <h2>Οι παίκτες του Διαγόρα ευελπιστούν ότι θα μπορέσουν την Κυριακή να κερδίσουν το Αιγάλεω και να επανέλθουν έτσι στις επιτυχίες</h2>
      <address>
        <time datetime="2019-11-22T15:50:02+00:00">22 Nov 2019, 15:50</time>
      </address>
      <p>
        <b>Αποφασισμένοι να …ρεφάρουν την εκτός έδρας ήττα από τον Ιωνικό είναι οι παίκτες του Διαγόρα ενόψει του εκτός έδρας αγώνα της Κυριακής με το Αιγάλεω στο πλαίσιο της συνέχειας του πρωταθλήματος της Football League.</b>
      </p>
      <p>Οι «κυανέρυθροι» δείχνουν ένα πολύ καλό πρόσωπο μέσα από τις προπονήσεις των τελευταίων ημερών, με συνέπεια να υπάρχει αισιοδοξία στην ομάδα του νησιού μας.<br/>Το παιχνίδι ασφαλώς και δεν αναμένεται να είναι εύκολο μιας και το Αιγάλεω βρίσκεται χαμηλά στη βαθμολογία και θέλει να κάνει ένα καινούργιο ξεκίνημα, ειδικά σε ένα παιχνίδι που είναι μέσα στο γήπεδό του.</p>
      <p>Αυτό είναι ένα στοιχείο που ανεβάζει το επίπεδο δυσκολίας της αναμέτρησης, ωστόσο ο «γηραιός» αναμένεται να παραταχθεί για μια ακόμα φορά πολύ «διαβασμένος», στοχεύοντας να …βραχυκυκλώσει τους αντιπάλους του και να πάρει αυτό που θέλει από το παιχνίδι.<br/>Αξίζει να σημειωθεί ότι στην ομάδα του Αιγάλεω γενικώς το τελευταίο διάστημα επικρατεί μια έκρυθμη κατάσταση (δεν είναι τυχαία τα γεγονότα των Τρικάλων όπου οπαδοί του συλλόγου επιτέθηκαν στους παίκτες της ομάδας τους), την οποία ο Διαγόρας θα προσπαθήσει να εκμεταλλευτεί βάζοντας και άλλο άγχος στους γηπεδούχους.</p>
      <p><b>Αμφίβολος ο Γεωργίου</b><br/>Η συμμετοχή του έμπειρου Φώτη Γεωργίου εξακολουθεί να αποτελεί τον μεγαλύτερο …πονοκέφαλο για τον τεχνικό Πέτρο Ρουτζιέρη.</p>
      <p>Ο έμπειρος παίκτης δεν έχει ξεπεράσει ακόμη πλήρως το πρόβλημα τραυματισμού του και δεν είναι σίγουρο ότι θα μπορέσει να προσφέρει τις υπηρεσίες του στο παιχνίδι της Κυριακής.</p>
      <p>Το τεχνικό τιμ του «γηραιού» θα περιμένει ουσιαστικά ως την τελευταία στιγμή για να δει αν μπορεί να υπολογίζει στον ποδοσφαιριστή.<br/>Από εκεί και πέρα, όλοι οι υπόλοιποι παίκτες είναι στη διάθεσή του καθώς δεν υπάρχει κάποιο άλλο πρόβλημα.</p>
      <p>Μετά το παιχνίδι της Κυριακής αναμένεται να έχουμε εξελίξεις για το θέμα των δυο Αργεντίνων παικτών, Ναβαλόν και Παρέχο.</p>
      <p>Όπως έχουμε γράψει ξανά, όλα δείχνουν ότι θα αποτελέσουν παρελθόν από την ομάδα και οι δυο πλευρές αναζητούν τον τρόπο για να λύσουν τα συμβόλαιά τους.</p>
    </article>
  </body>
</html>