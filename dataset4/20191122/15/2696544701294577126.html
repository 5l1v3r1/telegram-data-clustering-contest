<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_borkai_zsolt_rakosfalvy_zoltan_szabo_ervin_neumann_zoltan_gyor_nyomozas"/>
    <meta property="og:site_name" content="HVG.hu"/>
    <meta property="article:published_time" content="2019-11-22T15:03:00+00:00"/>
    <meta property="og:title" content="Több nyomozás zajlik Borkai-ügyben, Rákosfalvynál csőtörés volt"/>
    <meta property="og:description" content="Két győri üzletembert gazdasági bűncselekményekkel összefüggésben hallgattak ki."/>
  </head>
  <body>
    <article>
      <h1>Több nyomozás zajlik Borkai-ügyben, Rákosfalvynál csőtörés volt</h1>
      <address><time datetime="2019-11-22T15:03:00+00:00">22 Nov 2019, 15:03</time> by <a rel="author">hvg.hu</a></address>
      <p>
        <b>Két győri üzletembert gazdasági bűncselekményekkel összefüggésben hallgattak ki.</b>
      </p>
      <p>A szex- és korrupciós botránya után lemondott győri polgármester, Borkai Zsolt érdekköreihez köthető győri vállalkozókat hallgatott ki gyanúsítottként a rendőrség – tudta meg a <a href="https://magyarhang.org/belfold/2019/11/22/borkai-ugy-csotores-pusztitott-rakosfalvy-ugyvedi-irodajaban-hutlen-kezeles-gyanujaval-hallgattak-ki-szabo-ervint/">Magyar Hang</a>.</p>
      <p>A lap értesülése szerint az elmúlt hetekben Szabó Ervinnél és Neumann Zoltánnál is házkutatást tartottak is, s mindkettejüket Budapestre vitték gyanúsítotti kihallgatásra, amely után szabadon távozhattak. A cikk szerint a rendőrök nem a Borkairól nyilvánosságra hozott <a href="https://hvg.hu/itthon/20191120_poczik_jozsef_borkai_zsolt_zsarolas_interju">szexvideókhoz kapcsolódó zsarolási ügyben</a>, hanem gazdasági bűncselekményekkel összefüggésben vizsgálódtak a két férfinál, ezért is hallgatták ki őket.</p>
      <p>A Magyar Hangnak arról nincs információja, hogy a nyomozók jártak-e <a href="https://hvg.hu/cimke/R%C3%A1kosfalvy%20Zolt%C3%A1n">Rákosfalvy Zoltánnál</a> – akit ugyancsak a Borkai köréhez sorolnak és akire hasonlító férfi szerepelt a videókon. A lap annyit azonban megtudott, hogy az ügyvéd irodájában</p>
      <blockquote>nemrég csőtörés volt, aminek következtében dokumentumok semmisültek meg.</blockquote>
      <p>Kérdéseket küldött az újság az Országos Rendőr-főkapitányság kommunikációs szolgálatának, amely azt közölte:</p>
      <blockquote>a Készenléti Rendőrség Nemzeti Nyomozó Iroda hűtlen kezelés és más bűncselekmény gyanúja miatt ismeretlen tettes ellen folytat nyomozásokat. Az ügyben a rendőrség iratokat, dokumentumokat foglalt le, amelyek vizsgálata, elemzése folyamatban van. A nyomozások érdekeire tekintettel a rendőrség az eljárásról bővebb tájékoztatást nem ad.</blockquote>
      <p>Rákosfaly bizalmasa Borkainak, aki vállalkozóként is nagy karriert futott be, és benne volt azoknak a földeknek az eladásában, amelyre aztán az Audi üzeme épült. A Magyar Hang azt is megjegyezte, hogy emellett verseny nélkül jutott hozzá az államtól több vidéki kaszinó üzemeltetési jogához is.</p>
      <p>Szabó Ervin győri vendéglős, akit szintén Borkai kulcsembereként tartanak számon. Ő a Pálffy 2003 Kft. tulajdonosa, amelynek résztulajdonában, Szabó ügyvezetésével működik a Diákolimpia 2017 Kft. Ez a vállalat az Index szerint négyszeres áron, <a href="https://hvg.hu/kkv/20191008_Ujabb_nagy_nyertes_tunt_fel_a_Borkaifele_szexvideon">896 millió forintért szállította az ellátást</a> a győri diákolimpia résztvevőinek.</p>
      <p><a href="https://hvg.hu/gazdasag/20191010_Borkai_Zsolt_gyori_uzlet_es_utitarsai">Neumann Zoltán</a> a Kultúrmérnök Kft. ügyvezetője. A Borkai-botrányt kirobbantó névtelen szivárogtató állítása szerint a cége gyakori nyertese volt a győri közbeszerzéseknek, Neumann pedig rendszeres résztvevője volt az egykori polgármester Maldív-szigeteki kiruccanásainak. Az „ördög ügyvédje” azt írta, ezeknek az utaknak a nyaralás mellett az volt a fő célja, hogy a korrupcióból származó vagyont ottani bankszámlákon helyezzék el.</p>
      <p>
        <i>A Borkai-botrányról szóló cikkeinket <a href="https://hvg.hu/cimke/Borkai%20Zsolt%20szexbotr%C3%A1nya">itt olvashatja</a>.</i>
      </p>
      <related>
        <a href="https://hvg.hu/itthon/20191009_Jo_ideje_arultak_mar_a_Borkairol_keszult_felveteleket"/>
        <a href="https://hvg.hu/kkv/20191007_Hogy_fut_ossze_Luxemburgban_Borkai_haverja_es_egy_NERkozeli_ugyved"/>
      </related>
    </article>
  </body>
</html>