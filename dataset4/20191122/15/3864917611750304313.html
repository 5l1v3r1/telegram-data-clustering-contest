<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2823741-donbas-sim-vorozih-obstriliv-u-dtp-zaginuv-vijskovij.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T15:48:00+00:00"/>
    <meta property="og:title" content="Донбас: сім ворожих обстрілів, у ДТП загинув військовий"/>
    <meta property="og:description" content="Упродовж поточної доби збройні формування Російської Федерації 7 разів порушили режим припинення вогню."/>
  </head>
  <body>
    <article>
      <h1>Донбас: сім ворожих обстрілів, у ДТП загинув військовий</h1>
      <h2>Упродовж поточної доби збройні формування Російської Федерації 7 разів порушили режим припинення вогню.</h2>
      <address>
        <time datetime="2019-11-22T15:48:00+00:00">22 Nov 2019, 15:48</time>
      </address>
      <p>Про це повідомляє пресцентр Операції об'єднаних сил у <a href="https://www.facebook.com/pressjfo.news/posts/718788255280460?__tn__=K-R">Facebook</a>.</p>
      <p>"Противник обстріляв позиції наших підрозділів із заборонених Мінськими домовленостями мінометів калібру 120 мм, гранатометів різних систем, великокаліберних кулеметів та іншої стрілецької зброї", - йдеться у повідомленні.</p>
      <p>Як зазначається, чотири обстріли позицій українських захисників російські окупаційні війська здійснили у районі відповідальності оперативно-тактичного угруповання "ПІВНІЧ": неподалік Шумів – з ручних протитанкових гранатометів; поблизу Новгородського - з мінометів калібру 120 мм; двічі біля Причепилівки – з гранатометів різних систем, великокаліберних кулеметів та іншої стрілецької зброї.</p>
      <p>У районі відповідальності оперативно-тактичного угруповання "СХІД" противник здійснив три обстріли по укріпленнях <a href="https://www.ukrinform.ua/tag-oos">Об'єднаних сил</a>: біля Талаківки – з ручних протитанкових гранатометів; неподалік Невельського – зі станкових протитанкових гранатометів; поблизу Тарамчука – з СПГ, великокаліберних кулеметів та іншої стрілецької зброї.</p>
      <p>Сьогодні, 22 листопада, інформує штаб, поранення внаслідок обстрілів отримав один наш захисник. Ще один військовослужбовець зі складу Об'єднаних сил загинув під час дорожньо-транспортної пригоди.</p>
      <blockquote>
        <b>Читайте також: </b>
        <a href="https://www.ukrinform.ua/rubric-ato/2823579-okupanti-porusili-tisu-na-dilanci-rozvedenna-v-petrivskomu.html">Окупанти порушили “тишу” на ділянці розведення в Петрівському</a>
      </blockquote>
      <p>Також у повідомленні зазначається, що тривають заходи з покращення гуманітарної ситуації в районі населеного пункту Станиця Луганська.</p>
      <p>Розгорнуті і функціонують пости Міжнародного Комітету Червоного Хреста.</p>
      <p>Тривають заходи на ділянці розведення №2, у районі населеного пункту Золоте Луганської області, щодо демонтажу фортифікаційних споруд та інших об’єктів військового призначення.</p>
      <p>Щоденно, перед початком робіт, ділянка перевіряється спеціальною піротехнічною групою ДСНС України.</p>
      <p>На ділянці розведення №3, в районі населеного пункту Богданівка Донецької області силами та засобами ДСНС України проводиться демонтаж та технічне обстеження місцевості довкола споруд. Вилучено 6 вибухонебезпечних предметів, поінформували в штабі ООС.</p>
    </article>
  </body>
</html>