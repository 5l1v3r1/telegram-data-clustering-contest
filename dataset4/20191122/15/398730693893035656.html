<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/miljopartiet-vill-infora-trafiksakra-skolzoner/"/>
    <meta property="og:site_name" content="DN.SE"/>
    <meta property="article:published_time" content="2019-11-22T15:52:24+00:00"/>
    <meta property="og:title" content="Miljöpartiet vill införa trafiksäkra skolzoner"/>
    <meta property="og:description" content="Trafikproblemen har ökat runt skolor och upplevs av många som ett problem."/>
  </head>
  <body>
    <article>
      <h1>Miljöpartiet vill införa trafiksäkra skolzoner</h1>
      <address><time datetime="2019-11-22T15:52:24+00:00">22 Nov 2019, 15:52</time> by <a rel="author" href="https://www.dn.se/av/sanna-toren-bjorling/" target="_blank">Sanna Torén Björling</a></address>
      <p>
        <b>Trafikproblemen har ökat runt skolor och upplevs av många som ett problem. Miljöpartiet vill nu sänka hastigheten runt alla skolor och förskolor för att föräldrar ska sluta skjutsa sina barn med bil.</b>
      </p>
      <p>Den största trafikfaran runt skolorna är skjutsande föräldrar, enligt de rektorer som tillfrågats i en undersökning av försäkringsbolaget If. 72 procent av skolledarna anser att hämtning och lämning med bil är ett problem.</p>
      <p><b>Under åren 1998 till 2014 minskade</b> samtidigt antalet barn som cyklar till skolan med 48 procent, enligt den statliga myndigheten Trafikanalys. </p>
      <p>För att motverka utvecklingen och samtidigt minska utsläppen vill Miljöpartiet införa ”skolzoner” runt samtliga skolor och förskolor i Sverige. Där ska råda en maxhastighet på 30 kilometer i timmen, en begränsning som redan finns på många håll.</p>
      <p>– Vi gör detta för barnens hälsa och för att få en tryggare vardag. Den som cyklar till skolan blir också piggare och tar till sig undervisningen bättre, säger Per Bolund, språkrör för MP.</p>
      <p>Isabella Lövin, partiets andra språkrör, framhåller att vardagsmotionen är en vana som ofta hänger med hela livet:</p>
      <p>– Men i dag går utvecklingen i fel riktning och det blir en ond spiral där föräldrar som skjutsar för att de tycker att trafikmiljön är för farlig själva förvärrar problemet.</p>
      <p><b>Farthinder och fartkameror</b> ska användas för att kontrollera bilisterna, och eventuella bötesbelopp ska tillfalla kommunerna, inte statskassan, ungefär som dagens parkeringsböter. Det kräver dock en lagändring.</p>
      <p>– Om kommunerna sköter detta kan det underlätta för polisen, som kan de ägna sig åt andra viktiga uppgifter i stället, säger Isabella Lövin.</p>
      <p>Med höga bötesbelopp räknar man med färre överträdelser. Enligt MP:s förslag ska kommunerna också kunna få statligt stöd för att bygga om skolvägar, eller skapa bilfria miljöer runt skolor och förskolor.</p>
      <p>Många föräldrar skjutsar barnen på väg till sina egna arbeten, och ser inte sällan tiden i bilen som ett tillfälle att umgås med sina barn. </p>
      <p>En <a href="https://www.thelancet.com/journals/lanchi/article/PIIS2352-4642(19)30323-2/fulltext">ny rapport </a>från världshälsoorganisationen WHO visar att barn rör på sig alldeles för lite över hela världen: Sverige är sämst i Norden, och 80 procent av svenska barn rör sig mindre än en timme om dagen.</p>
      <p>
        <b>Hur tog ni er själva till skolan? </b>
      </p>
      <p>– Jag hade nära, jag gick. Om det var bråttom cyklade jag, det var nedförsbacke, säger Per Bolund.</p>
      <p>– Skolbuss, jag bodde på landet. Mina barn gick. Men i dag är det väldigt trafikerat kring den skolan i Nacka, jag undrar om jag hade släppt iväg dem där i dag, säger Isabella Lövin.</p>
      <p><a href="https://www.dn.se/nyheter/sverige/bilskjuts-skapar-farlig-skolmiljo/">Läs mer: Bilskjuts skapar farlig skolmiljö</a> </p>
    </article>
  </body>
</html>