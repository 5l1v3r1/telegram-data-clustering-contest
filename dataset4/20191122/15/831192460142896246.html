<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/panikos-sta-v-proastia-moldavi-oikiaki-voithos-katharise-metrita-kai-chrysafika-axias-180-000-eyro-apo-ti-vila-pasignostis-45chronis-epicheirimatia/"/>
    <meta property="og:site_name" content="europost.gr"/>
    <meta property="article:published_time" content="2019-11-22T15:15:54+00:00"/>
    <meta property="og:title" content="Πανικός στα Β. Προάστια: Μολδαβή οικιακή βοηθός «καθάρισε» μετρητά και χρυσαφικά αξίας 180.000 ευρώ από τη βίλα πασίγνωστης 45χρονης επιχειρηματία!"/>
    <meta property="og:description" content="Έπιασε την… καλή μια Μολδαβή, η οποία κατάφερε να τρυπώσει σαν «οχιά» μέσα σε μια βίλα των βορείων προαστίων και να «γδύσει» ανενόχλητη τη 45χρονη ιδιοκτήτρια, που είναι γνωστή επιχειρηματίας! Σύμφωνα με την «Espresso», μάλιστα, όταν"/>
  </head>
  <body>
    <article>
      <h1>Πανικός στα Β. Προάστια: Μολδαβή οικιακή βοηθός «καθάρισε» μετρητά και χρυσαφικά αξίας 180.000 ευρώ από τη βίλα πασίγνωστης 45χρονης επιχειρηματία!</h1>
      <address>
        <time datetime="2019-11-22T15:15:54+00:00">22 Nov 2019, 15:15</time>
      </address>
      <p>Έπιασε την… καλή μια Μολδαβή, η οποία κατάφερε να τρυπώσει σαν «οχιά» μέσα σε μια βίλα των βορείων προαστίων και να «γδύσει» ανενόχλητη τη 45χρονη ιδιοκτήτρια, που είναι γνωστή επιχειρηματίας!</p>
      <p>Σύμφωνα με την «Espresso», μάλιστα, όταν η πλούσια ένοικος αντιλήφθηκε το… δηλητηριώδες δάγκωμα της έμπιστης οικιακής βοηθού της, «μούδιασε» από τον πόνο καθώς διαπίστωσε ότι είχαν κάνει… φτερά με ταχυδακτυλουργικό τρόπο ένα πολύ μεγάλο χρηματικό ποσό, ύψους δεκάδων χιλιάδων ευρώ, αλλά και τα πανάκριβα οικογενειακά κοσμήματα που είχε στην κατοχή της.</p>
      <p>Μετρητά και τιμαλφή φυλάσσονταν σε έναν χώρο που λίγοι γνώριζαν και στον οποίο ακόμη λιγότεροι είχαν πρόσβαση μέσα στην πολυτελή μονοκατοικία που διατηρεί η επιχειρηματίας στα βόρεια προάστια και συγκεκριμένα στην περιοχή των Βριλησσίων. Μετά το αρχικό σοκ που υπέστη, η αναστατωμένη ιδιοκτήτρια άρχισε να στρέφει τις υποψίες της σε έναν και μόνο άνθρωπο, τον οποίο είχε εμπιστευτεί και είχε βάλει στο σπίτι της. Και αυτή δεν ήταν άλλη από την οικιακή βοηθό της, η οποία μάλιστα είχε αποχωρήσει από τη δούλεψή της λίγο καιρό πριν.</p>
      <p>Αμέσως η γυναίκα κατέφυγε στις διωκτικές Αρχές και κατέθεσε ότι η Μολδαβή, που εργαζόταν επί τρεις μήνες στη βίλα των Βριλησσίων, είχε κερδίσει την εμπιστοσύνη της και είχε ελευθερία κινήσεων μέσα στη μονοκατοικία της. Όπως υποστηρίζει, της έριχνε στάχτη στα μάτια δουλεύοντας ευσυνείδητα, ενώ παράλληλα έβαζε στις τσέπες της ό,τι πολύτιμο υπήρχε.</p>
      <p><b>Κλοπή «μαμούθ»</b><br/>Σύμφωνα με τη μήνυση που υπέβαλε στο Τμήμα Ασφαλείας της περιοχής της για να καταγγείλει την κλοπή «μαμούθ», η 45χρονη επιχειρηματίας φέρεται ότι κατηγορεί την αλλοδαπή οικιακή βοηθό της πως της έχει αποσπάσει χρηματικό ποσό που ξεπερνάει τα 80.000 ευρώ, αλλά και κοσμήματα, η αξία των οποίων ανέρχεται σε 100.000 ευρώ, τα οποία φύλασσε σε ειδικό χώρο μέσα στη μονοκατοικία.Όπως αναφέρει στη μήνυσή της η 45χρονη, η Μολδαβή οικιακή βοηθός κατάφερε χωρίς να γίνει αντιληπτή να αφαιρέσει τμηματικά τα χρήματα, τα κοσμήματα και τα υπόλοιπα τιμαλφή. Μάλιστα, η ιδιοκτήτρια της μονοκατοικίας φέρεται ότι καταθέτει στις Αρχές πως δεν γνωρίζει πότε ακριβώς έγινε η κλοπή, καθώς προτού την αντιληφθεί η ίδια, η αλλοδαπή «μακρυχέρα» πρόλαβε -εδώ και έναν μήνα- να αποχωρήσει από την εργασία της και να γίνει… καπνός!</p>
      <p>Για την υπόθεση έχει σχηματιστεί ποινική δικογραφία, ενώ έχουν εκδοθεί αναζητήσεις για τη Μολδαβή προκειμένου να προσαχθεί στην Ασφάλεια και να εξεταστεί για τις κατηγορίες που αποδίδει σε βάρος της η πρώην εργοδότριά της.</p>
    </article>
  </body>
</html>