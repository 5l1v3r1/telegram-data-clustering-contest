<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/financna-sprava-rozdava-pokuty-firmy-nezvladaju-system-ekasy.html"/>
    <meta property="og:site_name" content="TREND.sk"/>
    <meta property="article:published_time" content="2019-11-22T15:20:00+00:00"/>
    <meta property="og:title" content="Finančná správa rozdáva pokuty. Firmy nezvládajú systém eKasy"/>
    <meta property="og:description" content="Nedostatky boli zistené vo viac ako 60 percentách kontrolovaných prípadov"/>
  </head>
  <body>
    <article>
      <h1>Finančná správa rozdáva pokuty. Firmy nezvládajú systém eKasy</h1>
      <address><time datetime="2019-11-22T15:20:00+00:00">22 Nov 2019, 15:20</time> by <a rel="author">TASR</a></address>
      <p>
        <b>Finančná správa (FS) sa zamerala na kontrolu dodržiavania zákona o elektronických registračných pokladniciach. V posledných týždňoch okrem iného kontrolóri zistili výrazné zníženie obratu u niektorých podnikateľov a na základe toho skontrolovali 41 firiem. Takmer u polovice z nich sa potvrdilo porušenie zákona, informovala v piatok FS.</b>
      </p>
      <p>Od spustenia systému eKasa v apríli tohto roka vykonala FS viac ako tri tisíc kontrol, pričom porušenia zistila asi v 60 percent prípadov. Pokuty rozdala vo výške približne 470-tisíc eur.</p>
      <related>
        <a href="https://www.etrend.sk/firmy/ekasa-prinasa-vyhody-statu-podnikatelom-aj-zakaznikom.html"/>
      </related>
      <p>„Hoci v prípade eKasy ide o online evidenciu tržieb, ktoré pokladnica v reálnom čase odosiela na finančnú správu, najčastejším prehreškom voči zákonu je nezaevidovanie tržieb a vkladu v hotovosti do pokladnice,“ uviedla Drahomíra Adamčíková z Finančného riaditeľstva SR.</p>
      <p>Firmy podľa nej obchádzajú povinnosti aj tým, že neodovzdávajú pokladničné doklady zákazníkom, tieto doklady nespĺňajú predpísané náležitosti či nezaevidujú offline doklady v 48 hodinovej lehote. „Primárnym cieľom finančnej správy však nie je pokutovať podnikateľov, ale dbať na dodržiavanie zákona,“ dodala D. Adamčíková.</p>
      <p>Do systému eKasa sa musia pripojiť do konca roka všetci podnikatelia, ktorí evidujú tržby v elektronických registračných pokladniciach. Podľa FS sa približne 70-tisíc podnikateľov doteraz nepripojilo. Pokiaľ nestihnú túto povinnosť splniť v zákonom stanovenom termíne, hrozia im vysoké pokuty.</p>
    </article>
  </body>
</html>