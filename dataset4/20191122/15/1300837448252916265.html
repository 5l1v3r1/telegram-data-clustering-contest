<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/sport/2019/11/22/sci-si-riparte-con-lo-slalom-speciale-nuovi-tecnici-italia_8e128110-02c3-419a-9de0-e354d0534188.html"/>
    <meta property="og:site_name" content="ANSA.it"/>
    <meta property="article:published_time" content="2019-11-22T15:46:27+00:00"/>
    <meta property="og:title" content="Sci: si riparte con lo slalom speciale, nuovi tecnici Italia"/>
    <meta property="og:description" content="Cdm fa tappa a Levi con gara donne, domenica tocca agli uomini (ANSA)"/>
  </head>
  <body>
    <article>
      <h1>Sci: si riparte con lo slalom speciale, nuovi tecnici Italia</h1>
      <h2>Cdm fa tappa a Levi con gara donne, domenica tocca agli uomini</h2>
      <address><time datetime="2019-11-22T15:46:27+00:00">22 Nov 2019, 15:46</time> by <a rel="author">Redazione ANSA</a></address>
      <p>La coppa del mondo di sci alpino riparte dalla Finlandia. Dopo l'esordio austriaco in gigante a Soelden ed una lunga pausa, il circo bianco fa tappa a Levi, in piena Lapponia oltre il circolo polare artico, per un week end che vedrà protagonisti donne (sabato) e uomini (domenica) nello slalom speciale. Soprattutto per l'Italia - ex paese di grandissimi slalomisti - sarà' al prima occasione per dimostrare che, anche ricorrendo a nuovi tecnici, si sta perlomeno imboccando la strada della rinascita in questa disciplina tecnica. Negli ultimi anni, infatti, soprattutto tra le donne le delusioni in slalom speciale sono state grandi e continue . Cosi' la Fisi ha messo il tecnico trentino Matteo Guadagnini a capo delle specialiste dello slalom e dalla Francia ha richiamato Jacques Theolier per guidare gli slalomisti che gia' aveva allenato con soddisfazione in passato. Entrambi non hanno comunque davanti un lavoro facile.<br/>    Tra i maschi al momento ci si deve infatti ancora affidare ai veterani Manfred Moelgg, Stefano Gross e Giuliano Razzoli in attesa che maturino meglio i giovani talenti Alex Vinatzer, Hannes Zingerle, Tommaso Sala e Simon Maurberger . Sarà' soprattutto su questi ultimi che dovra' lavorare Theolier.<br/>    Piu' complicata e' invece la situazione tra le ragazze, dopo il ritiro dall'agonismo di Manuela Moelgg e Chiara Costazza. Domani - ore 10,15 e 13,15 - al via ci saranno sei azzurre: Irene Curtoni nei panni della capitana, e poi Lara Della Mea, Martina Peterlini, Marta Rossetti, Roberta Midali e Anita Gulli.<br/>    Osservata speciale sarà' sopratutto la ventenne friulana Lara dalla Mea che nella passata stagione per tre volte fu tra le migliori trenta. Tutte e sei sono ben motivate dopo una estate di buoni allenamenti, compresa una trasferta in Sudamerica, e sotto la guida di un tecnico capace. Non resta dunque che attendere. Si andra' invece come sempre sul sicuro a proposito delle rivali soprattutto per quanto riguarda o l'americana Mikaela Shiffrin che vuole ad ogni costo il suo primo successo stagionale.<br/>   </p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>