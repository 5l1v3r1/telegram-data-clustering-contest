<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ciolos-si-barna-au-anuntat-infiintarea-unui-comitet-executiv-al-aliantei-usr-plus-format-din-6-membri-postul-de-secretar-general-al-aliantei-propus-de-plus-nu-a-fost-mentionat.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T15:53:36+00:00"/>
    <meta property="og:title" content="Cioloș și Barna au anunțat înființarea unui Comitet executiv al Alianței USR PLUS, format din 6 membri. Postul de secretar general al Alianței, propus de PLUS, nu a fost menționat"/>
    <meta property="og:description" content="Dacian Cioloș și Dan Barna au anunțat vineri că USR și PLUS vor să strângă colaborarea din alianță și vor operaționaliza un Comitet Executiv, compus din"/>
  </head>
  <body>
    <article>
      <h1> Cioloș și Barna au anunțat înființarea unui Comitet executiv al Alianței USR PLUS, format din 6 membri. Postul de secretar general al Alianței, propus de PLUS, nu a fost menționat </h1>
      <address><time datetime="2019-11-22T15:53:36+00:00">22 Nov 2019, 15:53</time> by <a rel="author">Mihai Roman</a></address>
      <p>Dacian Cioloș și Dan Barna au anunțat vineri că USR și PLUS vor să strângă colaborarea din alianță și vor operaționaliza un Comitet Executiv, compus din șase membri, care va aplica deciziile luate de Comisia națională de coordonare.</p>
      <p>Cei doi lideri nu au menționat nimic despre propunerea făcută de PLUS pe 17 noiembrie, când partidul condus de Cioloș ceruse printr-un comunicat de presă alegerea de către toți membrii Alianței USR PLUS a unui secretar general.</p>
      <p>Cioloș și Barna au mai anunțat într-o conferință de presă că alianța va avea și o comisie comună de integritate. ”Aceste structuri vor fi activate pentru ca apropierea celor două partide să aibă loc și de facto, să începe să lucrăm cât mai mult împreună. Prima prioritate sunt candidaturile comune la locale, sperăm și anticipatele”, a spus Dacian Cioloș.</p>
      <p>Dan Barna a spus că un obiectiv major al alianței e obținerea de alegeri locale în două tururi, anunțând o discuție cu premierul Ludovic Orban săptămâna viitoare. ”Alegerile într-un tur sunt ca fixativul la frizerie, fixează actualii primarii pe posturi”, a spus Barna.</p>
      <p>El a explicat și de ce alianța vrea alegeri anticipate: Miza reală a anticipatelor e să nu dăm timp PSD să se adune de pe jos. Dacă dăm un an PSD în Opoziție, cu acele cartonașe care promit raiul pe pământ, le dăm timpul să revină”.</p>
      <p>
        <i>Foto: Inquam Photos / George Călin</i>
      </p>
    </article>
  </body>
</html>