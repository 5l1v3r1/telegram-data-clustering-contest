<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/sport/futball/2018/real/2019/11/22/zidane_bale_real_madrid/"/>
    <meta property="og:site_name" content="Index.hu"/>
    <meta property="article:published_time" content="2019-11-22T15:15:00+00:00"/>
    <meta property="og:title" content="Zidane: Az érdekel, amit Bale nyújt, nem amit mond"/>
    <meta property="og:description" content="A walesi szélső a válogatottban játszott, a klubjában nem. Az edző megvédte."/>
  </head>
  <body>
    <article>
      <h1>Zidane: Az érdekel, amit Bale nyújt, nem amit mond</h1>
      <address><time datetime="2019-11-22T15:15:00+00:00">22 Nov 2019, 15:15</time> by <a rel="author" href="https://index.hu/szerzo/aghassi_attila" target="_blank">Ághassi Attila</a></address>
      <p>Zinedine Zidane, a Real Madrid vezetőedzője megvédte Gareth Bale-t, miután walesi labdarúgó a támadások kereszttűzébe került Spanyolországban, írta az MTI.</p>
      <blockquote>"Nagy visszhangot váltott ki, amit tett, de nekünk a futballra kell koncentrálnunk. Engem csak az érdekel, mit tud nekünk nyújtani a pályán, nem az, amit mondott"</blockquote>
      <p>- jelentette ki a francia szakember arra reagálva, hogy a szélső kedden olyan walesi zászlóval ünnepelte válogatottja kijutását az Európa-bajnokságra, amelyen az volt olvasható: "Wales, golf, Madrid, ebben a sorrendben".</p>
      <p>Zidane szerint Bale meccseket eldöntő játékos lehet ismét, aki nagyon fontos eleme csapatának, amikor nem sérült. Ezt már megmutatta korábban, és újra meg fogja mutatni.</p>
      <p>A walesi válogatott kedden 2-0-ra legyőzte a magyar együttest a cardiffi találkozón, ezzel a három éve elődöntős gárda ismét kijutott a kontinensviadalra. Az ünneplést követően a Marca című spanyol sportnapilap a következő kommentet fűzte a történtekhez válaszként: "Tiszteletlen. Helytelen. Hálátlan. Ebben a sorrendben".</p>
      <figure>
        <img src="https://kep.cdn.indexvas.hu/1/0/3047/30475/304758/30475853_dd8e1192b17d7c5bd7f68f37039bcd72_wm.jpg"/>
        <figcaption>
          <cite>Fotó: TF-Images / Getty Images Hungary</cite>
        </figcaption>
      </figure>
      <p>A szélső 2013 óta a Real Madrid játékosa, de sokszor volt sérült, így tartósan egyik szezonjában sem tudott olyan meghatározó teljesítményt nyújtani, amilyet elvártak tőle. Igaz a 2018-as BL-döntőben az ő duplájával nyertek a spanyolok a Liverpoollal szemben.</p>
      <p>Cristiano Ronaldo tavaly nyári távozásakor egyértelműen neki kellett volna átvennie a vezér szerepét, erre azonban nem volt képes.</p>
      <p>Az elmúlt átigazolási időszakokban egyre többet és konkrétabban írt távozásáról, Bale azonban maradt, de továbbra is kiegészítő játékosnak számít. Már amikor egyáltalán olyan egészségi állapotban van, hogy bevethető.</p>
      <p>Klubjában legutóbb másfél hónappal ezelőtt lépett pályára, majd a válogatott októberi mérkőzéseit követően újfent sérülés miatt nem számíthatott rá Zidane. A walesi válogatottnak azonban novemberben már ismét rendelkezésére állt, amit rossz néven vettek Spanyolországban. A játékos egy nyilatkozatban elmondta: jobban érzi magát a válogatottban, mint klubcsapatában, ezért szívesebben is játszik a nemzeti csapatban.</p>
    </article>
  </body>
</html>