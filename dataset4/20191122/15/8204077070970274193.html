<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/evropa/334/a/ideiata-za-zoni-bez-turbini-moje-da-svie-napolovina-potenciala-na-viatyrnata-energiia-v-germaniia-293696/"/>
    <meta property="og:site_name" content="Investor.bg"/>
    <meta property="article:published_time" content="2019-11-22T15:25:00+00:00"/>
    <meta property="og:title" content="Идеята за „зони без турбини“ може да свие наполовина потенциала на вятърната енергия в Германия"/>
    <meta property="og:description" content="Проектът на икономическия министър Петер Алтмайер среща сериозна съпротива както от страна на бизнеса, така и от местните власти"/>
  </head>
  <body>
    <article>
      <h1>Идеята за „зони без турбини“ може да свие наполовина потенциала на вятърната енергия в Германия</h1>
      <h2>Проектът на икономическия министър Петер Алтмайер среща сериозна съпротива както от страна на бизнеса, така и от местните власти</h2>
      <address><time datetime="2019-11-22T15:25:00+00:00">22 Nov 2019, 15:25</time> by <a rel="author">Аспарух Илиев</a></address>
      <p>Предложението за въвеждане на минимално разстояние от 1000 метра между вятърните турбини и сградите в Германия предизвика ожесточена критика от страна на германското министерство на околната среда, което заяви, че проектът с нови правила ще попречи на осъществяването на плана на страната за увеличаване на дела на възобновяемата енергия до 2030 г., съобщава Euractiv.</p>
      <p>Регламентите, изготвени от министерството на икономиката начело с ресорния министър Петер Алтмайер, биха намалили потенциала на вятърната енергия с между 20 и 50 на сто, посочват от Германската агенция за околната среда.</p>
      <p>Тези стойности могат да достигнат дори 70 до 90% в някои региони на най-голямата икономика в Европа. Хамбург, Северен Рейн-Вестфалия и Шлезвиг-Холщайн биха били най-силно потърпевши.</p>
      <p>Понастоящем 0,9 на сто от общата сухоземна територия на Германия е одобрена за инсталиране на вятърни турбини. На теория потенциалът на тази площ е за инсталиран капацитет от 81 гигавата вятърна енергия, което е повече от достатъчно, за да се постигне целта от 65-процентен дял на възобновяемата енергия до 2030 г.</p>
      <p>Но ако планът на Алтмайер бъде одобрен и се въведе ограничение за минимално разстояние от 100 метра между инсталациите и сградите, това ще свие потенциала до диапазона 43-63 гигавата.</p>
      <p>Целта на новото изискване е да се избегнат протестите на гражданите срещу вятърните турбини.</p>
      <p>Според Алтмайер този тип енергийни съоръжения са твърде близо до сградите, като средното разстояние в случая е 700 метра.</p>
      <p>Възникналата криза при вятърната енергия в Германия няма нищо общо с действащите разпоредби относно разстоянието, споделя икономическият министър, като подчертава, че основният проблем е, че на практика няма одобрени нови зони за строеж на инсталациите.</p>
      <p>Коментирайки предложението на Алтмайер, министърът на околната среда Свеня Шулце заяви, че не е съгласна с тази идея.</p>
      <p>Проектът трябваше да бъде одобрен от федералния кабинет миналия понеделник, но решението беше отложено поради несъгласието на министрите.</p>
      <p>Вятърната индустрия също не пропусна да изрази своето недоволство относно проекта. В писмо, представящо становището на големите индустриални асоциации, те посочват, че регулирането на разстоянието от 1000 метра "ще унищожи всички по-нататъшни усилия за засилване на развитието на вятърната енергия и драстично ще отслаби вятърната енергия на сушата".</p>
      <p>Решението за определяне на минимално разстояние за вятърни турбини в цялата страна беше взето от кабинета през септември и бе включено в дългоочаквания пакет за климата.</p>
      <p>Едва миналата седмица министерството на икономиката публикува проекта си за регулиране на постепенното извеждане от експлоатация на въглищните централи, от който стана ясно, че жилищният комплекс може да се разглежда като съвкупност от поне пет къщи. В проекта се посочва още, че правилата ще се прилагат в застроени зони, но също така и в потенциалните зони на строителство.</p>
      <p>Това не само намалява значително площта, която е налична за инсталиране на нови вятърни турбини, но също така прави невъзможно да се заменят старите вятърни турбини с нови.</p>
      <p>На федерално ниво властите също проявяват съпротива. По време на своята есенна среща в Хамбург на 15 ноември министрите на околната среда на ниво провинция обявиха, че ще се противопоставят на предложението за регулиране на разстоянието.</p>
      <p>На теория отделните провинции могат да заобиколят новите регулации, тъй като климатичният пакет на федералното правителство предвижда възможност за отказ. Това означава, че провинциите са свободни да определят собствените си по-малки минимални разстояния в рамките на 18 месеца.</p>
      <p>
        <i>По статията работиха: <a href="https://www.investor.bg/evropa/334/a/ideiata-za-zoni-bez-turbini-moje-da-svie-napolovina-potenciala-na-viatyrnata-energiia-v-germaniia-293696/znvygb:nfcnehu.vyvri@vairfgbe.ot">Аспарух Илиев</a>, редактор <a href="https://www.investor.bg/evropa/334/a/ideiata-za-zoni-bez-turbini-moje-da-svie-napolovina-potenciala-na-viatyrnata-energiia-v-germaniia-293696/znvygb:ryran.vyvrin@vairfgbe.ot">Елена Илиева</a></i>
      </p>
      <related>
        <h4>Още по темата</h4>
        <a href="https://www.investor.bg/drugi/338/a/industriiata-na-ofshornata-viatyrna-energiia-shte-narasne-do-1-trln-dolara-do-2040-g-292069/"/>
        <a href="https://www.investor.bg/drugi/338/a/irena-aziia-shte-stane-lider-pri-viatyrnata-energiia-do-2050-g-291718/"/>
      </related>
      <related>
        <a href="https://www.investor.bg/evropa/334/a/bundestagyt-prie-zakonoproekta-za-prilagane-na-gazovata-direktiva-293170/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/aziia/336/a/kitaiska-kompaniia-za-viatyrna-energiia-planira-da-izgradi-lng-terminal-za-1-mlrd-dolara-292372/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/drugi/338/a/irena-aziia-shte-stane-lider-pri-viatyrnata-energiia-do-2050-g-291718/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/germanskiiat-ikonomicheski-ministyr-niama-kriza-ochakvame-rastej-prez-2020-g-291666/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/drugi/338/a/mae-ochakvame-seriozen-ryst-na-vyzobnoviaemata-energiia-prez-2019-g-289770/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/91/a/es-predlaga-na-sasht-otpadane-na-mitata-za-industrialnite-stoki--286110/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/altmaier-shte-nabliudavame-silen-ikonomicheski-ryst-prez-vtorata-polovina-na-2019-g-282011/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/angela-merkel-prizova-za-nalagane-na-vyglerodni-kvoti-za-vsichki-industrii-281652/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/evropa/334/a/pet-vyprosa-za-germaniia-i-vyglishtata-277813/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>