<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trump-se-na-impeachment-tesi-sve-sesazeni-neceka/1824105?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T15:23:00+00:00"/>
    <meta property="og:title" content="Trump se na impeachment těší, své sesazení nečeká"/>
    <meta property="og:description" content="Washington - Americký prezident Donald Trump uvítá, pokud s ním Sněmovna reprezentantů zahájí impeachment, tedy proces ústavní žaloby vedoucí k sesazení z funkce. V rozhovoru s televizí Fox News prohlásil, že nečeká, že by ho Senát z funkce odvolal. Právě Senát má v tomto procesu poslední slovo."/>
  </head>
  <body>
    <article>
      <h1>Trump se na impeachment těší, své sesazení nečeká</h1>
      <address><time datetime="2019-11-22T15:23:00+00:00">22 Nov 2019, 15:23</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Americký prezident Donald Trump uvítá, pokud s ním Sněmovna reprezentantů zahájí impeachment, tedy proces ústavní žaloby vedoucí k sesazení z funkce. V rozhovoru s televizí Fox News prohlásil, že nečeká, že by ho Senát z funkce odvolal. Právě Senát má v tomto procesu poslední slovo.</p>
      <slideshow>
        <figure>
          <img src="https://i3.cn.cz/6/1574359785_P201911210981701.jpg"/>
        </figure>
        <figure>
          <img src="https://i3.cn.cz/6/1574356659_P201911210931201.jpg"/>
        </figure>
        <figure>
          <img src="https://i3.cn.cz/6/1574262842_P201911200756701.jpg"/>
        </figure>
        <figure>
          <img src="https://i3.cn.cz/6/1574262860_P201911200756801.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3391">Fotogalerie: Ukrajinská kauza prezidenta Trumpa</a>
        </figcaption>
      </slideshow>
      <p>"Podle mě je velmi těžké vás sesadit, když nemají absolutně nic," řekl Trump na adresu sněmovních demokratů, kteří zjišťují, zda Trump v přístupu k Ukrajině překročil své pravomoci. Pokud prezidenta sněmovna obviní, bude se Trump těšit na proces v Senátu, který je pod kontrolou jeho republikánů. Ve sněmovně mají většinu demokraté.</p>
      <p>Z dosavadních sněmovních výslechů amerických diplomatů a vládních činitelů vyplynulo, že Trump tlačil na Ukrajinu, aby otevřela vyšetřování jeho politického soka Joea Bidena. Někteří svědci naznačili i možnou souvislost mezi vyšetřováním Bidena a americkou vojenskou pomocí Ukrajině. Trump překročení svých pravomocí odmítá a tvrdí, že od Ukrajiny nic nechtěl a vojenskou pomoc blokoval ve snaze přinutit Kyjev k protikorupčním opatřením.</p>
    </article>
  </body>
</html>