<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/plovdiv-kyltyrata-stolitza-1618591.html"/>
    <meta property="og:site_name" content="Cross"/>
    <meta property="article:published_time" content="2019-11-22T15:51:00+00:00"/>
    <meta property="og:title" content="Топ културни експерти от международното жури пристигат в Пловдив"/>
    <meta property="og:description" content="/КРОСС/ В края на най-специалната година за Пловдив в града пристигат международни културни експерти от 10 страни в Европа, за да обсъждат критериите за успех и оценка на инициативата &quot;Европейска столица на културата&quot; в международен план. Тема на срещата, организирана съвместно от Фондация &quot;Пловдив 2019&quot; и Гьоте институт - България, е &quot;Поглед назад с мисъл напред&quot;."/>
  </head>
  <body>
    <article>
      <h1>Топ културни експерти от международното жури пристигат в Пловдив</h1>
      <address>
        <time datetime="2019-11-22T15:51:00+00:00">22 Nov 2019, 15:51</time>
      </address>
      <p>/КРОСС/ В края на най-специалната година за Пловдив в града пристигат международни културни експерти от 10 страни в Европа, за да обсъждат критериите за успех и оценка на инициативата "Европейска столица на културата" в международен план. Тема на срещата, организирана съвместно от Фондация "Пловдив 2019" и Гьоте институт - България, е "Поглед назад с мисъл напред".</p>
      <p>За събитието на 22 и 23 ноември в Пловдив пристигат Иржи Сучанек, член на международното жури за селекция на градовете и бивш изпълнителен директор на Пилзен 2015; Снежана Костадинова - ръководител на екипа за наблюдение и оценка на дейностите по реализиране на проекта Пловдив - Европейска столица на културата 2019; Нийл Питърсън от екипа на Ливърпул 2008, както и представители на Пафос 2017, Матера 2019, Елевсина 2021, Голуей 2020, членове на културната мрежа EUNIC (Британски съвет, Полски институт, Румънски институт, Гьоте-институт).</p>
      <p>В конферентната зала на новото пространство Изложбена зала "2019" ще се проведат серия от публични срещи и презентации, на които ще бъде изложена експертната позиция върху мащабния европейски проект. Основни теми са критериите за оценка на успеха, предизвикателствата към столиците на културата в Югоизточна Европа, международните взаимодействия и проекти, включването на гражданите и комуникацията на проекта.</p>
      <p>Международната среща е само първа стъпка в дебата за постигнатите резултати и наследството на инициативата "Европейска столица на културата" - тема, която ще бъде актуална не само днес, но и тепърва ще придобива все по-голямо значение в следващите години.</p>
      <p>Форумът има и затворена работна част, резултатите от която ще бъдат представени отново пред публика.</p>
      <p>Представители на културния сектор и медиите са поканени да присъстват и да зададат своите въпроси, както и да участват в дискусия.</p>
    </article>
  </body>
</html>