<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598637/tin-proti-paragogi-krasiou-sti-sxoli-omodous-parakolouthise-o-yp-paideias"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T15:16:00+00:00"/>
    <meta property="og:title" content="Την πρώτη παραγωγή κρασιού στη Σχολή Ομόδους παρακολούθησε ο Υπ. Παιδείας"/>
    <meta property="og:description" content="Ο Υπουργός Παιδείας, Πολιτισμού, Αθλητισμού και Νεολαίας, Δρ Κώστας Χαμπιαούρης, μετέβη σήμερα στην κοινότητα Ομόδους, όπου παρακολούθησε τη διαδικασία..."/>
  </head>
  <body>
    <article>
      <h1>Την πρώτη παραγωγή κρασιού στη Σχολή Ομόδους παρακολούθησε ο Υπ. Παιδείας</h1>
      <address><time datetime="2019-11-22T15:16:00+00:00">22 Nov 2019, 15:16</time> by <a rel="author">SigmaLive</a></address>
      <p>Ο Υπουργός Παιδείας, Πολιτισμού, Αθλητισμού και Νεολαίας, Δρ Κώστας Χαμπιαούρης, μετέβη σήμερα στην κοινότητα Ομόδους, όπου παρακολούθησε τη διαδικασία εμφιάλωσης του ερυθρού και λευκού οίνου, καθώς και της ζυβανίας, στο οινοποιείο ΛΙΝΟΣ.</p>
      <p>Ο οίνος και η ζυβανία που εμφιαλώθηκαν αποτελούν την πρώτη παραγωγή του νεοσύστατου τμήματος του Κλάδου της Μέσης Τεχνικής και Επαγγελματικής Εκπαίδευσης και Κατάρτισης «Αμπελουργίας–Οινοποιίας» στη Σχολή Ομόδους. Για τον σκοπό αυτό, το οινοποιείο ΛΙΝΟΣ έχει παραχωρήσει έναν αμπελώνα στο εν λόγω τμήμα της Σχολής, για την πρακτική και βιωματική εξάσκηση των μαθητών και μαθητριών του τμήματος.</p>
      <p>Ο κ. Χαμπιαούρης σε δηλώσεις στο πλαίσιο της επίσκεψης, αναφερόμενος στον νέο Κλάδο «Αμπελουργίας–Οινοποιίας» που λειτουργεί από τη φετινή σχολική χρονιά στη Σχολή Ομόδους, επισήμανε ότι πρόθεση και προτεραιότητα του Υπουργείου και της Κυβέρνησης είναι όπως η εκπαίδευση προσφέρεται όσο το δυνατόν πιο κοντά στην περιοχή διαμονής των παιδιών, ειδικά όταν πρόκειται για απομακρυσμένες περιοχές, συνδέοντας το σχολείο με τις τοπικές ανάγκες.</p>
      <p>Σημείωσε, επίσης, ότι απώτερος στόχος του ΥΠΠΑΝ είναι η σύνδεση της εκπαίδευσης με την αγορά εργασίας και η στήριξη των μη αστικών περιοχών, έτσι ώστε οι νέοι και οι νέες να παραμένουν στην περιοχή καταγωγής τους. Τόνισε, επιπρόσθετα, ότι με την εφαρμογή τέτοιων πολιτικών από το ΥΠΠΑΝ, όπως η εισαγωγή και λειτουργία του κλάδου «Αμπελουργίας–Οινοποιίας», ενισχύεται η Εθνική Στρατηγική για την Ανάπτυξη των Ορεινών Κοινοτήτων Τροόδους, κάτι που αποτελεί στόχο υπό έμφαση των προγραμματικών δηλώσεων του Προέδρου της Δημοκρατίας.</p>
      <p>Αναφερόμενος στο περιεχόμενο του προγράμματος, ο κ. Υπουργός είπε ότι αυτό σχεδιάστηκε σύμφωνα με τα δεδομένα και τις ανάγκες της περιοχής, αξιοποιώντας τις τοπικές επιχειρήσεις, ώστε οι μαθητές να κάνουν το πρακτικό μέρος του προγράμματος τους σε οινοποιεία. Πρόκειται για ένα πρόγραμμα, πρόσθεσε ο κ. Χαμπιαούρης, που περιλαμβάνει το σύνολο των εργασιών για την παρασκευή του οίνου, ξεκινώντας από τη δημιουργία και την ανάπτυξη, την καλλιέργεια και την περιποίηση του αμπελώνα, τον τρύγο και τη διαδικασία οινοποίησης μέχρι και την πώληση. Παράλληλα, ανέφερε ότι για το πρόγραμμα θα λειτουργήσει μηχανισμός συνεχούς παρακολούθησης, για βελτιώσεις και επίλυση των όποιων προβλημάτων εντοπιστούν κατά τη λειτουργία του.</p>
      <p>Ο κ. Χαμπιαούρης συνεχάρη, τέλος, τους μαθητές/μαθήτριες, όπως και τους/τις εκπαιδευτικούς του Κλάδου «Αμπελουργίας–Οινοποιίας» της Σχολής Ομόδους και ευχαρίστησε θερμά το οινοποιείο ΛΙΝΟΣ για την παραχώρηση του αμπελώνα.</p>
    </article>
  </body>
</html>