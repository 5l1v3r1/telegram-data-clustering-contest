<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/vahsice-katledilen-guleda-cankelin-fotografcilik-hayali-de-yarim-kaldi-1391877"/>
    <meta property="og:site_name" content="Karar.com"/>
    <meta property="article:published_time" content="2019-11-22T15:26:00+00:00"/>
    <meta property="og:title" content="Vahşice katledilen Güleda Cankel'in fotoğrafçılık hayali de yarım kaldı"/>
    <meta property="og:description" content="Isparta'da erkek arkadaşı tarafından vahşice katledilen Güleda Cankel'in, üniversiteye başladığında hocasının sorusu üzerine gelecekten beklentilerini yazdığı not ortaya çıktı: Gelecekteki beklentim, babamın da fotoğrafçılıkla ilgili merakı olduğu için bir süre kendimi geliştirip iyi bir yerde çalışıp birikim yaptıktan sonra Muğla'da dükkan açmak."/>
  </head>
  <body>
    <article>
      <h1>Vahşice katledilen Güleda Cankel'in fotoğrafçılık hayali de yarım kaldı</h1>
      <address>
        <time datetime="2019-11-22T15:26:00+00:00">22 Nov 2019, 15:26</time>
      </address>
      <p>
        <b>Isparta'da erkek arkadaşı tarafından vahşice katledilen Güleda Cankel'in, üniversiteye başladığında hocasının sorusu üzerine gelecekten beklentilerini yazdığı not ortaya çıktı: Gelecekteki beklentim, babamın da fotoğrafçılıkla ilgili merakı olduğu için bir süre kendimi geliştirip iyi bir yerde çalışıp birikim yaptıktan sonra Muğla'da dükkan açmak.</b>
      </p>
      <p>Isparta Uygulamalı Bilimler Üniversitesi Fotoğrafçılık Bölümü birinci sınıf öğrencisi 19 yaşındaki Güleda Cankel, bölüm başkanı Murat Fatih Ecevit'in 'Bu bölümü neden tercih ettiniz, hayalleriniz nedir?' sorusu üzerine bir not kaleme aldı.</p>
      <p>Notta kendisini 'sessiz sakin' olarak nitelendiren Cankel, Muğla doğumlu olduğunu ve annesinin ev hanımı, babasının ise memur olduğunu belirtti.</p>
      <p>
        <b>"ÜNİVERSİTEYE GİTMİŞ OLMAK İÇİN GELMEDİM"</b>
      </p>
      <p>Cankel'in, fotoğrafçılık bölümünü tercih etmesindeki nedeni ve gelecekten beklentilerini yazdığı notta şu ifadeler yer aldı:</p>
      <p>"Gelecekteki beklentim, babamın da fotoğrafçılıkla ilgili merakı olduğu için bir süre kendimi geliştirip, iyi bir yerde çalışıp birikim yaptıktan sonra Muğla'da dükkan açmak. Daha çok gelin damat çekimi, klip tarzı şeylerle ilgilenmeyi düşünüyorum. Bunun yanı sıra fotoğraf çekmeyi sevdiğim ve ilgilendiğim için bu bölümdeyim. Üniversiteye gitmiş olmak için gelmedim." </p>
      <p>
        <b>"FOTOĞRAFÇI OLMA HAYALİ YARIM KALDI"</b>
      </p>
      <p>Bölüm Başkanı Ecevit, okula ilk başlayan gençleri tanımak ve hayattan beklentilerini öğrenmek için öğrencilere bu tür sorular yönelttiğini ve yazılı olarak kendilerini ifade etmelerini istediğini söyledi. </p>
      <figure>
        <img src="https://static.karar.com/img/article_detail/19-11/22/20191122_2_39464325_49697646.jpg"/>
      </figure>
      <p>Ecevit, Güleda'nın, hiçbir zaman tasvip edilmeyecek bir olay sonrası hayatını kaybettiğini anımsatarak fotoğrafçı olma hayali yarım kalan genç kızdan geriye yazdığı bu notun kaldığını dile getirdi.</p>
      <p>
        <b>ISPARTA/AA</b>
      </p>
      <related>
        <a href="https://www.karar.com/guncel-haberler/universiteli-guleda-cinayetindeki-ihmal-iddialarina-inceleme-1389366"/>
      </related>
      <related>
        <a href="https://www.karar.com/guncel-haberler/guledanin-olmemek-icin-17-saat-mucadele-ettigi-ortaya-cikti-1388848"/>
      </related>
    </article>
  </body>
</html>