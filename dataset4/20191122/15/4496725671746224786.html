<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700448-llibertat-per-a-sis-joves-empresonats-per-les-protestes-posteriors-a-la-sentencia-de-l-1-o.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T15:53:08+00:00"/>
    <meta property="og:title" content="Llibertat per a sis joves empresonats per les protestes posteriors a la sentència de l’1-O"/>
    <meta property="og:description" content="El Jutjat d'Instrucció 1 de Tarragona deixa en llibertat sota fiança Laura Solé i Joan Tortosa, detinguts la nit del 17 d'octubre L'Audiència de Lleida revoca la presó provisional de quatre joves La policia espanyola deté un dels joves a la sortida"/>
  </head>
  <body>
    <article>
      <h1>Llibertat per a sis joves empresonats per les protestes posteriors a la sentència de l’1-O</h1>
      <address><time datetime="2019-11-22T15:53:08+00:00">22 Nov 2019, 15:53</time> by <a rel="author">Redacció</a></address>
      <ul>
        <li>
          <b>El Jutjat d’Instrucció 1 de Tarragona deixa en llibertat sota fiança Laura Solé i Joan Tortosa, detinguts la nit del 17 d’octubre</b>
        </li>
        <li>
          <b>L’Audiència de Lleida revoca la presó provisional de quatre joves</b>
        </li>
        <li>
          <b>La policia espanyola deté un dels joves a la sortida de la presó de Lleida</b>
        </li>
      </ul>
      <p>Sis activistes empresonats arran de les protestes contra la sentència de l’1-O sortiran aquest divendres en llibertat, segons ha informat Alerta Solidària. Segons la mateixa plataforma, queden set persones empresonades d’ençà de les mobilitzacions.</p>
      <p>Els advocats de Laura Solé i Joan Tortosa, empresonats arran dels aldarulls de la nit del 17 d’octubre a Tarragona, han confirmat aquest divendres que el jutjat d’instrucció número 1 de Tarragona ha ordenat l’alliberament dels dos joves.</p>
      <p>Solé i Tortosa, veïns de Tarragona i del Pont d’Armentera (Alt Camp), respectivament, van ser detinguts per la policia espanyola i van ingressar al Centre penitenciari de Mas d’Enric el passat 19 d’octubre com a investigats per un delicte de desordres públics.</p>
      <p>Segons els seus advocats quedaran en llibertat aquest divendres a la tarda amb una fiança de 2.000 euros cadascun i mesures cautelars, com la prohibició d’acudir, aproximar-se o participar en actes o manifestacions. També s’hauran de personar cada dilluns als jutjats.</p>
      <p>En paral·lel, el col·lectiu Advocacia per la Democràcia de Lleida ha anunciat aquesta tarda la posada en llibertat per a quatre detinguts els dies posteriors a la sentència, l’Amadeu, el Ionut, el Mohammed i el Othomane, després que l’Audiència de Lleida n’ha revocat la presó provisional.</p>
      <p>La Sala va acollir aquest dijous la vista per resoldre el recurs d’apel·lació presentat per les defenses en considerar que la mesura d’empresonament provisional era “arbitrària” i “excessiva”. Els advocats dels joves defensaven que no existeix risc de fugida ni de reiteració delictiva i la fiscal es va oposar a l’excarcerament dels joves.</p>
      <p>L’Audiència ha acceptat finalment el recurs de les defenses en considerar que la presó provisional en aquest cas és una mesura massa “perjudicial”, ja que no existeix risc de fugida ni de reiteració delictiva perquè que les manifestacions a la ciutat han disminuït i no tenen antecedents penals. Tot això, la Sala ordena que els joves compareguin al jutjat cada quinze dies.</p>
    </article>
  </body>
</html>