<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/22/vision_t_furcsa_otletek_a_hyundai-tol/"/>
    <meta property="og:site_name" content="totalcar"/>
    <meta property="article:published_time" content="2019-11-22T15:46:00+00:00"/>
    <meta property="og:title" content="Vision T: furcsa ötletek a Hyundai-tól"/>
    <meta property="og:description" content="Szokatlan formákkal kísérleteznek a koreai gyártó formatervezői, ezúttal egy terepjáró-féleségen."/>
  </head>
  <body>
    <article>
      <h1>Vision T: furcsa ötletek a Hyundai-tól</h1>
      <address><time datetime="2019-11-22T15:46:00+00:00">22 Nov 2019, 15:46</time> by <a rel="author">Andróczi Balázs</a></address>
      <p>A Vision T egyes feltételezések szerint már a következő Tucson előfutárának tekinthető, mások szerint csak óvatos kísérlet, amellyel azt próbálják kideríteni, hogy mit szólnának az amerikai vásárlók a tervezők új ötleteihez.</p>
      <figure>
        <img src="https://kep.index.hu/1/0/3047/30474/304741/30474151_f6aa2e4ec50dd4dbaa26e4dfcdc1d878_wm.jpg"/>
        <figcaption>
          <a href="https://galeria.totalcar.hu/hirek/2019/11/22/hyundai_vision_t_2019/?currpic=30474145">Galéria: Hyundai Vision T 2019 [6 kép]</a>
        </figcaption>
      </figure>
      <p>A formaterv arányaiban nem nagyon tér el a megszokott SUV-sablontól, inkább a részletei érdekesek. A tervezők a határozott élek és a lágyan hajló felületek egész érdekes váltakozását állították elő. Emellett az orr-részen a hűtőmaszkot és a fényszórókat egyfajta krisályos struktúrába mosták össze, hasonlóan a nemrég felújított <a href="https://totalcar.hu/magazin/hirek/2019/11/04/karaktert_valtott_a_hyundai_csucsmodellje/">Grandeur</a> megoldásához. Ez a kristálylapkás mintázat aztán másutt is megismétlődik az autón: a hátsó tetőoszlopon és az orr-rész alján is találkozunk vele.</p>
      <figure>
        <img src="https://kep.index.hu/1/0/3047/30474/304741/30474153_c6c29bd7c9cc24cbe132fbdb7b3b9dcf_wm.jpg"/>
        <figcaption>
          <a href="https://galeria.totalcar.hu/hirek/2019/11/22/hyundai_vision_t_2019/?currpic=30474139">Galéria: Hyundai Vision T 2019 [6 kép]</a>
        </figcaption>
      </figure>
      <p>Végeredményben a Vision T szokatlan jelenség, de olyan módon, hogy nem mernénk most azt mondani, hogy nagyjából két év múlva, amikor a <a href="https://totalcar.hu/tesztek/2018/10/20/hyundai_tucson_1_6_tgdi_dct_2018/">Tucson</a> felváltása időszerűvé válik, még mindig ugyanígy fogjuk érezni. Manapság már az sem olyan szokatlan, ha egy bátor tanulmány egy az egyben megy gyártásba – elég, ha a Toyota C-HR példáját nézzük – és a Vision T is simán esélyes rá, hogy minimális változtatásokkal küldjék gyártásba.</p>
      <figure>
        <img src="https://kep.index.hu/1/0/3047/30474/304741/30474157_f148ad8e3ac9531a8bbad2f98797f06a_wm.jpg"/>
        <figcaption>
          <a href="https://galeria.totalcar.hu/hirek/2019/11/22/hyundai_vision_t_2019/?currpic=30474141">Galéria: Hyundai Vision T 2019 [6 kép]</a>
        </figcaption>
      </figure>
      <p>A méretei alapján – 4,61 méter hosszú, 1,938 méter széles és 1,7 méter magas, 2,8 méteres tengelytávval – tökéletesen passzolna a mai kompakt crossoverek közé. Arról, hogy milyen műszaki tartalmat kapna, érdemi információt nem adtak, azon túl, hogy valamilyen konnektoros hibrid hajtáslánc kerülne bele, ez azonban mostanra szinte természetes az ilyen jellegű autók esetében.</p>
    </article>
  </body>
</html>