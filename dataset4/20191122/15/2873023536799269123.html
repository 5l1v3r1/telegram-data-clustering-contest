<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/220016_epibarynseis-kai-dora-fernoyn-oi-rythmiseis-gia-ta-aythaireta"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T15:52:50+00:00"/>
    <meta property="og:title" content="Επιβαρύνσεις και «δώρα» φέρνουν οι ρυθμίσεις για τα αυθαίρετα"/>
    <meta property="og:description" content="«Τέλος χρόνου» από 1η Ιουλίου για κτίσματα με μεγάλες πολεοδομικές υπερβάσεις, ενώ και για τις υπόλοιπες κατηγορίες αρχίζει η προσαύξηση του προστίμου ● Τα «μπόνους» για ξενοδοχεία"/>
  </head>
  <body>
    <article>
      <h1>Επιβαρύνσεις και «δώρα» φέρνουν οι ρυθμίσεις για τα αυθαίρετα</h1>
      <address><time datetime="2019-11-22T15:52:50+00:00">22 Nov 2019, 15:52</time> by <a rel="author">Χαρά Τζαναβάρα</a></address>
      <p>
        <b>«Τέλος χρόνου» από 1η Ιουλίου για κτίσματα με μεγάλες πολεοδομικές υπερβάσεις, ενώ και για τις υπόλοιπες κατηγορίες αρχίζει η προσαύξηση του προστίμου ● Η τροπολογία κατατέθηκε χθες στη Βουλή και εντάχθηκε στο ενεργειακό νομοσχέδιο Χατζηδάκη ● Η Ηλεκτρονική Ταυτότητα Κτιρίου ή Ιδιοκτησίας συνεπάγεται πρόσθετα βάρη στους ιδιοκτήτες και νέες δυσκολίες σε όλες τις μεταβιβάσεις ακινήτων. ● Τα «μπόνους» για ξενοδοχεία.</b>
      </p>
      <p>Προθεσμία ώς τις 30 Ιουνίου 2020 έχουν στην ουσία όλοι οι ιδιοκτήτες αυθαιρέτων, καθώς από την επομένη ισχύει το «τέλος χρόνου» για κτίσματα με μεγάλες πολεοδομικές υπερβάσεις, αλλά και για τις υπόλοιπες κατηγορίες αρχίζει η προσαύξηση του προστίμου, που ορίζεται σε 20% για τον πρώτο χρόνο και φτάνει ώς το 40% την 31η Δεκεμβρίου 2025.</p>
      <p>Από την 1η Ιουλίου 2020, θεσπίζονται και επιπλέον υποχρεώσεις, αφού οι δηλώσεις νομιμοποίησης θα συνοδεύονται υποχρεωτικά από την Ηλεκτρονική Ταυτότητα Κτιρίου ή Ιδιοκτησίας, που συνεπάγεται πρόσθετη επιβάρυνση των ιδιοκτητών και νέες δυσκολίες σε όλες τις μεταβιβάσεις ακινήτων.</p>
      <p>Τα προαπαιτούμενα πολλαπλασιάζονται και περιπλέκονται όταν υπάρχουν αυθαιρεσίες σε κοινόχρηστους χώρους μιας πολυκατοικίας στην οποία βρίσκεται το διαμέρισμα.</p>
      <p>Η Ηλεκτρονική Ταυτότητα, που έχει θεσμοθετηθεί από το 2011, είναι ένα μέτρο χρήσιμο για το κτίριο, αφού προφυλάσσει τους ιδιοκτήτες από αλλαγές ή αυθαιρεσίες που έχουν γίνει σε κάποιο διαμέρισμα και επηρεάζουν τη στατική επάρκεια μιας οικοδομής, αλλά και τους νέους ιδιοκτήτες από σημαντικές φθορές του ακινήτου, π.χ. από σεισμό, που δεν αποκαταστάθηκαν και απλώς καλύφθηκαν με ένα σοβάτισμα.</p>
      <p>Φορτώνει όμως και νέα βάρη στους άγρια φορολογούμενους ιδιοκτήτες, αφού το κόστος της Ηλεκτρονικής Ταυτότητας είναι θέμα διαπραγμάτευσης με τον μελετητή μηχανικό, αλλά εκτιμάται ότι διαμορφώνεται στα 250 ευρώ για διαμέρισμα 100 τετραγωνικών.</p>
      <p>Η τροπολογία, που κατατέθηκε χθες στη Βουλή και εντάχθηκε στο ενεργειακό νομοσχέδιο, θεσμοθετεί ήδη γνωστές ρυθμίσεις του αρμόδιου υπουργείου, αλλά έχει αρκετά νέα στοιχεία σε σχέση με τις πρόσφατες ανακοινώσεις του Κωστή Χατζηδάκη για τη νομιμοποίηση αυθαιρέτων.</p>
      <p>Συγκεκριμένα:</p>
      <p>● Θεσμοθετείται, με αναδρομική ισχύ από τις 9 Νοεμβρίου, η παράταση του νόμου 4495/2017 ώς τις 30 Ιουνίου 2020. Είναι καταληκτική ημερομηνία για τα αυθαίρετα που, με βάση τους νόμους του 2013 και του 2017, εντάσσονται στην πέμπτη κατηγορία, γιατί έχουν κατασκευαστεί χωρίς οικοδομική άδεια ή διαθέτουν άδεια, αλλά έχουν υπερβεί πάνω από 40% τους όρους δόμησης που ισχύουν στην περιοχή. Εντάσσονται στις «βαριές» πολεοδομικές παραβάσεις και έχουν δικαίωμα να τις τακτοποιήσουν για 30 χρόνια, καταβάλλοντας το σχετικό πρόστιμο, ενώ για να τις νομιμοποιήσουν πρέπει μέσα στην πρώτη επταετία από την υποβολή της δήλωσης να αγοράσουν συντελεστή δόμησης για να καλύψουν τα επιπλέον τετραγωνικά.</p>
      <p>● Παρατείνεται ώς τις 31 Δεκεμβρίου 2025 το δικαίωμα υποβολής δήλωσης για μικρότερης κλίμακας πολεοδομικές παραβάσεις, αλλά από την 1η Ιουλίου 2020 προβλέπεται αύξηση κατά 20% του προστίμου, καθώς και επιπλέον επιβάρυνση 5% για κάθε χρόνο καθυστέρησης, που σε μια πενταετία θα φτάσει το 40%.</p>
      <p>● Ενεργοποιείται από την 1η Ιουλίου 2020 η Ηλεκτρονική Ταυτότητα που πρέπει να συνοδεύει τις δηλώσεις νομιμοποίησης αυθαιρέτου. Γίνεται όμως υποχρεωτική για όλες τις δικαιοπραξίες ακινήτων, όπως γονική παροχή ή αγοραπωλησία, ακόμη και γι’ αυτά που δεν έχουν αυθαιρεσίες ή τις έχουν νομιμοποιήσει στο παρελθόν.</p>
      <p>● Λήγει στις 30 Ιουνίου 2020 η προθεσμία για να συμπληρωθούν οι φάκελοι νομιμοποίησης αυθαιρέτων που έχουν ενταχθεί στις διατάξεις των νόμων 4014/2011 και 4178/2013, αλλά έχουν εκκρεμότητες.</p>
      <p>Από τις προωθούμενες τροποποιήσεις δεν είναι σαφές αν παραμένει η διάταξη του άρθρου 102 του νόμου 4498/2017 που επιβάλλει προσαύξηση του προστίμου κατά 10% για αυθαίρετα που έχουν κατασκευαστεί μέσα σε οριοθετημένες προστατευόμενες περιοχές. Διευκρινίζεται ότι παραμένει η «κόκκινη γραμμή» που έχει θέσει το ΣτΕ και δεν επιτρέπεται η νομιμοποίηση αυθαιρεσιών που έγιναν μετά τον Ιούλιο του 2011.</p>
      <figure>
        <img src="https://www.efsyn.gr/sites/default/files/images/2019/11/pinakas-afthereta.jpg"/>
      </figure>
      <h3>Ευνοϊκές ρυθμίσεις</h3>
      <p>Οι τροπολογίες του υπουργείου Περιβάλλοντος περιλαμβάνουν και άλλα πολεοδομικά «δωράκια»:</p>
      <p>◼ Επιτρέπεται η σύσταση οριζόντιας και κάθετης ιδιοκτησίας στο ξενοδοχειακό συγκρότημα του Αστέρα Βουλιαγμένης. Αυτό σημαίνει ότι επιτρέπεται να πουληθούν σουίτες ή καμπάνες του ξενοδοχείου και να αποτελέσουν χωριστή ιδιοκτησία.</p>
      <p>◼ Εξασφαλίζονται υποστηρικτικές χρήσεις ξενοδοχείων (εστιατόρια, spa κ.λπ.) σε υπόγειους χώρους που μπορούν να υπερβαίνουν τα δύο επίπεδα, ακόμα και αν δεν εξασφαλίζουν συνθήκες φυσικού φωτισμού και αερισμού.</p>
      <p>◼ Παρέχεται το δικαίωμα έκδοσης οικοδομικής άδειας σε κτίρια που είναι υποχρεωτική η στοά στο ισόγειό τους και έχουν γίνει σε αυτούς τους χώρους παρανομίες.</p>
      <p>◼ Παρατείνεται για δύο χρόνια η προθεσμία εκπόνησης του διατάγματος προστασίας του εθνικού πάρκου Εβρου, σε συνδυασμό με την αναστολή έκδοσης νέων οικοδομικών αδειών.</p>
      <p>◼ Προβλέπεται η χωροθέτηση υποδομών αιμοκάθαρσης σε πολεοδομικά κέντρα. Η χρήση, που δεν είναι γνωστό αν έχει επιπτώσεις στο περιβάλλον λόγω αποβλήτων, δεν είχε περιληφθεί στο σχετικό προεδρικό διάταγμα.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/124548_o-timokatalogos-ton-aythaireton"/>
        <a href="https://www.efsyn.gr/oikonomia/elliniki-oikonomia/219382_se-eispraktikes-oi-ofeiles-sti-dei"/>
        <a href="https://www.efsyn.gr/ellada/koinonia/219097_19-ekat-aythaireta-ehoyn-nomimopoiithei"/>
        <a href="https://www.efsyn.gr/oikonomia/elliniki-oikonomia/215855_aythaireta-parateinetai-i-nomimopoiisi"/>
        <a href="https://www.efsyn.gr/oikonomia/elliniki-oikonomia/211243_mpotiliarisma-stin-exoikonomisi-ii"/>
        <a href="https://www.efsyn.gr/oikonomia/elliniki-oikonomia/211168_mpotiliarisma-stin-exoikonomisi-ii"/>
      </related>
    </article>
  </body>
</html>