<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/columns/2019/11/22/654034/"/>
    <meta property="og:site_name" content="Экономическая правда"/>
    <meta property="article:published_time" content="2019-11-22T15:22:00+00:00"/>
    <meta property="og:title" content="Налоги для криптовалютчиков: стоит или нет?"/>
    <meta property="og:description" content="Депутаты в очередной раз зарегистрировали законопроект о налогообложении операций с криптоактивами. Что изменится для криптобизнеса? (укр)"/>
  </head>
  <body>
    <article>
      <h1>Налоги для криптовалютчиков: стоит или нет?</h1>
      <h2>Депутаты в очередной раз зарегистрировали законопроект о налогообложении операций с криптоактивами. Что изменится для криптобизнеса? (укр)</h2>
      <address><time datetime="2019-11-22T15:22:00+00:00">22 Nov 2019, 15:22</time> by <a rel="author" href="https://www.epravda.com.ua/rus/authors/5dd7cb9c68a06/" target="_blank">Назар Поливка</a></address>
      <p>Історія спроб врегулювати криптовалюту в Україні не така нова, як ви можете собі подумати. </p>
      <p>Криптовалюта, або як її ще ніжно називають "крипта" – дитя хайпу і чим більший хайп, тим більше охочих його осідлати. </p>
      <p>Як результат, за останні два роки в Україні різними групами пасіонаріїв було розроблено і подано п’ять офіційних законопроєктів щодо блокчейну та криптовалют, більшість на хайпі і для хайпу.</p>
      <p>Ну,  ще інколи, щоб посміятися, як от наприклад, законопроєкт Сергія Капліна, в якому було офіційно запропоновано термін "обличчя, здійснююче майнінг". </p>
      <p>Проаналізуємо більш детально законопроєкт <a href="http://w1.c1.rada.gov.ua/pls/zweb2/webproc4_1?pf3511=67423">№2461</a>, що був зареєстрований не так давно.</p>
      <p>Він не з'явився на порожньому місці – це логічне продовження напрацювань пасіонарної групи Офісу ефективного регулювання BRDO в тісній співпраці з лідерами думок на ринку крипти.</p>
      <p>Якщо хто не в курсі, Офіс ефективного регулювання BRDO – це організація, яка подарувала нам прем’єра, який в свою чергу подарував нам "Чашку прем’єра".</p>
      <p>Щодо самого тексту, то його автори почали за традицією із визначення термінів.</p>
      <p>Ввели загальне і дуже широке поняття "віртуальний  актив" – під яким тепер розуміється особливий вид майна, який є цінністю у цифровій формі, яка створюється, обліковується та відчужується електронно.</p>
      <p>Тобто теоретично в цю категорію може потрапити не тільки все, що на блокчейні, а навіть різні артефакти типу запасних гусениць до танку World of Tanks. </p>
      <p> </p>
      <p>Loading... Стосовно всього, що на блокчейні, то його розділили на дві категорії:</p>
      <p>1) криптоактиви;</p>
      <p>2) токен-активи.</p>
      <p>Криптоактиви – це токени, які не посвідчують майнових чи немайнових прав власника криптоактиву. Тобто сюди належать біткоін та інші криптовалюти, а також альфа і омега ІСО хайпу - utility токени. </p>
      <p>У свою чергу токен-актив - це токени, які посвідчують майнові чи немайнові права власника токен-активу, які відповідають зобов’язанням особи, яка випустила токен-актив.</p>
      <p>Тобто сюди належать токени-цінні папери й усі токени, які виникають в результаті токенізації певних активів і посвідчують право вимоги на частку в таких активах. </p>
      <p>По термінології в принципі нічого нового, загальносвітова практика відділяти токени, які мають цінність самі по собі (криптовалюти, utility токени) від токенів, які є цифровим вираженням цінності об’єкту матеріального світу чи певним зобов’язанням емітента такого токена (security токен). Після цього речення автор за традицією зробив дуже пафосне обличчя.</p>
      <p>Законопроект визначає, що об’єктом оподаткування є прибуток від операцій з криптоактивами, який визначається як позитивна різниця між доходом, отриманим платником податку від продажу криптоактивів та витратами, пов’язаними з їх придбанням чи створенням.</p>
      <p>Звучить логічно, і можна сказати навіть – банально. Але найцікавіше починається на практиці. Головна інтрига в тому, як і чим підтверджувати різницю між доходом і витратами, бо для майнингу – це один перелік документів, а для трейдингу зовсім інший.</p>
      <p>І як, наприклад, ДФС буде реагувати на виписки з іноземних криптобірж, які не видають ніяких "офіційних" документів, і які любить наша податкова – щоб все було красиво і затверджено підписом з мокрою печаткою.</p>
      <p> Якоїсь особливої ставки оподаткування для юридичних осіб не передбачено. Це щоб зразу відсікти у особливо вразливих ілюзії про те, що цим законом будуть надані якісь особливі умови для криптобізнесу.</p>
      <p>Бо як-то кажуть, а чим "криптани" кращі за фермерів чи сталеварів?</p>
      <p>Особливою є ставка податку передбачена на доходи фізичних осіб від операцій з криптою. Дохід фізичних осіб від операцій з криптоактивами вважається інвестиційним прибутком і наступні п’ять років буде оподатковуватись за ставкою 5%.</p>
      <p>Особа має самостійно декларувати розмір інвестиційного прибутку.</p>
      <p>Цікавий факт: положення про інвестиційний прибуток і самостійне декларування, з’явилось в проекті в останній момент.</p>
      <p>Майже до останнього автори законопроєкту хотіли зробити біржі та криптообмінники податковими агентами щодо податку на доходи фізичних осіб. Але після декількох круглих столів і неформальних криптоп’янок голос бізнесу було почуто.</p>
      <p> Ну і звичайно, тепер вже офіційно, операції з продажу криптоактивів не є об’єктом оподаткування податком на додану вартість. Не те, щоб ми не здогадувались, але тепер вже точно.</p>
      <p>Чи зробить цей законопроєкт Україну конкурентоздатною юрисдикцією для  заходу нових криптоінвестицій, швидше за все – ні.</p>
      <p>Ми ж всі розуміємо, що тут не в законі про крипту справа. Швейцарія стала крипто-Меккою не через низькі податкові ставки, чи якийсь особливий статус для криптовалют, а через те, що це – Швейцарія.</p>
      <p>Стабільна фінансова система, гнучке фінансове законодавство, адекватні суди … список можете доповнювати самі.</p>
      <p> Тому, швидше за все цей законопроект – це продукт для внутрішнього споживання. Чи він щось змінить для криптобізнесу – покаже практика.</p>
      <p>На одній із неформальних криптоп’янок хтось із авторів законопроекту казав, що однією із ідей регулювання крипти в Україні є дати криптобізнесу "фіатний шлюз", тобто системний і послідовний доступ до банківської системи і цей законопроект – лише один із елементів цього плану.</p>
      <p>Якщо так станеться, то це дійсно буде прорив. Але щось мені підказує, що для цього знадобиться чудо. Хоча очікування чуда – це тепер нова національна ідея, тому не буду стояти осторонь прогресу і теж спробую повірити. </p>
    </article>
  </body>
</html>