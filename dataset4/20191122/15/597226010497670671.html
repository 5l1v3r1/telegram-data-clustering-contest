<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/topnews/10082107-merya-kremenchuka-ncyuye-peredachu-avtokrazvskogo-gurtozhitku-yakiy-led-ne-zamerz-u-komunalnu-vlasnst.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-22T15:40:00+00:00"/>
    <meta property="og:title" content="Мерія Кременчука ініціює передачу АвтоКрАЗівського гуртожитку, який ледь не замерз, у комунальну власність"/>
    <meta property="og:description" content=" Відповідне рішення ухвали на засіданні виконкому, але ще треба, аби на це погодилося підприємство Виконком Кременчуцької міськради ініціює передачу гуртожитку ПрАТ «АвтоКрАЗ», що на вулиці В."/>
  </head>
  <body>
    <article>
      <h1>Мерія Кременчука ініціює передачу АвтоКрАЗівського гуртожитку, який ледь не замерз, у комунальну власність</h1>
      <address><time datetime="2019-11-22T15:40:00+00:00">22 Nov 2019, 15:40</time> by <a rel="author">Татьяна Донченко</a></address>
      <figure>
        <img src="https://www.telegraf.in.ua/uploads/posts/2019-11/1574428457_gurtozhitok.jpg"/>
      </figure>
      <p>
        <b>Відповідне рішення ухвалили на засіданні виконкому, але ще треба, аби на це погодилося підприємство</b>
      </p>
      <p>Виконком Кременчуцької міськради ініціює передачу гуртожитку ПрАТ «АвтоКрАЗ», що на вулиці В. Пугачова, 14 А, у комунальну власність міста. Таке рішення ухвалили на засіданні виконкому 22 листопада, враховуючи численні звернення мешканців гуртожитку. Нагадаємо, це той гуртожиток, де люди <a href="https://www.telegraf.in.ua/kremenchug/10082026-meshkanc-krazvskogo-gurtozhitku-u-kremenchu-dos-bez-opalennya.html">ледь не замерзли через борги «АвтоКрАЗу» перед постачальником тепла</a> — ТОВ «Кременчуцька ТЕЦ». У мешканців немає індивідуальних договорів з надавачами комунальних послуг — вони платять підприємству, точніше, квартплату вираховують з їхніх зарплат.</p>
      <p>Рішення виконкому ще не означає передачу гуртожитку, воно має організаційний характер. Документ передбачає, що міський голова Віталій Малецький має звернутися до ПрАТ«АвтоКрАЗ» з пропозицією щодо передачі гуртожитку із приватної власності у власність територіальної громади «з метою забезпечення подальшої приватизації квартир мешканцями гуртожитку».</p>
      <p>У рішенні також є декларативний пункт, який вже виконаний: звернутися до ТОВ «Кременчуцька ТЕЦ» з проханням відновити теплопостачання - <a href="https://www.telegraf.in.ua/kremenchug/10082058-u-avtokrazvskomu-gurtozhitku-naresht-vvmknuli-opalennya.html">воно вже відновлене 20 листопада</a>. При цьому по черзі мерія Кременчука та ПрАТ «АвтоКрАЗ» приписали цю заслугу собі. У подальшому мерія проситиме КремТЕЦ забезпечити безперебійне постачання тепла та гарячої води і розглянути можливість укладення договорів про надання послуг безпосередньо з мешканцями цього гуртожитку з метою запобігання виникнення заборгованості. Це справді важливо для мешканців.</p>
      <p>Отже, тепер слово за ПрАТ «АвтоКрАЗ»: чи передавати, чи не передавати гуртожиток. Втім, як повідомляли «Телеграфу» раніше в управлінні міського майна, на гуртожиток накладені обтяження (він у заставі), і тому передача може бути ускладнена.</p>
      <p>Мер Кременчука Віталій Малецький також зауважив, що КрАЗ має наслідувати приклад вагонзаводу — підприємство уже передало один гуртожиток у комунальну власність і має передати ще два.</p>
      <p>Автор: <a href="https://www.telegraf.in.ua/user/%D2%E0%F2%FC%FF%ED%E0+%C4%EE%ED%F7%E5%ED%EA%EE/">Татьяна Донченко</a></p>
    </article>
  </body>
</html>