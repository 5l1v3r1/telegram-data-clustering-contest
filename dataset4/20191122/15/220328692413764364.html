<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/priemat-zayavki-za-finansirane-na-startpi-407360.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T15:06:47+00:00"/>
    <meta property="og:title" content="Приемат заявки за финансиране на стартъпи"/>
    <meta property="og:description" content="Иновейшън Акселерейтър е учреден с публичен ресурс на Фонд на фондовете в размер на 14 милиона евро, както и в 1,6 милиона евро частно съфинансиране"/>
  </head>
  <body>
    <article>
      <h1>Приемат заявки за финансиране на стартъпи</h1>
      <address><time datetime="2019-11-22T15:06:47+00:00">22 Nov 2019, 15:06</time> by <a rel="author">Редактори</a></address>
      <p>Иновейшън Акселерейтър България започва официално да набира стартиращи идеи, които да подпомогне с инвестиции от 25 000 до 50 000 евро за най-ранна фаза на учредяване на компаниите, както и с инвестиции от 50 000 до 1 милион евро за развитието им. Това е вторият от трите фонда за стартъпи, създадени с публичен ресурс от Фонд на фондовете, като съвсем скоро ще стартира и нов Фонд за рисков капитал. Иновейшън Акселерейтър България ще обработва всички първоначални заявки през уебсайта си, където вече е отворена формата за кандидатстване.</p>
      <p>Приоритетните сектори, в които се търсят идеи за финансиране, са както следва: здравеопазване; лека промишленост; транспорт &amp; логистика; дигитални проекти; медиен и корпоративен софтуер.</p>
      <p>Сред основните критерии на фонда е изискването в центъра на бизнес модела на стартиращата компанията да има отличим иновативен подход, ясно дефинирано конкурентно предимство, опитен екип и категорична заявка към устойчиво изграждане на бизнес в България.</p>
      <p>Освен това, в етап „ускоряване“ всяка една от компаниите ще има възможност да получи и допълнителна подкрепа от акселераторската програма на фонда, включваща серия от обучения и срещи с водещи експерти от българския и международен бизнес.</p>
      <p>Зад проекта стоят известни в стартъп-ексосистемата имена като Леона Асланова от агенцията за иновации Innovation Starter, Борислав Стефанов - бивш директор на Агенция за инвестиции, Васил Христов и Димитър Костов - дългогодишни експерти на висши управленски позиции в банковия сектор, Ангел Ангелов от Дайнакс Инвест, Венеция Нецова-Ангова от българската асоциация на лидерите и предприемачите ABLE, както и много други.</p>
      <p>Изключително добрата новина за бизнеса в България е, че отново има солидно финансиране в стартъп-екосистемата с фокус върху нишата за подпомагане на компании, намиращи се в най-ранен етап от своето развитие – важните pre-seed и seed фази или така наречените етапи на първоначално ускоряване и начално развитие на бизнес идеите.</p>
    </article>
  </body>
</html>