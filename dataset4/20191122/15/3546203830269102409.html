<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_936637159_Trend_60_na_sto_smyatat_che_kabinetat_shte_izkara_palen_mandat"/>
    <meta property="og:site_name" content="webcafé"/>
    <meta property="article:published_time" content="2019-11-22T15:17:00+00:00"/>
    <meta property="og:title" content="&quot;Тренд&quot;: 60 на сто смятат, че кабинетът ще изкара пълен мандат"/>
    <meta property="og:description" content="Въпреки че 56% от пълнолетните български граждани с право на глас имат негативна оценка за работата на правителство, около 52 на сто са на мнение, че не са необходими предсрочни парламентарни избори, които да излъчат ново правителство, а 60% смятат, че този кабинет ще изкара пълния мандат на парламента."/>
  </head>
  <body>
    <article>
      <h1>"Тренд": 60 на сто смятат, че кабинетът ще изкара пълен мандат</h1>
      <address><time datetime="2019-11-22T15:17:00+00:00">22 Nov 2019, 15:17</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/04/10/ministerskisyvet1004/1170x780.jpg"/>
        <figcaption>Над половината от българите не одобряват работата на правителството, но почти толкова не искат нови избори<cite>Снимка: © Webcafe.bg</cite></figcaption>
      </figure>
      <p>Въпреки че 56% от пълнолетните български граждани с право на глас имат негативна оценка за работата на правителство, около 52 на сто са на мнение, че не са необходими предсрочни парламентарни избори, които да излъчат ново правителство, а 60% смятат, че този кабинет ще изкара пълния мандат на парламента.</p>
      <p>Това показват данните от проучване на Изследователския център "Тренд" по поръчка на в. "24 часа", проведено сред 1008 пълнолетни градани в периода 7 - 15 ноември чрез полустандартизирани интервюта по метода "лице в лице" и 3.1% статистическа грешка.</p>
      <p>Според данните доверие в работата на правителството изразяват 30% от анкетираните, докато 56% са на противоположното мнение. 14 на сто са отговорили, че не знаят или не могат да преценят.</p>
      <p>Още по-ниско е доверието в парламента - 63% дават отрицателна оценка за работата на Народното събрание, за сметка на 24% с положително мнение. От "Тренд" обаче отчитат, че доверието в нито една от основните институции не бележи особена промяна.</p>
      <p>През ноември се вижда видимо по-сериозен дял на онези, които смятат, че правителството ще изкара пълен мандат - 60%, докато само 16% са на мнение, че според тях кабинетът ще завърши своя мандат предсрочно.</p>
      <p>Динамиката, която се отчита в данните през ноември, в сравнение с предишните месеци, се дължи на резултатите от изминалите местни избори и утвърждаването на лидерската позиция от страна на ГЕРБ, отбелязват от "Тренд".</p>
      <p>За президентската институция над половината (52%) дават положителна оценка за нейната работа, а 30% отрицателна.</p>
      <figure>
        <img src="https://images.webcafe.bg/2019/11/22/el-naglasi-trend-noemvri/618x345.png"/>
      </figure>
      <p>Що се отнася до електоралните нагласи на избирателите месец след местните избори, ГЕРБ се запазва като първа политическа сила с 23,8% подкрепа. На второ място, с 18,4% се нарежда БСП, а трета остава ДПС с 6,9% подкрепа.</p>
      <p>Изненадата идва в четвъртото място по доверие сред избирателите - формацията на Слави Трифонов "Няма такава държава", като 5,1% от респондентите заявяват, че биха гласували за нея при евентуални избори днес.</p>
      <p>Около прага за влизане в парламента при едни избори се нареждат ВМРО (3,4%) и "Демократична България" (3,1%). Около бариерата от 1% остават Воля на Веселин Марешки и "Атака" на Волен Сидеров. За други партии гласа си биха дали 1,3%.</p>
      <p>2,5% биха гласували с "Не подкрепям никого", а 33,2% казват, че не биха гласували като цяло.</p>
      <p>Данните относно икономическата перспектива регистрират леко повишаване на оптимизма в последните месеци. През ноември 27% очакват подобрение в следващата една година, докато 17% виждат по-скоро влошаване. Най-голям дял остават тези, които смятат, че промяна няма да има в следващата една година - 44%.</p>
    </article>
  </body>
</html>