<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/politic/cand-va-fi-adoptata-rectificarea-bugetara-anuntul-facut-de-premierul-orban.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T15:00:00+00:00"/>
    <meta property="og:title" content="Când va fi adoptată rectificarea bugetară. Anunțul făcut de premierul Orban"/>
    <meta property="og:description" content="Premierul Ludovic Orban a declarat vineri, în localitatea Balş din judeţul Olt, că Guvernul vrea să adopte până la sfârşitul lunii noiembrie rectificarea bugetară."/>
  </head>
  <body>
    <article>
      <h1>Când va fi adoptată rectificarea bugetară. Anunțul făcut de premierul Orban</h1>
      <h2>Premierul Ludovic Orban a declarat vineri, în localitatea Balş din judeţul Olt, că Guvernul vrea să adopte până la sfârşitul lunii noiembrie rectificarea bugetară.</h2>
      <address>
        <time datetime="2019-11-22T15:00:00+00:00">22 Nov 2019, 15:00</time>
      </address>
      <p>El a adăugat că "altfel e bai mare" pentru că sunt multe instituţii, atât guvernamentale, cât şi din administraţia locală, aproximativ 20% din total, care nu au bani suficienţi până la sfârşitul anului să-şi plătească salariile şi cheltuielile de funcţionare, transmite Agerpres.</p>
      <p><i>"Deocamdată suntem concentraţi...se lucrează şi la proiectul de buget pe anul viitor, dar noi vrem până la sfârşitul lunii noiembrie să adoptăm rectificarea bugetară, că altfel e bai mare. Sunt foarte multe...cum v-am şi descris, sunt foarte multe instituţii, inclusiv guvernamentale, care nu au bani suficienţi până la sfârşitul anului, să-şi plătească salarii, să-şi plătească cheltuieli de funcţionare, nu e vorba de...la fel, foarte multe primării. La nivelul comunelor nu am făcut o evaluare, dar cel puţin pe oraşe, 43 de oraşe nu au banii pentru a încheia exerciţiul financiar, făcând toate plăţile pentru cheltuielile de funcţionare. Probabil, comunele sunt mai multe, estimarea noastră este că cel puţin 20% din localităţi nu au veniturile necesare şi, din păcate, au început să afecteze drepturi ale cetăţenilor, că guvernul le-a pasat responsabilitatea cheltuielilor sociale, în schimb nu le-a alocat resursele financiare necesare pentru a plăti indemnizaţiile pentru persoanele cu dizabilităţi, salariile asistenţilor personali. Deja sunt afectate persoane vulnerabile care, practic, trăiesc, îşi asigură subzistenţa din aceste venituri, şi nu putem accepta situaţia asta"</i>, a afirmat premierul Ludovic Orban.</p>
      <p>Şeful Guvernului a fost prezent, alături de ministrul Transporturilor, Infrastructurii şi Comunicaţiilor, Lucian Bode, la Balş, la înmânarea ordinelor de începere a lucrărilor drumului expres Craiova - Piteşti, tronson 2, km 17+700 - km 57+550.</p>
      <p>
        <b>Pe </b>
        <a href="https://www.instagram.com/stirileprotvro/">
          <b>Instagram-ul Știrile ProTV</b>
        </a>
        <b> găsiți imaginile momentului din lume!  </b>
      </p>
      <p>
        <i>
          <b>
            <a href="http://onelink.to/dhrsfr">CLICK AICI pentru a instala GRATUIT aplicația Știrile ProTV pentru telefoane Android și iPhone!</a>
          </b>
        </i>
      </p>
      <p>Sursa: Agerpres</p>
    </article>
  </body>
</html>