<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546128/Antic-Srbija-lider-u-regionu-sa-projektima-iz-obnovljivih-izvora-energije.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T15:19:00+00:00"/>
    <meta property="og:title" content="Antić: Srbija lider u regionu sa projektima iz obnovljivih izvora energije"/>
    <meta property="og:description" content="Ministar rudarstva i energetike Aleksandar Antić rekao je da je u 2018. i 2019. godini Srbija sa više od 400..."/>
  </head>
  <body>
    <article>
      <h1>Antić: Srbija lider u regionu sa projektima iz obnovljivih izvora energije</h1>
      <address>
        <time datetime="2019-11-22T15:19:00+00:00">22 Nov 2019, 15:19</time>
      </address>
      <p>Ministar rudarstva i energetike Aleksandar Antić rekao je da je u 2018. i 2019. godini Srbija sa više od 400 megavata novih projekata iz obnovljivih izvora energije (OIE), apsolutni lider u regionu.</p>
      <p>On je, posle obilaska vetroparka Kovačica sa zamenikom generalnog direktora Međunarodnog monetarnog fonda Džang Tao, rekao da Srbija "krupnim koracima korača u pravcu OIE i zelene energije koja je jedan od prioriteta".</p>
      <p>"Srbija ima velike potencijale, pre svega kada su u pitanju biomasa, naravno vetar, solar, ali tu su i naši hidro i geotermalni potencijali. Srbija zaista ima sve uslove da u narednim decenijama da svoj doprinos u borbi protiv klimatskih promena", rekao je Antić.</p>
      <p>Dodao je da je Srbija investirala više od 400 miliona evra u projekte u Elektroprivredi Srbije (EPS) u termoelektranama na ugalj, kako bi se njihov rad učinio efikasnijim i kako bi se dostigli standardi u zaštiti životne sredine.</p>
      <p>Istakao je da je "uveren da će Srbija 2020. godine dostići cilj da 27 odsto u ukupnoj potrošnji energije bude iz OIE, što je daleko iznad proseka za EU".</p>
      <p>"Očekujem da ćemo u realizaciji tih planova imati pre svega podršku međunarodnih finansijskih institucija Evropske banke za obnovu i razvoj (EBRD), Međunarodne finansijske korporacije (IFC) i Nemačke razvojne banke u Srbiji (KfW) koje su povoljnim finansijskim linijama finansirali većinu projekata", rekao je Antić.</p>
      <p>Istakao je da Srbija vodi "apsolutno suverenu državnu politiku u svim segmentima, uključujući i energetsku politiku".</p>
      <p>"Srbija ima kao baznu energiju termoelektrane na ugalj i mi znamo šta moramo da uradimo i to ne radimo zbog toga što to neko sa strane očekuje, već zato što smo apsolutno svesni da moramo, radi generacija koje dolaze, da ostavimo jedan održiv sistem", rekao je Antić.</p>
      <p>On je kazao da Srbija čuva termo sektor, ulažući izuzetno puno u njegovu efikasnost i dostizanje standarda i zaštite životne sredine.</p>
      <p>Na svim blokovima su, prema njegovim rečima, postavljeni elektrofilteri, kojima je rešen problem sa praškastim zagađenjem.</p>
      <p>"Gotovo na svim našim blokovima smo uradili postrojenja za denitrifikaciju i sada radimo postrojenje za odsumporavanje dimnih gasova, uradili smo to postrojenje u Kostolcu, na TE B, sada gradimo u termoelektrani Nikola Tesla 'A', a reč je o investiciji od 170 miliona evra, za odsumporavanje dimnih gasova i sada obezbeđujemo finansiranje za TENT 'B'", rekao je Antić.</p>
    </article>
  </body>
</html>