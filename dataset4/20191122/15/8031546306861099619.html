<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109384-Kubrat-Pulev-v-rolyata-na-organizator-na-Galata-v-Plovdiv"/>
    <meta property="og:site_name" content="Канал 3"/>
    <meta property="article:published_time" content="2019-11-22T15:11:00+00:00"/>
    <meta property="og:title" content="Кубрат Пулев в ролята на организатор на Галата в Пловдив"/>
    <meta property="og:description" content="Тервел Пулев ще влезе в топ десет на WBA при победа"/>
  </head>
  <body>
    <article>
      <h1>Кубрат Пулев в ролята на организатор на Галата в Пловдив</h1>
      <h2>Тервел Пулев ще влезе в топ десет на WBA при победа</h2>
      <address>
        <time datetime="2019-11-22T15:11:00+00:00">22 Nov 2019, 15:11</time>
      </address>
      <p>
        <b>Кубрат Пулев ще бъде в ъгъла на Тервел по време на галавечерта, която ще се проведе в Пловдив на 14-ти декември срещу американеца Джон Уебстър. Кобрата разясни каква е неговата роля в щаба на брат му преди дългоочакваната негова битка за Междуконтиненталната титла на Световната боксова асоциация.</b>
      </p>
      <p>"Надявам се и брат ми да направи такава голяма победа. Неслучайно избрахме Пловдив, защото сме наполовина пловдивчани, тъй като баща ни е оттам. Там са ни корените и затова избрахме този град. Радвам се, че в България пак се осъществява такава гала и този път брат ми ще играе и ще опита да зарадва феновете в Пловдив. Там са много боксови хора, "Странджа" се провеждаше там, хората там имат най-много отношение в бокса. Ще има много международни участия, моят бивш противник е тук - Богдан Дину", каза Кобрата.</p>
      <p>Според Кубрат Пулев е важно да стане хбава галавечер, но е по-важно брат му  Тервел да спечели мача за титлата.</p>
      <p>"Не ми пречи организацията, защото вече имам опит, а и голям екип. На някого може да му отнема повече усилия, но на мен лично - не. Трябва да се постараем да защитим фамилията Пулев и да направим едно хубаво боксово шоу, в което Тервел да победи. Вживявам се в ролята на треньор, защото знам какво е, но когато се качи на ринга, той се оправя. Преди мача е изключително важно всичко около него да е наред и да мисли само за двубоя. Най-важното е екипът около боксьора да го подкрепя. От личен опит знам, че ако някой не може да направи нещо, е много изнервящо точно преди битката.  Малките детайли трябва да са наред, той трябва да е спокоен и концентриран. Трябва да е в перфектна форма, да е отпочинал и да се представи добре.</p>
      <p>До няколко месеца ще има мач за световната титла, няма вратички за измъкване. Ще участвам в  такъв мач , моментът дойде", обясни Кобрата.</p>
    </article>
  </body>
</html>