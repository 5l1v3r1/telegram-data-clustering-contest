<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/gorogorszag-megerositi-hatarorseget-2490728"/>
    <meta property="og:site_name" content="hírTV"/>
    <meta property="article:published_time" content="2019-11-22T15:03:00+00:00"/>
    <meta property="og:title" content="Görögország megerősíti határőrségét"/>
    <meta property="og:description" content="Négy éve a Nyugat-Európába tartó milliónyi migráns zömének Görögországon keresztül vezetett az útja."/>
  </head>
  <body>
    <article>
      <h1>Görögország megerősíti határőrségét</h1>
      <address><time datetime="2019-11-22T15:03:00+00:00">22 Nov 2019, 15:03</time> by <a rel="author">Hír TV</a></address>
      <h4>Görögország megerősíti határőrségét, hogy útját állja a menedékjogra jogosulatlanoknak, akikből újabban egyre több érkezik - jelentette be pénteken a görög miniszterelnök.</h4>
      <p>Kiriákosz Micotákisz a parlamentben közölte, hogy jóváhagyta további 400 határőr felvételét szárazföldi szolgálatra a török határ mentén, és azt is hogy a szigetek határőrizetét 800 fővel egészítsék ki. Tudatta, hogy sűrítik a tengeri őrjáratokat is.</p>
      <blockquote>Csakis azokat üdvözöljük Görögországban, akiket kiválasztunk. A nem szívesen látottakat visszafordítjuk. Állandóan zárva lesz ajtónk a törvénytelenül, menekült státuszra jogosulatlanul pályázó bejutni akarók előtt</blockquote>
      <p>- mondta Micotákisz.</p>
      <p>Négy éve a Nyugat-Európába tartó milliónyi migráns zömének Görögországon keresztül vezetett az útja. Az utóbbi időben ismét egyre többen érkeznek Törökországból. A görög szigeteken jelenleg 37 ezren zsúfolódnak menekülttáborokban, a kormány közülük húszezret még az idén át akar telepíteni az ország kontinentális területére.</p>
      <p>Athén emellett fel akarja gyorsítani a menedékkérelmek elbírálását, amit emberi jogi csoportok elhibázott kapkodásnak minősítenek. Szerintük a gyorsítással csorbulhat az elbírálás tisztessége.</p>
      <p>MTI</p>
    </article>
  </body>
</html>