<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-pakistan-pm-imran-khan-talks-with-donald-trump-on-phone-2863294.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T15:50:40+00:00"/>
    <meta property="og:title" content="पाकिस्तान के PM इमरान खान ने ट्रंप से फोन पर बात की, फिर अलापा कश्मीर राग"/>
    <meta property="og:description" content="पाकिस्तानी प्रधानमंत्री इमरान खान ने अमेरिकी राष्ट्रपति  डोनाल्ड ट्रंप से गुरुवार को फोन पर बात की। इस दौरान इमरान ने एक बार फिर कश्मीर राग अलापा। साथ ही अफगान शांति प्रक्रिया पर भी ट्रंप से..."/>
  </head>
  <body>
    <article>
      <h1>पाकिस्तान के PM इमरान खान ने ट्रंप से फोन पर बात की, फिर अलापा कश्मीर राग</h1>
      <address><time datetime="2019-11-22T15:50:40+00:00">22 Nov 2019, 15:50</time> by <a rel="author">एजेंसी ,वाशिंगटन इस्लामाबाद।</a></address>
      <p>पाकिस्तानी प्रधानमंत्री इमरान खान ने अमेरिकी राष्ट्रपति  डोनाल्ड ट्रंप से गुरुवार को फोन पर बात की। इस दौरान इमरान ने एक बार फिर कश्मीर राग अलापा। साथ ही अफगान शांति प्रक्रिया पर भी ट्रंप से चर्चा की। हालांकि, ट्रंप ने इमरान को तवज्जो नहीं दी।<br/> </p>
      <p>पाकिस्तान के प्रधानमंत्री कार्यालय से जारी एक बयान के अनुसार, इमरान ने राष्ट्रपति ट्रंप को कश्मीर की मौजूदा स्थिति से भी अवगत कराया। राष्ट्रपति ट्रंप की ओर से कश्मीर मामले पर मध्यस्थता की पेशकश की सराहना करते हुए इमरान ने जोर देकर कहा कि अमेरिकी राष्ट्रपति को कश्मीर मुद्दे के शांतिपूर्ण समाधान के लिए अपने प्रयासों को जारी रखना चाहिए। <br/> </p>
      <p>वहीं व्हाइट हाउस ने कहा कि इमरान के साथ फोन पर बातचीत में ट्रंप ने दो बंधकों अमेरिकी केविन किंग और ऑस्ट्रेलियाई तिमोथी वीक्स की रिहाई पर पाकिस्तान के सहयोग के लिए धन्यवाद दिया। ट्रंप को उम्मीद है कि यह सकारात्मक घटना अफगानिस्तान में शांति प्रक्रिया को आगे बढ़ाने में योगदान देगा।</p>
      <p>बयान के मुताबिक, दोनों नेताओं ने अमेरिका-पाकिस्तान व्यापार संबंधों को मजबूत करने की अपनी प्रतिबद्धता को भी दोहराया, जो इस साल एक नया रिकॉर्ड स्थापित करने के रास्ते पर है, इसके साथ ही निवेश और दोनों देशों के लोगों के बीच आपसी संबंधों पर भी बातचीत हुई। खास बात यह है कि व्हाइट हाउस ने इमरान और ट्रंप की बातचीत की जानकारी का ब्योरा देते वक्त कश्मीर का जिक्र तक नहीं किया है। </p>
      <p>बता दें कि ट्रंप ने भारत और पाकिस्तान के बीच कश्मीर मुद्दे को सुलझाने के लिए मध्यस्थता की पेशकश की थी। इस पर भारत ने कहा कि कश्मीर भारत और पाकिस्तान के बीच एक द्विपक्षीय मामला है, जिसमें तीसरे पक्ष की मध्यस्थता की कोई गुंजाइश नहीं है।</p>
    </article>
  </body>
</html>