<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://topsport.bg/tennis/rusiya-nadvi-sarbiya-sled-drama-na-dvoyki-za-kupa-deyvis.html"/>
    <meta property="og:site_name" content="Topsport.bg"/>
    <meta property="article:published_time" content="2019-11-22T15:43:53+00:00"/>
    <meta property="og:title" content="Русия надви Сърбия след драма на двойки за &quot;Купа Дейвис&quot;"/>
    <meta property="og:description" content="Карен Хачанов и Андрей Рубльов спечелиха тайбрека на третия сет срещу Новак Джокович и Виктор Троицки"/>
  </head>
  <body>
    <article>
      <h1>Русия надви Сърбия след драма на двойки за "Купа Дейвис"</h1>
      <address><time datetime="2019-11-22T15:43:53+00:00">22 Nov 2019, 15:43</time> by <a rel="author" href="https://topsport.bg/author/todor-krastev" target="_blank">Тодор Кръстев</a></address>
      <p>Русия се класира за полуфинал за "Купа Дейвис" след драматичен успех срещу Сърбия в Мадрид. Карен Хачанов и Андрей Рубльов се наложиха на Новак Джокович и Виктор Троицки с 6-4, 4-6, 7-6(8) в заключителната среща на двойки, продължила два часа и 16 минути.</p>
      <p>След като двата тима си бяха разменили по един успех на сингъл Новак Джокович замени Янко Типсаревич за сблъсъка при тандемите. Мачът беше много равностоен, като неколкократно инициативата преминаваше от едната в другата страна на полето.</p>
      <p>В решителния тайбрек преобладаваха грешките. Първо руснаците поведоха с 3-1, но Хачанов сбърка, а след това спря грешно играта заради аут. Сърбите първи достигнаха до мачбол при 6-5. Те още два пъти можеха да затворят мача при 7-6 и 8-7, но Троицки с малко не успяваше да затвори срещата. При 8-8 неочаквано сбърка Джокович и руснаците реализираха след това единствения си мачбол.</p>
      <figure>
        <img src="https://webnews.bg/uploads/images/19/4119/454119/768x432.jpg?_=1574437985"/>
        <figcaption>Източник: GettyImages</figcaption>
      </figure>
      <p>Така Русия ще играе утре в първия полуфинал срещу Канада. И двата отбора използват до момента само по двама тенисисти, което определя победителят като аутсайдер в неделния финал.</p>
      <p>Днес ще се изиграят останалите два четвъртфинала: Испания - Аржентина и Германия - Великобритания. Пътят на Рафаел Надал и компания към титлата изглежда открит.</p>
    </article>
  </body>
</html>