<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/ninova-otvrna-na-udara-na-borisov-s-moshchen-zalp-10-godini-tango-na-premiera-i_news710814.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T15:45:00+00:00"/>
    <meta property="og:title" content="Нинова отвърна на удара на Борисов с мощен залп: 10 години танго на премиера и..."/>
    <meta property="og:description" content="10 години разпад на системите в държавата, вие сте некомпетентни да управлявате, пише в пространен коментар лидерът на БСП"/>
  </head>
  <body>
    <article>
      <h1>Нинова отвърна на удара на Борисов с мощен залп: 10 години танго на премиера и...</h1>
      <h2>10 години разпад на системите в държавата, вие сте некомпетентни да управлявате, пише в пространен коментар лидерът на БСП</h2>
      <address>
        <time datetime="2019-11-22T15:45:00+00:00">22 Nov 2019, 15:45</time>
      </address>
      <p>https://blitz.bg/obshtestvo/ninova-otvrna-na-udara-na-borisov-s-moshchen-zalp-10-godini-tango-na-premiera-i_news710814.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574429932-11.jpg"/>
      </figure>
      <p><b>Лидерът на БСП Корнелия Нинова отговори на обвиненията на премиера Бойко Борисов. По-рано днес в парламента двамата си размениха няколко остри реплики. "Вие сега, г-жо Нинова, се хващате за някакви думи и се заяждате. Това е вашата марка. Говорете поне истината", добави Борисов.</b><br/><br/>"Защо лъжете хората, че се внася или е внесено предложение за първия ден от болничните. Такова предложение няма и да има", заяви премиерът. <br/><br/><a href="https://blitz.bg/politika/premiert-tushira-ninova-i-posochi-nay-golyamata-y-lzha-km-blgarite_news710760.html"><b>Премиерът тушира Нинова и посочи най-голямата й лъжа към българите</b></a></p>
      <p>10 години танго на премиера, 10 години разпад на системите в държавата. Вие сте некомпетентни да управлявате.</p>
      <p>Така започва обширния си коментар в социалната мрежа Корнелия Нинова.</p>
      <p>Ето какво написа лидерът на БСП в личния си профил във фейсбук.</p>
      <p>"През последните седмици ни заливат няколко скандала и тревоги. Скандал с начина на провеждане на изборите, с водния режим в редица градове, проблеми в здравната система, напрежение около решението за болничните листове, корупционните скандали не спират. От 288 къщи за гости само 23 се оказват изрядни.<br/><br/>Ще се окаже и, че тези, които са се осигурявали за две пенсии, ще получат по-малко от една. Всичко това буди тревоги и поставя въпроси. Първият – за управлението на държавата.<br/><br/>Една криза се потушава с друга, прехвърля се отговорността на слънцето, на дъжда, на другите, на лошите от опозицията, които „искат да счупят държавата”. Кризите не се решават, а се замитат и това ги задълбочава. Искам да говоря за всяка една от тях с факти, най-вече заради Вас, господин премиер.</p>
      <p>Вчера министри от кабинета ни съобщиха, че близо 320 000 българи бедстват във воден режим, но по-странно е поведението им, което говори много за Вашето управление. Вчера министър каза, ще цитирам, за да не се налага после да се обясняваме, кой трябва да си „купи слушалки за уши”. Това беше негова арогантна реплика, затова цитирам:<br/><br/>„Ще дам обобщена информация по отношение на водната криза в община Перник, а вчера разбрах от медиите не само в община Перник, но и в други региони в страната, където в момента имаме нарушен режим на водоподаване”. Г-н премиер, ваши министри разбират от медиите, че 320 000 българи бедстват.<br/><br/>Решихте да уволнявате шефа на ВиК в Перник – добре, това е Ваше решение, но министрите ни информираха, че лица, осъществяващи техническа експлоатация на язовирите и съоръженията „ежедневно по десетдневки и месечно са информирали министерствата, давали са справки и баланси за съответното количество вода в язовира.<br/><br/>Освен това са предупредили писмено през април, същото са направили и през месец август”. За Вашите министри правителството очевидно е бездействало през това време и не е обърнало внимание на тези факти. Още по-лошо е, че вчера министър от ГЕРБ произнесе следното изречение за областен управител от ГЕРБ:<br/><br/>„Аз леко се изненадах, че вчера областният управител не знаеше, че предоставените права за управление на язовира са в нейния патримониум, но това е друга тема”.<br/><br/>Не, това не е друга тема. Това е темата за управлението на държавата. Темата за калинките, за това къде са парите на хората от увеличената цена на водата. Министърът на регионалното развитие, който отговаря за това, е в отпуск и не намира за необходимо да го прекъсне, въпреки тези 320 000 бедстващи. Областният управител не знаел, че той отговаря за това.<br/><br/>Ще ви припомня, че когато стана течът на данни от НАП, тогава директорът каза, че е взела най-трудното решение - да не си прекрати отпуската, въпреки кризата. Г-н премиер, Вие министър-председател на държавата ли сте или управител на летен лагер за отпуски на калинки в администрацията.</p>
      <p>Втора криза – в здравеопазването. Случаите по последните седмици показаха още веднъж, че здравната система е в колапс. Колкото и пари да наливате там, докато не променим модела на здравеопазване, резултатът ще е този. Самият вие го казахте вчера: „постоянно даваме пари, а резултатът е почернени хора и родители”.<br/><br/>Некомпетентността и нежеланието да промените системата води до този резултат. Въпросът пак е същия: Къде са парите на хората от здравните осигуровки? Може ли цял живот да се осигуряваш и когато ти се наложи да се лекуваш, да умираш по пътищата на България.</p>
      <p>Неспособността да се справите със злоупотребите и с фалшивите болнични листове доведе до това да посегнете на основни трудови права на хора, които също цял живот са си плащали осигуровките и сега, когато се разболеят, не могат да си получат обезщетението. Друг въпрос е къде са парите на хората, които са си внасяли обезщетенията.</p>
      <p>Ще се окаже, че осигуряващите се за две пенсии, ще получат по-малко, отколкото една. Но по-лошо - няма ги парите в Сребърния фонд. Трябваше 2019 г. да са 10 млрд. лв., но са 3 млрд. лв. Къде са парите на хората за Сребърния фонд? Всички тези пари изтекоха в нечии джобове. Ето и пример от последната седмица – от 288 къщи за гости, по ваша проверка, не на опозицията, само 23 са изрядни. Другите – кражби и корупция по време на управлението на ГЕРБ. БФС с 2 млн. лв. от държавния бюджет си поръчали униформи във фирма фантом в Афганистан. Цели системи се разпадат, защото сте некомпетентни да управлявате, некомпетентни да контролирате процесите, а корупцията е ваш проблем.</p>
      <p>Бих искала да кажа и няколко думи към премиера. Вече 10 години играете танго – две напред, една назад. Така беше с болничните миналата седмица – ту ще ги махате, после видяхте напрежение и решихте, че няма да ги махате. Така беше с тежките случаи в здравеопазването. Отстраняване временно на директори, все едно това ще реши проблема.<br/><br/>След две – три седмици ще ги върнете тихомълком, когато отмине напрежението. Сутрин едно, вечер е друго. Така не се управлява държава – напред, назад. Уволнявате светкавично, за да потушите напрежението, но проблемите остават и се задълбочават. Следващата калинка продължава по старому до водната криза и пак оставка, и пак същото. Даже повече от същото. 10 години танго на премиера, 10 години разпад на системите в дължавата.</p>
      <p>Не можете да избягате от личната си отговорност и да я прехвърлите на слънцето, лошата опозиция и други причини, защото управлявате вече 10 години. Имахте време да коригирате всички грешки на предишните. Самозабравянето, чувството за безнаказаност, което демонстрирате вчера, бе описано в Европа.<br/><br/>„България, заедно с Румъния и Хърватия, е сред бедните страни членки на ЕС. Австрия пък е сред по-богатите страни. Затова е интересно да се сравнят две фотографии, които показват пълното разминаване в харченето на държавни пари, когато става дума за политици - австриец и българин, дошли за конгреса на Европейската народна партия в Загреб”, пише хърватският всекидневник Jutarnji list.<br/><br/>Първата снимка показва младият Себастиян Курц, пътуващ в икономична класа, на втората - „ имаме възможността да видим и пристигането на българския премиер Бойко Борисов, който реши да дойде в Загреб с държавната "птица", способна да превози повече от 150 пасажери. Това е самолет, носещ националните символи на Република България”, пишат хърватските медии.<br/><br/>Държавната машина, с държавните символи, пътува на партийно мероприятие на ЕНП. Изводите оставям на българския народ.</p>
      <p>Хвалите се, че увеличавате минималната пенсия на 250 лв. при праг на бедност 360 лв. Казвате на тези хора, че няма да могат да живеят и си го приписвате като голям актив. Хвалите се, че ще давате по 40 лв. на пенсионерите за Коледа. Колко добавки за пенсионери струва този полет на държавни разноски за партийно мероприятие?<br/><br/>Чухте ли, че социалните работници се вдигат на протест, защото нямат течаща вода в помещенията, защото заплатата им е 500 лв., защото си купуват сами билета за градския транспорт, за да стигнат до своите клиенти?<br/><br/>На фона на всичко това, тази бодряшка реакция тук е абсолютно неадекватна на реалния живот в страната. Реалната картина за нас е - разпад на здравна, социална и пенсионна системи, 10 години некомпетентност, безсилие да се решат въпроси, продължаващи кражби, самозабравяне и арогантност на властта.</p>
      <p>Г-н премиер, никакви оставки надолу по веригата не могат да променят тези факти и да отменят отговорността от първия. Вие обичате народния език, а той казва, че „рибата се вмирисва откъм главата”. Отговорността на първия се носи с оставка."</p>
    </article>
  </body>
</html>