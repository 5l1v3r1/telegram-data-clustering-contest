<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/constructii-imobiliare/avem-infrastructura-romania-ies-ursii-autostrada-suma-colosala-s-ajuns-lotul-2-autostrazii-lugoj-deva-9-milioane-euro-kilometru-motivul-s-descoperit-zona-tranzitata-ursi-dupa-studiul-fezabilitate-18606578"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-22T15:30:04+00:00"/>
    <meta property="og:title" content="De ce nu avem infrastructură în România? Pentru că ies urşii pe autostradă. Suma colosală la care s-a ajuns cu lotul 2 al autostrăzii Lugoj-Deva: 9 milioane de euro pe kilometru. Motivul? S-a descoperit că zona este tranzitată de urşi, după studiul de fezabilitate. Reacţia premierului Ludovic Orban"/>
    <meta property="og:description" content="Premierul Ludovic Orban a declarat, vineri, că pentru porţiunea de 9 km a lotului 2 al autostrăzii Lugoj-Deva, care este tranzitată de urşi, soluţia tehnică trebuie schimbată, acest lucru ridicând costurile de construcţie cu 120 de milioane de euro."/>
  </head>
  <body>
    <article>
      <h1>De ce nu avem infrastructură în România? Pentru că ies urşii pe autostradă. Suma colosală la care s-a ajuns cu lotul 2 al autostrăzii Lugoj-Deva: 9 milioane de euro pe kilometru. Motivul? S-a descoperit că zona este tranzitată de urşi, după studiul de fezabilitate. Reacţia premierului Ludovic Orban</h1>
      <address><time datetime="2019-11-22T15:30:04+00:00">22 Nov 2019, 15:30</time> by <a rel="author" href="https://www.zf.ro/autor/alexandru-costea" target="_blank">Alexandru Costea</a></address>
      <p>Premierul Ludovic Orban a declarat, vineri, că pentru porţiunea de 9 km a lotului 2 al autostrăzii Lugoj-Deva, care este tranzitată de urşi, soluţia tehnică trebuie schimbată, acest lucru ridicând costurile de construcţie cu 120 de milioane de euro.</p>
      <p>"Pentru lotul 2 de pe tronsonul Lugoj-Deva, iniţial s-a aprobat o documentaţie tehnică economică pe care a existat aviz de mediu, nu a existat niciun fel de problemă. S-a făcut proiectul, s-a licitat, s-a semnat contractul cu constructorul, au început lucrările, s-au făcut o parte, după care ne-am trezit....de la urşi se trage, nu? S-a descoperit că sunt nişte urşi acolo. Trebuie să schimbăm soluţia tehnică iar pe cei 9 km care se pare că sunt tranzitaţi de urşi în mod special, pe ceilalţi 14 km nu ştiu de ce nu erau. Numai pe zona aia se plimbă urşii. Asta înseamnă o creştere a costurilor lucrării cu vreo 250 de milioane de euro. Este ceva de noaptea minţii!", a afirmat, la Balş, judeţul Olt, Ludovic Orban, în cadrul unei conferinţe de presă.</p>
      <p>Ministrul Transporturilor, Lucian Bode, a precizat că finanţarea iniţială pentru cei 28 de km ai tronsonului 2 din autostrada Lugoj-Deva era de 130 de milioane de euro.</p>
      <p>"Acel lot de 28 de km al autostrăzii Lugoj-Deva a fost licitat, a demarat construcţia şi s-au trezit, după ce au semnat un contract undeva la 130 de milioane de euro, cu urşii. Acolo va trebui să finalizăm documentaţia şi să scoatem la licitaţie acel obiectiv strict pe componenta celor 9 km", a afirmat Bode.</p>
      <p>Întrebat care este soluţia pentru a evita urşii în acea zonă, Ludovic Orban a declarat: "Prin realizarea documentaţiei tehnico-economice care să prevadă toate situaţiile, inclusiv aceasta".</p>
      <p>"Trebuie elucidate împrejurările în care au fost descoperiţi urşii după realizarea studiului de fezabilitate. Proiectul fiind pe finanţare europeană, atâta timp cât cei de la Comisia Europeană acceptă să finanţeze acest cost suplimentar, nu va genera pierderi pentru România şi vom da drumul la lucrări", a mai spus prim-ministrul.</p>
      <p>Prim-ministrul a fost prezent, alături de ministrul Transporturilor, Infrastructurii şi Comunicaţiilor, Lucian Bode, la Balş, la înmânarea ordinelor de începere a lucrărilor drumului expres Craiova - Piteşti, tronson 2, km 17+700 - km 57+550.</p>
      <p>Lucian Bode, ministrul Transporturilor a declarat, pe 6 noiembrie, că este posibil ca Lotul 3 al Autostrăzii Logoj-Deva să fie dat în trafic anul acesta, dar cu limite de viteză şi de tonaj, conform expertizei şi că probabil va înainta şi cu alte obiective dacă nu mai descoperă "bombe, gen Lugoj-Deva".</p>
    </article>
  </body>
</html>