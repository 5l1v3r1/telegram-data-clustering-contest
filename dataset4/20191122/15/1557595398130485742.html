<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/ellada/diki-artemi-sorra-ithele-mazi-me-toys-ypostiriktes-toy-na-paroyn-tin-exoysia/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-22T15:58:37+00:00"/>
    <meta property="og:title" content="Δίκη Αρτέμη Σώρρα: «Ήθελε μαζί με τους υποστηρικτές του να πάρουν την εξουσία»"/>
    <meta property="og:description" content="Ενώπιον του Τριμελούς Εφετείου Κακουργημάτων συνεχίστηκε σήμερα η δίκη του Αρτέμη Σώρρα και άλλων 22 κατηγορουμένων, οι οποίο κατά περίπτωση αντιμετωπίζουν"/>
  </head>
  <body>
    <article>
      <h1>Δίκη Αρτέμη Σώρρα: «Ήθελε μαζί με τους υποστηρικτές του να πάρουν την εξουσία»</h1>
      <address>
        <time datetime="2019-11-22T15:58:37+00:00">22 Nov 2019, 15:58</time>
      </address>
      <p>Σύμφωνα με όλα όσα έγιναν γνωστά, ο Αρτέμης Σώρρας, όχι μόνο κατάφερε να πείσει εκατοντάδες πολίτες ότι έχει 600 δισ. δολάρια, αλλά τους έπεισε ακόμη ότι ήταν γιος του «Απόλλωνα».</p>
      <p>Στη δίκη βρέθηκε ως <b>μάρτυρας δημοσιογράφος</b> φίλος του Σώρρα και είπε:</p>
      <p>«Στην Πάτρα, ο Σώρρας παίρνει, δεν δίνει, μου έλεγαν κατά τη διάρκεια της ερευνάς μου, που ξεκίνησε το 2011 όταν εμφανίστηκαν ο Αρτέμης Σώρρας και ένας ακόμη κατηγορούμενος, υποστηρίζοντας ότι διέθεταν χρεόγραφα αμερικανικού δημοσιου ύψους 600 εκατομμυρίων δολαριων. Όπως έλεγαν, τα χρήματα ήταν αποτέλεσμα πώλησης μίας αρχαίας ελληνικής τεχνολογίας διαστημικών καυσίμων που πούλησε ο Σώρρας στον Ομπάμα και στην αμερικανική κυβέρνηση. Βέβαια τα έγγραφα που επικαλέσθηκαν, δεν τα αποδέχτηκαν οι ΗΠΑ. Δεν αξίζουν ούτε όσο το χαρτί πανω στο οποίο είναι τυπωμένα».</p>
      <h4>«Ο Σώρρας και οι υποστηρικτές του ήθελαν την εξουσία»</h4>
      <p>Κατά την κρίση του μάρτυρα, ο στόχος του Αρτεμη Σώρρα και των υποστηρικτών του ήταν να πάρουν την εξουσία. «Κάποια στιγμή ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο. Πιστεύω οτι ήξεραν πως δεν υπήρχαν αυτά τα χρήματα. Τα ποσά ήταν εξωπραγματικά. Όμως βρήκαν εύφορο έδαφος σε χιλιάδες κόσμο. Το ουσιαστικό αποτέλεσμα ήρθε με τον πολιτικό φορέα. 10.000 άτομα περίπου. Κάποιοι μπορούσαν να πληρώσουν την εφορία αλλά δεν το έκαναν και έχασαν τις περιουσίες τους τελικά. Άλλοι που φώναζαν ότι ήταν λάθος, βαφτίστηκαν προδότες από το Σώρρα και εκδιώχθηκαν».</p>
      <p>Σχετικά με τα <b>εξώδικα</b> που έστελναν οι ακόλουθοι του Σώρρα προς Δήμους και Εφορίες προκειμένου να μην καταβάλουν τις οφειλές τους, ο μάρτυρας υποστήριξε ότι όλα γινόταν έπειτα από εντολή του Σώρρα. «Τα γραφεία της Ελλήνων Συνέλευσις, που κάθε ένα ήταν μία ξεχωριστή ΜΚΟ, πλήρωναν 1000 ευρώ για να λάβουν 100 εξώδικα. Δηλαδή 10 ευρώ το ένα. Αυτά τα πουλούσαν στον κόσμο, περίπου 30 ευρώ το καθένα. Έχω ακούσει και περίπτωση που έδωσε 200 ευρώ».</p>
      <p>Ο Αρτέμης Σώρρας συνελήφθη μετά από καταγγελία που είχε κάνει στις αρχές πρώην συνεργάτης του, ο οποίος είχε αναφέρει ότι ο Σώρρας του είχε κλέψει<b> 100.000 ευρώ</b> την περίοδο που είχαν μαζί επιχείρηση με παιδότοπους.</p>
      <p>Η σύλληψη του Α. Σώρρα έγινε στις 16 Ιουνίου 2018 και από τότε ο αρχηγός της «Ελλήνων Συνελεύσις» βρίσκεται προφυλακισμένος. Ο Σώρρας τον Σεπτέμβριο του 2012 είχε εμφανιστεί ως νόμιμος κάτοχος <b>6 χρεωστικών ομολόγων</b> του αμερικανικού δημοσίου 600 δισεκατομμυρίων δολαρίων, τα οποία δώριζε στο ελληνικό δημόσιο για την αποπληρωμή του χρέους.</p>
      <p>Τον Οκτώβριο του 2014 το υπουργείο Οικονομικών της Αμερικής ενημέρωσε την Τράπεζα της Ελλάδας ότι τα έγγραφα αυτά είναι προϊόν απάτης, καθώς δεν αποτελούν έγκυρα χρηματοοικονομικά μέσα παροτρύνοντας να απευθυνθούν στις διωκτικές αρχές.</p>
    </article>
  </body>
</html>