<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/prieskum-hnutie-ano-by-volilo-30-percen/431747-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T15:58:00+00:00"/>
    <meta property="og:title" content="PRIESKUM: Hnutie ANO by volilo 30 percent ľudí"/>
    <meta property="og:description" content="Podľa volebného modelu malo v čase zberu dát najväčšiu podporu hnutie ANO (30 percent), nasledované s veľkým odstupom ODS (14 percent) a Pirátmi (13,5 percenta)."/>
  </head>
  <body>
    <article>
      <h1>PRIESKUM: Hnutie ANO by volilo 30 percent ľudí</h1>
      <h2>Podľa volebného modelu malo v čase zberu dát najväčšiu podporu hnutie ANO (30 percent), nasledované s veľkým odstupom ODS (14 percent) a Pirátmi (13,5 percenta).</h2>
      <address><time datetime="2019-11-22T15:58:00+00:00">22 Nov 2019, 15:58</time> by <a rel="author">TASR</a></address>
      <p>Praha 22. novembra (TASR) - Ak by sa voľby do Poslaneckej snemovne Parlamentu ČR konali v novembri, zvíťazilo by v nich hnutie ANO s 30 percentami. Oproti poslednému prieskumu, ktorý sa uskutočnil v októbri, však hnutie výrazne oslabilo, a to o 3,5 percentuálneho bodu. Informoval o tom spravodajský server Novinky.cz.</p>
      <p>Pred prahom dolnej komory českého parlamentu by zostalo hnutie STAN, Trikolóra a strana TOP 09. Vyplýva to z prieskumu Centra pre výskum verejnej mienky (CVVM).</p>
      <p><i>"Podľa volebného modelu malo v čase zberu dát najväčšiu podporu hnutie ANO (30 percent), nasledované s veľkým odstupom ODS (14 percent) a Pirátmi (13,5 percenta)"</i>, uvádza sa v prieskume.</p>
      <p>Na štvrtom mieste by skončila KSČM s deviatimi percentami, pričom rovnaký výsledok by dosiahla aj vládna ČSSD. Do Snemovne by sa dostali aj KDU-ČSL a SPD, ktoré by volilo 5,5 percenta ľudí.</p>
      <p>Pri prepočítaní na mandáty by hnutie ANO v 200-člennej Snemovni získalo 82 kresiel, ODS 32, Piráti 30. Komunisti a ČSSD by mali po 19 poslancov a ľudovci a SPD po deviatich mandátoch.</p>
    </article>
  </body>
</html>