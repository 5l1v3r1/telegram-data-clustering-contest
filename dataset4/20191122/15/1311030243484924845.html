<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625798/%E0%A6%AC%E0%A6%BF%E0%A7%9F%E0%A7%87%E0%A6%AC%E0%A6%BE%E0%A7%9C%E0%A6%BF%E0%A6%A4%E0%A7%87-%E0%A6%AE%E0%A6%A6%E0%A6%AA%E0%A6%BE%E0%A6%A8%E0%A7%87-%E0%A6%A6%E0%A7%81%E0%A6%87-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%AE%E0%A7%83%E0%A6%A4%E0%A7%8D%E0%A6%AF%E0%A7%81"/>
    <meta property="og:site_name" content="প্রথম আলো"/>
    <meta property="article:published_time" content="2019-11-22T15:26:00+00:00"/>
    <meta property="og:title" content="বিয়েবাড়িতে মদপানে দুই যুবকের মৃত্যু"/>
    <meta property="og:description" content="সিরাজগঞ্জের কাজীপুরে বিয়েবাড়িতে মদপানে দুই যুবকের মৃত্যু হয়েছে বলে অভিযোগ উঠেছে। আজ শুক্রবার ভোরে বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন অবস্থায় দুজনের মৃত্যু হয়। এ ঘটনায় অপর আটজন হাসপাতালে চিকিৎসাধীন।"/>
  </head>
  <body>
    <article>
      <h1>বিয়েবাড়িতে মদপানে দুই যুবকের মৃত্যু</h1>
      <address><time datetime="2019-11-22T15:26:00+00:00">22 Nov 2019, 15:26</time> by <a rel="author">প্রতিনিধি, সিরাজগঞ্জ</a></address>
      <p>সিরাজগঞ্জের কাজীপুরে বিয়েবাড়িতে মদপানে দুই যুবকের মৃত্যু হয়েছে বলে অভিযোগ উঠেছে। আজ শুক্রবার ভোরে বগুড়ার শহীদ জিয়াউর রহমান মেডিকেল কলেজ হাসপাতালে চিকিৎসাধীন অবস্থায় দুজনের মৃত্যু হয়। এ ঘটনায় অপর আটজন হাসপাতালে চিকিৎসাধীন।<br/><br/>মারা যাওয়া দুই যুবক হলেন সাদ্দাম হোসেন (২৫) ও রাসেল (২৪)। ঢাকায় একটি বেসরকারি বিশ্ববিদ্যালয়ে পড়তেন রাসেল। আর সাদ্দাম স্থানীয় কলেজ থেকে স্নাতক পাস করে কাজীপুরের আলমপুর মোড়ে একটি কম্পিউটারের দোকান চালাতেন।</p>
      <p>পুলিশ ও স্থানীয় সূত্রে জানা যায়, বৃহস্পতিবার রাতে বিয়াড়া গ্রামে একটি বিয়ের বউভাত অনুষ্ঠানে কয়েকজন যুবক দেশি মদ পান করেন। পরে তাঁরা অসুস্থ হয়ে পড়লে তাঁদের স্থানীয় হাসপাতালে নেওয়া হয়। অবস্থার অবনতি হলে তাঁদের বগুড়ার শহীদ জিয়াউর রহমান মেডিকেল কলেজ হাসপাতালে পাঠানো হয়। সেখানে চিকিৎসাধীন অবস্থায় দুজনের মৃত্যু হয়।</p>
      <p>কাজীপুর থানার ভারপ্রাপ্ত কর্মকর্তা এ কে এম লুৎফর রহমান প্রথম আলোকে বলেন, হাসপাতালে চিকিৎসাধীন আটজনের মধ্যে চারজনের অবস্থা আশঙ্কাজনক বলে জানা গেছে।</p>
      <p>সিরাজগঞ্জ সদর ও কাজীপুর সার্কেলের অতিরিক্ত পুলিশ সুপার সিগ্ধ আকতার প্রথম আলোকে বলেন, হাসপাতালের মৃত্যু সনদে খাদ্যে বিষক্রিয়ার কথা লেখা রয়েছে। দেশি মদ বা স্পিরিট পানে তাঁদের মৃত্যু হয়েছে বলে প্রাথমিকভাবে ধারণা করা হচ্ছে।</p>
    </article>
  </body>
</html>