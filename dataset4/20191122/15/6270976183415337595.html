<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/22/zastupnytsya-krykliya-bude-sudytys-za-posadu-jty-ne-planuye/"/>
    <meta property="og:site_name" content="Рубрика"/>
    <meta property="article:published_time" content="2019-11-22T15:18:58+00:00"/>
    <meta property="og:title" content="Заступниця Криклія буде судитись за посаду, йти не планує"/>
    <meta property="og:description" content="Заступник міністра інфраструктури з питань євроінтеграції Олександра Клітіна заявляє, що у скандалу з нібито її потраплянням на посаду через ліжко є замовники і що вона подаватиме до суду. Про це Клітіна сказала у коментарі журналістам, пише УП. “Якщо за розмови двох чоловіків напідпитку ЗМІ чорнять саме мене, то на те є причина і замовники. Звісно, […]"/>
  </head>
  <body>
    <article>
      <h1>Заступниця Криклія буде судитись за посаду, йти не планує</h1>
      <address><time datetime="2019-11-22T15:18:58+00:00">22 Nov 2019, 15:18</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/Oleksandra-Klitina-860x449.jpg"/>
      </figure>
      <p>
        <b>
          <b>Заступник міністра інфраструктури з питань євроінтеграції Олександра Клітіна заявляє, що у скандалу з нібито її потраплянням на посаду через ліжко є замовники і що вона подаватиме до суду.</b>
        </b>
      </p>
      <p>Про це Клітіна сказала у коментарі журналістам, пише <a href="https://www.pravda.com.ua/news/2019/11/22/7232759/">УП.</a></p>
      <p>“Якщо за розмови двох чоловіків напідпитку ЗМІ чорнять саме мене, то на те є причина і замовники. Звісно, коли я йшла на посаду заступника міністра, я розуміла, що буде непросто, що буде спротив реформам. Спочатку я хотіла промовчати і ігнорувати цю бридоту. Але я розумію, що сьогодні я, а завтра на моєму місці буде інша жінка – ваша дочка, дружина або мати. То що виходить, що усі симпатичні жінки, що працюють в уряді, парламенті, поліції, займають свої посади через постіль? Що це за дикість взагалі?”, – заявила вона.</p>
      <p>Вона вважає, що учасники цієї розмови і особливо депутат Антон Поляков, який розповсюдив таку інформацію про неї, мають понести відповідальність.</p>
      <p>Тому Клітіна подаватиме до суду і вимагатиме “спростування недостовірно інформації та компенсації моральної шкоди”.</p>
      <p>Вона також додала, що не піде з посади і буде надалі “продовжувати працювати і боротися за впровадження європейських принципів у транспортній сфері”.</p>
      <p>Клітіна додала, що завжди виступала і виступає проти корупції у транспортному секторі і вважає, що “менеджмент деяких державних підприємств, агентств та акціонерних товариств потрібно гнати поганою мітлою”.</p>
      <p>Раніше Криклій <a href="https://rubryka.com/2019/11/22/ministr-infrastruktury-hoche-zvilnyty-svoyu-zastupnytsyu-yaka-nibyto-otrymala-posadu-cherez-lizhko/">заявив, що на наступному засіданні Кабінету міністрів проситиме про звільнення заступниці з питань європейської інтеграції Олександри Клітіної.</a></p>
      <p>Нагадаємо, 19 листопада у мережу злили запис розмови депутатів від “Слуги народу” у Кривому Розі, де вони обговорюють заступницю міністра інфраструктури Владислава Криклія, яка нібито потрапила на посаду “через ліжко”. Розмову у Telegram-каналі опублікував нардеп Антон Поляков.</p>
      <p>Олександра Клітіна до свого призначення обіймала посаду керівниці Офісу підтримки реформ Міністерства інфраструктури України. Працювала не тільки з міністром Володимиром Омеляном, але і з його попередником – Андрієм Пивоварським, будучи його радницею.</p>
    </article>
  </body>
</html>