<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901063.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T15:21:00+00:00"/>
    <meta property="og:title" content="تنها راه «بی‌اثر کردن تحریم»"/>
    <meta property="og:description" content="مقام معظم رهبری در جلسه اخیر با 2500 تولید کننده و فعال اقتصادی با بیان اینکه تحریم حالا حالاها برداشته نمی شود، تنها را لغو تحریم از سوی تحریم کننده را بی اثر کردن تحریم با رونق تولید داخلی دانستند."/>
  </head>
  <body>
    <article>
      <h1>تنها راه «بی‌اثر کردن تحریم»</h1>
      <address>
        <time datetime="2019-11-22T15:21:00+00:00">22 Nov 2019, 15:21</time>
      </address>
      <p>کارشناس اقتصادی با بیان اینکه، برای بی اثر کردن تحریمها راهکاری جز حمایت هدفمند از تولید غیر رانتی وجود ندارد، گفت: برای تحقق این هدف بایستی معضل نرخ ارز بالا و سودهای بانکی غیر واقعی حل و فصل شود.</p>
      <p>مقام معظم رهبری در جلسه اخیر با 2500 تولید کننده و فعال اقتصادی با بیان اینکه تحریم حالا حالاها برداشته نمی شود، تنها را لغو تحریم از سوی تحریم کننده را بی اثر کردن تحریم با رونق تولید داخلی دانستند.</p>
      <p>احسان سلطانی در گفت و گو با تسنیم، با بیان اینکه، راهکار اصلی بی اثر کردن تحریمها حمایت هدفمند از تولید غیر رانتی است،  گفت: دولت و مجموعه‌های نزدیک به دولت مثل اتاق بازرگانی معمولا اظهار نظرهایی درباره تولید دارند که حالا به کلیشه‌های غیرقابل مصرف تبدیل شده و تاکنون پاسخی درباره بی‌تأثیر بودن ایده‌های مطرح شده آنها داده نشده است.</p>
      <p> این کارشناس اقتصادی گفت: دولت مستقر پیشتر تمرکز خود را روی سیاست خارجی و گشایش‌ در مراودات بین المللی متمرکز کرد و در این بین کسب و کارهای خرد و متوسط فراموش شدند این در حالی است که برای توسعه پایدار بیشتر باید روی این صنایع تمرکز کرد.</p>
      <p> سلطانی با بیان اینکه در حوزه حمایت از کسب و کارهای کوچک که بیشترین اشتغال را ایجاد می‌کنند اقدام جدی صورت نگرفته،گفت: چند سال قبل وزیر وقت صنعت درباره اقدامات حمایتی دولت از صنایع کوچک و متوسط گفته بود  "تمام آنها را به استانداری ها واگذار کردیم" این گزاره ساده یعنی اینکه دولت به طور کلی  چشم انداز و تمرکزی نسبت به این صنایع نداشته است.</p>
      <p>وی با بیان اینکه هدف از رونق تولید حمایت از صنایع رانت محور نیست، گفت: در سال قبل 20 شرکت بورسی خصولتی بزرگ نزدیک به 76 هزار میلیارد سود کردند که نشان می‌دهد این شرکتها کاملاً در فضای رونق هستند و به هیچ حمایتی نیاز ندارد.</p>
      <p>این کارشناس اقتصادی با بیان اینکه در طرح خروج از رکود مسعود نیلی که در سال 92 ارائه شد تمرکز دولت روی بنگاه‌های بزرگ بود، تاکید کرد: در نتیجه این سیاستها نه تنها شرایط امروز اقتصادی کشور با سال 92 تفاوتی نکرده بلکه چند گام هم به عقب رفته‌ایم.ذکر این نکته هم ضروری است که نباید  شاخص‌های منفی اقتصادی این روزهای اقتصاد کشور را کاملا به تحریم‌های اقتصادی نسبت داد.</p>
      <p>وی با بیان اینکه وضعیت امروز نشئت گرفته از کم سوادی نسخه نویسان دولتی است گفت: افزایش بهره‌های بانکی در راستای نظام بازار آزاد از سالهای 92 و 93 سرعت گرفت و در نتیجه سرمایه‌ها از 30 استان جمع شد و یک راست به تهران رفت در نتیجه این سیاست استانها دچار کمبود منابع شدند و در نهایت اقتصاد با مشکل جدی رکود در استانهای کوچکتر مواجه شد.</p>
      <p>سلطانی با بیان اینکه نیمی از نقدینگی ایران از سال 92 به بعد از محل سپرده های بانکی ایجاد شده است گفت: وقتی که نقدینگی رشد می‌کند بازیگران اصلی و سیاست گذاران مجبور می شوند برای تراز شدن اقتصاد قیمتها را سه برابر کند.</p>
      <p>این کارشناس اقتصادی ادامه داد، مهمترین مانع رونق تولید به عنوان یک سیاست اصلی برای بی اثر کردن تحریمها سودهای سپرده بالاست متاسفانه برای تعدیل نرخ این سودها تدبیر جدی  اندیشیده نشده است. خود دولت نیز 200 و 300 هزار میلیارد تومان بدهی بانکی دارد و مشغول پرداخت بهره است و مشخص نیست چرا همچنان سیاست‌نرخ‌های بالای سود بانکی در کشور ادامه دارد.</p>
      <p>این کارشناس اقتصادی با بیان اینکه راهکار دوم رونق تولید سیاست مناسب ارزی است گفت: با شوک ارزی اخیر مصرف خانوارها کاهش یافته چرا که قیمتها 3 برابر شده اما درآمد خانوارها 40 درصد رشد کرده است وقتی مصرف کم می شود رکود نیز تعمیق می‌شود.</p>
      <p>وی افزود اگر دولت مسئله نرخ ارز بالا را حل و فصل نکند و در کنار آن فکری به حال نرخ سود بانکی نشود متأسفانه رکود ادامه خواهد داشت و بحرانهای جدید به اقتصاد تحمیل می‌شود.</p>
      <p> وی در بخش دیگری از مباحث خود به مسئله کسب و کار در ایران پرداخت و گفت: مشکل اساسی اقتصاد ایران هزینه کسب و کار است و نه خود سهولت کسب و کار.</p>
      <p>سلطانی ادامه داد قوانین و مقررات نسبت به کشورهای دیگر آنچنان بالا نیست، مشکل اصلی کندی کار از سوی کارکنان دولت است در واقع رویه‌های اداری در ایران طولانی تر از روال عادی انجام می شود که این موضوع هم از همان سرکوب دستمزدی نشأت گرفته است.</p>
    </article>
  </body>
</html>