<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/gerb-ninova-nezabavno-da-nazove-loshite-biznesmeni-6102447"/>
    <meta property="og:site_name" content="Vesti"/>
    <meta property="article:published_time" content="2019-11-22T15:19:00+00:00"/>
    <meta property="og:title" content="ГЕРБ: Нинова незабавно да назове лошите бизнесмени"/>
    <meta property="og:description" content="„Искаме незабавно да посочи тези лица, тези фирми, кои са те, кога са се срещали, къде са се срещали”, призова Александър Ненков"/>
  </head>
  <body>
    <article>
      <h1>ГЕРБ: Нинова незабавно да назове лошите бизнесмени</h1>
      <h2>„Искаме незабавно да посочи тези лица, тези фирми, кои са те, кога са се срещали, къде са се срещали”, призова Александър Ненков</h2>
      <address><time datetime="2019-11-22T15:19:00+00:00">22 Nov 2019, 15:19</time> by <a rel="author">Николай Киров</a></address>
      <p>Като „евтин пиар” определи Александър Ненков  от ГЕРБ твърдението на Корнелия Нинова, че бизнесмени и олигарси с помощта на премиера Бойко Борисов са се опитали да овладеят БСП.</p>
      <p>На брифинг в централата на ГЕРБ зам.-председателят на парламентарната група на управляващите поиска от лидера на БСП да посочи имена.</p>
      <p>„Ние няма как да останем безучастни“, каза Ненков. Според него Нинова за пореден път оправдава своите неуспехи и твърди, че някой по някаква форма се опитва да влияе и да взима решения в нейната партия.</p>
      <p>
        <b>
          <a href="https://www.vesti.bg/bulgaria/borisov-shtiahme-da-se-prebiem-s-falkon-a-za-ninova-drebnava-ste-6102418">Борисов: Щяхме да се пребием с "Фалкон"-а, за Нинова: Дребнава сте</a>
        </b>
      </p>
      <p>„Как някакви бизнесмени, олигарси, знайни и незнайни хора се опитват с помощта на Борисов да овладеят нейната партия. Ако това е така, и тя има такава информация, искаме незабавно да посочи тези лица, тези фирми, кои са те, кога са се срещали, къде са се срещали”, призова Ненков.</p>
      <p>„Традиционно в БСП бизнесмените са лоши. Едни лоши бизнесмени и олигарси се опитват, заедно с Борисов, всъщност преди три години, са се опитали да завладеят БСП. Искам да попитам каква е целта три години да мълчи, ако е имало наистина такива бизнесмени,” добави бившият депутат от ГЕРБ Делян Добрев.</p>
      <p>„Настояваме като се каже А, да се каже до Я. Всички тези бизнесмени да се кажат. Ако госпожа Нинова я е страх да ги назове поименно и такива има, да назове откъде са, с какъв бизнес се занимават, млади ли са, стари ли са, какви са. За да разберем кои са те, косвено. Ако няма такива бизнесмени, то тогава излиза, че има режисиран план някой да се изкара жертва, преди разни конгреси и избори в столетницата”, каза Добрев.</p>
      <p>
        <b>
          <a href="https://www.vesti.bg/bulgaria/ninova-gerb-pari-postove-i-oblagi-da-sprat-promianata-v-bsp-6102253">Нинова: ГЕРБ - пари, постове и облаги, да спрат промяната в БСП</a>
        </b>
      </p>
      <p>По-рано днес лидерът на БСП заяви в парламента, обръщайки се към премира Бойко Борисов: „Излъгах не 1 млн. българи, излъгах вас и няколко бизнесмени в България. Искате ли поименно да ви кажа с кого и как разговаряхте да ме смените от поста председател на БСП, искате ли да кажа колко пари хвърлихте в този процес за смяната на председателя на БСП, така че не българските граждани, гласували за БСП, а вас, уважаеми и няколко бизнесмени, които си знаят в какви разговори участваха за овладяването на БСП, останахте излъгани. Е, съжалявам, няма да овладеете БСП поне не в скоро време”.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FPPGERB%2Fvideos%2F555604341883631%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/ninova-problemyt-e-koj-da-vodi-bashtinata-cheta-i-prorokuvane-6102203"/>
        <a href="https://www.vesti.bg/bulgaria/naprezhenie-v-bsp-stanishev-napadna-dobrev-otvyrna-6102184"/>
        <a href="https://www.vesti.bg/bulgaria/ninova-represirat-ni-borisov-otgovori-6101783"/>
      </related>
    </article>
  </body>
</html>