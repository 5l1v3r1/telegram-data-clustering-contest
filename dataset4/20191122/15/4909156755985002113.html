<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/201050/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-22T15:35:00+00:00"/>
    <meta property="og:title" content="א'-ב' של פגיעה בהתארגנות"/>
    <meta property="og:description" content="חברת הייעוץ IRI Consultants מעידה על עצמה ככזו שמסייעת &quot;לזהות ולפתור עניינים&quot; שיובילו בעתיד לחיכוכים בין ההנהלה לעובדים | מרדית' וויטיקר, עובדת לשעבר בגוגל שהובילה נגדה מחאה בעקבות טיפול לקוי בהטרדה מינית: &quot;זהו ניסיון נוסף של ההנהלה לפגוע בהתארגנות&quot;"/>
  </head>
  <body>
    <article>
      <h6 class="kicker">עבודה בעולם</h6>
      <h1>א'-ב' של פגיעה בהתארגנות</h1>
      <h2>גוגל תשכור את שירותיה של חברת ייעוץ המתמחה במניעת התאגדויות עובדים. <br/>חברת הייעוץ IRI Consultants מעידה על עצמה ככזו שמסייעת "לזהות ולפתור עניינים" שיובילו בעתיד לחיכוכים בין ההנהלה לעובדים | מרדית' וויטיקר, עובדת לשעבר בגוגל שהובילה נגדה מחאה בעקבות טיפול לקוי בהטרדה מינית: "זהו ניסיון נוסף של ההנהלה לפגוע בהתארגנות"</h2>
      <address><time datetime="2019-11-22T15:35:00+00:00">22 Nov 2019, 15:35</time> by <a rel="author">יונתן קירשנבאום</a></address>
      <p>אחרי מספר שנים של חיכוכים בין ההנהלה לעובדים וניסיון התאגדות, חברת גוגל (אלפבית) האמריקאית הודיעה בשבוע שעבר על כוונתה לשכור את שירותיה של חברת הייעוץ IRI Consultants, זאת כחלק ממדיניות הפגיעה בניסיון ההתאגדות של עובדי החברה. חברת הייעוץ מתהדרת בהצלחה בניהול מספר מאבקים של הנהלות נגד ניסיון ההתאגדות של עובדיהן.</p>
      <p>חברת הייעוץ גם מעידה על עצמה ככזו שמסייעת "לזהות ולפתור עניינים" שיובילו בעתיד לחיכוכים בין ההנהלה לעובדים. חברת גוגל מתמודדת בשנים האחרונות עם ניסיונות הולכים וגוברים של עובדיה למחות נגד מדיניות ההנהלה ואפילו להקים ועדים. על אף שעד כה לא ידוע על ניסיון נרחב של עובדי גוגל העולמי להקים ועד עובדים, יתכן שמטרת מהלך ההתקשרות עם חברת הייעוץ היא למנוע ניצנים של התארגנות במשרדים ברחבי העולם.</p>
      <figure>
        <img src="https://www.davar1.co.il/wp-content/uploads/2019/11/221119_google1.jpg"/>
        <figcaption>משרדי גוגל במאונטין ויאו, קליפורניה, ארה"ב. ( Benny Marty / Shutterstock.com)</figcaption>
      </figure>
      <p>מדובר בצעד נוסף של הנהלת חברת גוגל בניסיון למנוע מעובדיה להתאגד ולמחות כנגד הנהלת החברה. בשנים האחרונות מנהלים עובדי החברה במוקדים מסוימים ניסיון מתמשך להקים ועד, תוך התנגדות אקטיבית של ההנהלה. לפני שנה עצרו כ-20 אלף מעובדי החברה את עבודתם במחאה נגד תמיכת ההנהלה באחד מבכירי החברה שהואשם בהטרדה מינית של עובדת. לאחר המחאה החליטה החברה להרחיק שתי עובדות שעמדו מאחורי ארגון המחאה מעבודתן. לאחר מחאה נוספת נגד המהלך החליטה ההנהלה להחזיר את שתי העובדות.</p>
      <p>אחת מעובדות אלו, מרדית' וויטיקר, שהתפטרה מעבודתה בגוגל אחרי 13 שנים, אמרה במכתב פומבי כי הנהלת גוגל "התחילה לעשות את מה שרוב הנהלות החברות הגדולות עושות – להיאבק בכוחם של העובדים על ידי שימוש בסל הכלים הידוע להן". על ההתקשרות של גוגל עם חברת IRI אמרה וויטיקר כי "יש להבין אותה כניסיון נוסף של ההנהלה לפגוע בהתארגנות על ידי חברה שמתחמה בדיוק בתחום זה".</p>
      <figure>
        <iframe data-src="https://twitter.com/shannoncoulter/status/1058013892146675712?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>בחודש שעבר נחשף כי עובדי החברה האשימו את ההנהלה בכך שפיתחה כלי מעקב אחר ניסיונות ההתארגנות של עובדיה. לטענת העובדים, ההנהלה פיתחה והתקינה תוסף לדפדפן של גוגל, שעוקב אחר שימוש העובדים באינטרנט ומנתר ניסיונות לארגן מחאת עובדים, או התאגדות לצורך העלאת תנאים. התוסף מתריע להנהלה על כל ישיבה בהשתתפות יותר מ-100 עובדים, בניסיון לעקוב אחרי ניסיונות ההתארגנות. על פי מספר טענות שהועלו לאחרונה על ידי עובדים שביקשו להישאר אנונימיים, המהלך נעשה בתיאום ובייעוץ של חברת IRI.</p>
      <p>לאחרונה עובדי גוגל בציריך מחו נגד ניסיונות ההנהלה למנוע התארגנות עובדים, ודרשו הקמת ועד על אף ניסיונות ההנהלה למנוע זאת מהם. על פי עובדי החברה, ההנהלה מקיימת באופן מתמשך מאמצים למנוע התארגנות במשרדי גוגל בשוויץ. בחודש שעבר החליטו עובדי קבלן של גוגל בפיטסבורג להצטרף לאיגוד עובדי הפלדה האמריקאי.</p>
    </article>
  </body>
</html>