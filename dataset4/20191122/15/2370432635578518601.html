<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/diethni/491275-synantiseis-anastasiadi-me-gkoyteres-kai-akintzi-gia-to-kypriako-sto-berolino/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T15:20:45+00:00"/>
    <meta property="og:title" content="Συναντήσεις Αναστασιάδη με Γκουτέρες και Ακιντζί για το Κυπριακό στο Βερολίνο"/>
    <meta property="og:description" content="Μιλώντας μετά τη συνάντηση του προέδρου Αναστασιάδη με τον ΓΓ του ΑΚΕΛ στο προεδρικό μέγαρο, ο κ. Προδρόμου είπε ότι ο Πρόεδρος της Δημοκρατίας αντιμετωπίζει τη συνάντηση της Δευτέρας, στο Βερολίνο, σαν μια ευκαιρία"/>
  </head>
  <body>
    <article>
      <h1>Συναντήσεις Αναστασιάδη με Γκουτέρες και Ακιντζί για το Κυπριακό στο Βερολίνο</h1>
      <h2>Μιλώντας μετά τη συνάντηση του προέδρου Αναστασιάδη με τον ΓΓ του ΑΚΕΛ στο προεδρικό μέγαρο, ο κ. Προδρόμου είπε ότι ο Πρόεδρος της Δημοκρατίας αντιμετωπίζει τη συνάντηση της Δευτέρας, στο Βερολίνο, σαν μια ευκαιρία</h2>
      <address><time datetime="2019-11-22T15:20:45+00:00">22 Nov 2019, 15:20</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/diethni/491275-synantiseis-anastasiadi-me-gkoyteres-kai-akintzi-gia-to-kypriako-sto-berolino/#">Facebook 0</a>
        </li>
        <li>
          <a href="https://www.eleftherostypos.gr/diethni/491275-synantiseis-anastasiadi-me-gkoyteres-kai-akintzi-gia-to-kypriako-sto-berolino/#">Twitter</a>
        </li>
        <li>
          <a href="https://www.eleftherostypos.gr/diethni/491275-synantiseis-anastasiadi-me-gkoyteres-kai-akintzi-gia-to-kypriako-sto-berolino/#">LinkedIn</a>
        </li>
        <li>
          <a href="https://www.eleftherostypos.gr/diethni/491275-synantiseis-anastasiadi-me-gkoyteres-kai-akintzi-gia-to-kypriako-sto-berolino/#">Περισσότερα</a>
        </li>
      </ul>
      <p>Ο πρόεδρος Αναστασιάδης βλέπει τη συνάντηση στο Βερολίνο σαν μια ευκαιρία, ενώ μεταβαίνει έχοντας την πολιτική βούληση να ξεκινήσουν οι διαπραγματεύσεις το συντομότερο, δήλωσε ο κυβερνητικός εκπρόσωπος Πρόδρομος Προδρόμου.</p>
      <p>Είπε επίσης ότι η θέση της ελληνοκυπριακής πλευράς είναι ότι είναι εφικτή η συνομολόγηση των όρων αναφοράς, αλλά και η σύγκληση άτυπης διάσκεψης, τύπου Κραν Μοντάνα, στο αμέσως επόμενο διάστημα.</p>
      <p>Μιλώντας μετά τη συνάντηση του προέδρου Αναστασιάδη με τον ΓΓ του ΑΚΕΛ στο προεδρικό μέγαρο, ο κ. Προδρόμου είπε ότι ο Πρόεδρος της Δημοκρατίας αντιμετωπίζει τη συνάντηση της Δευτέρας, στο Βερολίνο, σαν μια ευκαιρία, όπου ο ΓΓ θα εξετάσει μαζί με τους δύο ηγέτες πώς μπορούμε να προχωρήσουμε και ποια είναι τα επόμενα βήματα.</p>
      <p>Η θέση του Προέδρου της Δημοκρατίας και η θέση της ελληνοκυπριακής πλευράς είναι ότι είναι εφικτό να έχουμε αυτό που ονομάστηκε «όροι αναφοράς» δηλαδή το κατάλληλο έδαφος για να επαναρχίσουν οι διαπραγματεύσεις, είπε. Πρόσθεσε ότι θέση της πλευράς μας είναι ότι μπορούμε στο αμέσως επόμενο διάστημα να έχουμε και την άτυπη συνάντηση που εξετάζεται να γίνει, με τη σύνθεση της διάσκεψης στο Κραν Μοντάνα.</p>
      <p>«Εναπόκειται πλέον στη συνάντηση της Δευτέρας στο Βερολίνο να δούμε πώς θα προχωρήσουν τα πράγματα» είπε ο κ. Προδρόμου.</p>
      <p>Πρόσθεσε ότι ο Πρόεδρος της Δημοκρατίας «πάει με την πολιτική βούληση, όχι απλώς να δώσουμε συνέχεια, αλλά να ξεκινήσουν οι διαπραγματεύσεις το συντομότερο. Αυτή είναι η επιδίωξη του Προέδρου από την επαύριο του ναυαγίου στο Κραν Μοντάνα».</p>
      <p>Ερωτηθείς αν άλλαξε κάτι σε σχέση με τις προσδοκίες της Λευκωσίας από τη συνάντηση του Βερολίνου και αν έχει ανέβει ο πήχης, ο κ. Προδρόμου αναφέρθηκε στην «καθαρή θέση του Προέδρου της Δημοκρατίας», ο οποίος «διατυπώνοντας την ετοιμότητά του, έχει πολύ σωστά διευκρινίσει ότι βεβαίως, εξαρτάται και από την άλλη πλευρά».</p>
      <p>«Είναι θέμα πολιτικών αποφάσεων. Ο Πρόεδρος της Δημοκρατίας έχει την πολιτική θέση την οποία θα καταθέσει τη Δευτέρα και σε αυτή τη συνάντηση, όπως κατ’ επανάληψη την έχει καταθέσει και στον ΓΓ και στα Ηνωμένα Έθνη» συμπλήρωσε.</p>
      <p>Εξέφρασε τέλος την ελπίδα ότι «θα μπορέσουμε να κάνουμε αυτό το βήμα για να έχουμε την επανέναρξη των διαπραγματεύσεων».</p>
      <p>Για το θέμα ρωτήθηκε και ο ΓΓ του ΑΚΕΛ, Άντρος Κυπριανού, εξερχόμενος της συνάντησης με τον πρόεδρο Αναστασιάδη για το θέμα των παρακολουθήσεων και της προστασίας των προσωπικών δεδομένων.</p>
      <p>Ο κ. Κυπριανού είπε ότι ζήτησε μια σύντομη ενημέρωση για το ποιες είναι οι επιδιώξεις και ότι ο πρόεδρος τον ενημέρωσε σχετικά.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/diethni/491275-synantiseis-anastasiadi-me-gkoyteres-kai-akintzi-gia-to-kypriako-sto-berolino/#">Facebook 0</a>
        </li>
        <li>
          <a href="https://www.eleftherostypos.gr/diethni/491275-synantiseis-anastasiadi-me-gkoyteres-kai-akintzi-gia-to-kypriako-sto-berolino/#">Twitter</a>
        </li>
        <li>
          <a href="https://www.eleftherostypos.gr/diethni/491275-synantiseis-anastasiadi-me-gkoyteres-kai-akintzi-gia-to-kypriako-sto-berolino/#">LinkedIn</a>
        </li>
        <li>
          <a href="https://www.eleftherostypos.gr/diethni/491275-synantiseis-anastasiadi-me-gkoyteres-kai-akintzi-gia-to-kypriako-sto-berolino/#">Περισσότερα</a>
        </li>
      </ul>
    </article>
  </body>
</html>