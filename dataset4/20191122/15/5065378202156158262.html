<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/dikaiosynh/story/1031711/martyras-sti-diki-sorra-kapoioi-theoroysan-oti-o-sorras-itan-o-gios-toy-apollona"/>
    <meta property="og:site_name" content="Newsbomb"/>
    <meta property="article:published_time" content="2019-11-22T15:50:54+00:00"/>
    <meta property="og:title" content="Μάρτυρας στη δίκη Σώρρα: Κάποιοι θεωρούσαν ότι ο Σώρρας ήταν ο γιος του Απόλλωνα"/>
    <meta property="og:description" content="Το προφίλ και τη δράση του ιδρυτή της «Ελλήνων Συνέλευσις», Αρτέμη Σώρρα επιχείρησε να σκιαγραφήσει ενώπιον του Τριμελούς Εφετείου Κακουργημάτων, όπου εκδικάζεται η υπόθεση της «εγκληματικής οργάνωσης» ο δημοσιογράφος, Λευτέρης Ρήνος, που ερεύνησε από την Αμερική τους ισχυρισμούς του κατηγορουμένου ότι δήθεν διέθετε χρεόγραφα αμερικανικού δημοσίου ύψους 600 εκατομμυρίων δολαρίων."/>
  </head>
  <body>
    <article>
      <h1>Μάρτυρας στη δίκη Σώρρα: Κάποιοι θεωρούσαν ότι ο Σώρρας ήταν ο γιος του Απόλλωνα</h1>
      <h2>Το προφίλ και τη δράση του ιδρυτή της «Ελλήνων Συνέλευσις», Αρτέμη Σώρρα επιχείρησε να σκιαγραφήσει ενώπιον του Τριμελούς Εφετείου Κακουργημάτων, όπου εκδικάζεται η υπόθεση της «εγκληματικής οργάνωσης» ο δημοσιογράφος, Λευτέρης Ρήνος, που ερεύνησε από την Αμερική τους ισχυρισμούς του κατηγορουμένου ότι δήθεν διέθετε χρεόγραφα αμερικανικού δημοσίου ύψους 600 εκατομμυρίων δολαρίων.</h2>
      <address><time datetime="2019-11-22T15:50:54+00:00">22 Nov 2019, 15:50</time> by <a rel="author">Newsroom</a></address>
      <p>«Υπήρχε πλήρης επηρεασμός. Πολλοί ζούσαν και ανέπνεαν για τον Σώρρα. Καταστράφηκαν οικογένειες. <b>Κάποιοι θεωρούσαν ότι ο Σώρρας ήταν ο γιος του Απόλλωνα που ερχόταν να τους σώσει</b>», είπε ο μάρτυρας και συνέχισε λέγοντας πως ο Αρτέμης Σώρρας δεν ήταν τίποτα περισσότερο από τον εμπνευστή ενός τραπεζικού κόλπου, που σκόπευε να το πετύχει μέσα από διάφορες θεωρίες συνωμοσίας. Κατά καιρούς είχε επιχειρήσεις χωρίς σημαντική αξία, ενώ «πάντα χρωστούσε σε ανθρώπους».</p>
      <p>Σύμφωνα με το κ. <b>Ρήνο</b>, η έρευνά του ξεκίνησε το 2011 στην Αμερική, όταν εμφανίστηκαν ο Σώρρας και ένας ακόμη κατηγορούμενος, υποστηρίζοντας, πως «τα χρήματα ήταν <b>αποτέλεσμα πώλησης μίας αρχαίας ελληνικής τεχνολογίας διαστημικών καυσίμων</b> που πούλησε <b>ο Σώρρας στον Ομπάμα</b> και στην αμερικανική κυβέρνηση», καταλήγοντας ότι στην πραγματικότητα τα έγγραφα, που δεν αποδέχονται οι ΗΠΑ, «δεν αξίζουν ούτε όσο το χαρτί πάνω στο οποίο είναι τυπωμένα».</p>
      <p>«Απώτερος σκοπός ήταν η εξουσία. Κάποια στιγμή ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα <b>τραπεζικό κόλπο</b>. Πιστεύω ότι ήξεραν πως δεν υπήρχαν αυτά τα χρήματα. Τα ποσά ήταν εξωπραγματικά... Εκτιμώ ότι στο τέλος και οι ίδιοι πίστεψαν ότι λεφτά υπάρχουν. Ακόμα και ο Σώρρας φαίνεται πως ξέχασε το σενάριο που είχε φτιάξει με τα έγγραφα και για αυτό έστειλε το ίδιο το χειρόγραφο στο <b>Ταμείο Χρηματοπιστωτικής Σταθερότητας</b>, με κοινοποίηση στον Πρωθυπουργό, προκειμένου να αγοράσει την Εθνική και άλλες τρεις τράπεζες. Η κίνηση αυτή είχε σαν αποτέλεσμα να ασχοληθεί με το θέμα η Τράπεζα της Ελλάδος, η οποία και είπε ότι όλα είναι ψευδή» κατέθεσε ο κ. Ρήνος.</p>
      <p>Αναφέρθηκε δε και στα<b> ιδιωτικά συμφωνητικά</b> που υπεγράφησαν με δήμους της χώρας: «Πήγαιναν να κάνουν βάσεις με λεφτά που δεν υπήρχαν. Είχαν στο μυαλό τους ότι αν συνάψεις δάνειο με μία τράπεζα, αυτό που παίρνεις ανήκει στην τράπεζα. Αντίστοιχα, αν ένας Δήμος υπέγραφε το συμφωνητικό ότι θα λάβει αυτά τα ανύπαρκτα χρήματα, τότε τους ανήκε ο Δήμος», συμπλήρωσε ο μάρτυρας, ενώ σε άλλο σημείο της κατάθεσής του, επεσήμανε ότι οι κατηγορούμενοι «βρήκαν έφορο έδαφος σε χιλιάδες κόσμο. Το ουσιαστικό αποτέλεσμα ήρθε με τον πολιτικό φορέα. Δέκα χιλιάδες άτομα. Κάποιοι μπορούσαν να πληρώσουν, αλλά δεν το έκαναν και έχασαν τις περιουσίες τους τελικά. Άλλοι που φώναζαν ότι ήταν λάθος, βαφτίστηκαν προδότες από το Σώρρα και εκδιώχθηκαν».</p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/ellada/dikaiosynh/story/1031353/koinoniko-merisma-2019-pote-tha-dothei-posa-xrimata-tha-parete">Κοινωνικό Μέρισμα 2019: Πότε θα δοθεί - Πόσα χρήματα θα πάρετε</a>
      </p>
      <p><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></p>
      <related>
        <a href="https://www.newsbomb.gr/ellada/dikaiosynh/story/1027123/diakopi-sti-diki-toy-artemi-sorra"/>
        <a href="https://www.newsbomb.gr/ellada/story/894540/o-sorras-moirazei-lefta-kai-apo-to-kratitirio-den-fantazeste-ti-eipe-stoys-astynomikoys"/>
        <a href="https://www.newsbomb.gr/ellada/story/895319/sorras-politiki-i-dioxi-moy-ypirxa-stoxos-dolofonias-dyo-fores"/>
      </related>
    </article>
  </body>
</html>