<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/woman/1562815/taytotita-gynaika-eimaste-polla-kai-axizoyme-ta-panta"/>
    <meta property="og:site_name" content="NOOZ."/>
    <meta property="article:published_time" content="2019-11-22T15:55:00+00:00"/>
    <meta property="og:title" content="Ταυτότητα Γυναίκα: Είμαστε πολλά και αξίζουμε τα πάντα"/>
    <meta property="og:description" content="Ταυτότητα Γυναίκα. Επίθετο Ικανή. Χαρακτηριστικά ουκ ολίγα. Συναισθηματική, ζόρικη, σκληρή, χαρισματική, ευγενική, ευδιάθετη, χαμογελαστή, κατσουφιασμένη, σοβαρή, σοβαροφανής, ντροπαλή, ταλαντούχα, πρόσχαρη, πνευματώδης, υλίστρια, παρεμβατική, γλυκιά, τοξική, ή και όλα μαζί. Αναλόγως τη στιγμή. Ο κατάλογος δεν σταματά πουθενά και ποτέ."/>
  </head>
  <body>
    <article>
      <h1>Ταυτότητα Γυναίκα: Είμαστε πολλά και αξίζουμε τα πάντα</h1>
      <address>
        <time datetime="2019-11-22T15:55:00+00:00">22 Nov 2019, 15:55</time>
      </address>
      <p>
        <b>Ταυτότητα Γυναίκα. Επίθετο Ικανή. Χαρακτηριστικά ουκ ολίγα. Συναισθηματική, ζόρικη, σκληρή, χαρισματική, ευγενική, ευδιάθετη, χαμογελαστή, κατσουφιασμένη, σοβαρή, σοβαροφανής, ντροπαλή, ταλαντούχα, πρόσχαρη, πνευματώδης, υλίστρια, παρεμβατική, γλυκιά, τοξική, ή και όλα μαζί. Αναλόγως τη στιγμή. Ο κατάλογος δεν σταματά πουθενά και ποτέ.</b>
      </p>
      <h3>της Μάρης Γαργαλιάνου</h3>
      <hr/>
      <p>Η Γυναίκα είναι Άνθρωπος, καλησπέρα σας. Δεν γεννήθηκε με σκοπό απόλυτο και έναν, να τεκνοποιήσει και να γίνει μάνα γιατί πρέπει να βρει το απόλυτο νόημα της ζωής για κάποιους και να φέρει στον κόσμο ένα πλάσμα πιθανότατα άτυχο αν η ίδια η Γυναίκα δεν το επιλέξει και σαν ψόφιο ψάρι πάει όπου την πάει το κύμα σε μια θάλασσα εκατομμυρίων ταμπελών – σκουπιδιών που ακόμα και εν έτη 2019 εξακολουθούν να υπάρχουν και να αναπαράγονται.</p>
      <p>Η Γυναίκα δεν είναι μηχανή, ούτε γρανάζι. Είναι άξια και μπορεί. Μπορεί να κάνει καριέρα μεγατόνων χωρίς να περάσει από δέκα κρεβάτια όπως πολλοί θέλουν να πιστεύουν, μπορεί να γίνει πλούσια και επιτυχημένη χωρίς να βρίσκεται σε μια σχέση συμβατική – πατερίτσα με κάποιον εφοπλιστή, βιομήχανο, ή καναλάρχη. Μπορεί γενικά. Μπορεί να είναι αυτό που πραγματικά θέλει να είναι. Χωρίς αλισβερίσια. Χωρίς ενοχές, υποχρεώσεις και χρωστούμενα. Απλά μπορεί.</p>
      <p>Μπορεί να έχει τρεις δουλειές και να μεγαλώνει μόνη τα δύο παιδιά της. Μπορεί να φέρνει βόλτα ένα σπίτι με μια μανά με άνοια και έναν πατέρα στο πουθενά. Μπορεί να επιστρέφει απ’ τη δουλειά με χαμόγελο και να διαβάζει τον μικρό της, ενώ μόλις δέχτηκε σεξουαλική επίθεση από το «αφεντικό», δεν ενέδωσε και εν τέλει απολύθηκε.</p>
      <p>Μπορεί στον τόπο της να γίνεται πόλεμος, να φεύγει μέσα σε μια βάρκα για το άγνωστο, να φτάνει στο άγνωστο και να ευγνωμονεί, χωρίς να ξέρει τι θα γίνει αύριο και κάθε αύριο από εδώ και πέρα.</p>
      <p>Μπορεί πολλά. Και αν αναρωτιέσαι γιατί τα γράφω όλα αυτά καθώς είναι «αυτονόητα», σε προκαλώ να αρχίσεις να παρατηρείς τον κόσμο γύρω σου ένα κλικ παραπάνω. Εκεί που κάθεσαι αμέριμνος στο αγαπημένο σου καφέ, άκου συζητήσεις αντρών και γυναικών –ακόμα χειρότερα- που παίζουν τριγύρω. Έπειτα ρίξε μια ματιά στον καθρέφτη και πες και σε μας την άποψή σου.</p>
      <p>Για ποια ισότητα μιλάμε τελικά όταν σχεδόν πάντα μια Γυναίκα που «ανεβαίνει» και ξεχωρίζει, πρέπει να κρίνεται και μάλιστα «αυστηρά» και αισχρά πολλές φορές από γατόνια και εξυπνάκηδες;</p>
      <p>Για ποιον ΜΗ σεξισμό και ποιες ΜΗ φαλλοκρατικές αντιλήψεις –πολλές φορές και από τα δύο φύλα- μιλάμε επίσης όταν μια Γυναίκα με μια καθημερινότητα σκληρή και ένα κάρο στο μυαλό της πράγματα ξεχνά, ή δεν τα «καταφέρνει» με όλα, ή κάποιες στιγμές απλά δεν αντέχει;</p>
      <p>«Δεν είναι καλή μάνα αυτή», «Ανεπρόκοπη παιδί μου, από νοικοκυροσύνη δε ξέρει γρι», «Πάει, τα ‘χασε… Ήθελε να φέρει βόλτα δουλειά και παιδί μαζί. Εμ, δεν πας πουθενά έτσι κουκλίτσα μου», «Πως τα κατάφερε και έγινε νούμερο ένα στην τηλεόραση! Ποιος ξέρει από πόσα κρεβάτια πέρασε…», «Ξέρεις τι λένε γι΄ αυτή έτσι; Τα έχει με έναν τριάντα χρόνια μεγαλύτερο. Γιατί άραγε!...», «Πάει αυτή, λάλησε. Είναι μόνη της χρόνια. Δεν θέλει να συμβιβάζεται λέει. Προτιμά να επενδύσει στο χρόνο με τον εαυτό της! Χαχα… Τζιβιτζιλού θα είναι!»</p>
      <p>Σας ευχαριστούμε για την κριτική και τα λόγια. Δεδομένου ότι ο χρόνος μας είναι πολύτιμος, εκτιμούμε ότι είναι και ο δικός σας. Για να μπήκατε σε λογικές να μας «κριτικάρετε» και πολλές φορές για ολόκληρα λεπτά, ή ώρες, μάλλον κάτι κάνουμε καλά. Να είστε καλά. Είμαστε πολλά και αξίζουμε τα πάντα!</p>
      <p>Φιλικά,</p>
      <p>Ταυτότητα Γυναίκα</p>
      <p>
        <b>
          <i>Φωτογραφία: Jodi Hilton</i>
        </b>
      </p>
    </article>
  </body>
</html>