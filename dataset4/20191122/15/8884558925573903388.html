<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/raznolika-kraska-ponudba-pod-eno-streho"/>
    <meta property="og:site_name" content="Primorske novice"/>
    <meta property="article:published_time" content="2019-11-22T15:07:55+00:00"/>
    <meta property="og:title" content="Raznolika kraška ponudba pod eno streho"/>
    <meta property="og:description" content="KrasCarso Food Tour povezuje sedem različnih ponudnikov s Krasa, ki so skupaj pripravili raznolika vodenja, s katerimi želijo predstaviti pestrost kraške kulinarike in ponudbe."/>
  </head>
  <body>
    <article>
      <h1>Raznolika kraška ponudba pod eno streho</h1>
      <address><time datetime="2019-11-22T15:07:55+00:00">22 Nov 2019, 15:07</time> by <a rel="author">Petra Mezinec</a></address>
      <p>
        <b>KrasCarso Food Tour povezuje sedem različnih ponudnikov s Krasa, ki so skupaj pripravili raznolika vodenja, s katerimi želijo predstaviti pestrost kraške kulinarike in ponudbe.</b>
      </p>
      <figure>
        <img src="https://static.primorske.si/foto/highres/srednja/720884_270-foodtour.jpg"/>
        <figcaption>Sedem kraških ponudnikov je združilo moči in na trg spravilo pakete vodenj KrasCarso food tours. Foto: KrasCarso Food Tour</figcaption>
      </figure>
      <p><b>KRAS</b> &gt; Ideja o povezovanju skupine ponudnikov in pripravi posebnih kulinaričnih vodenj je med člani Društva za razvoj kmetijstva in turizma Planta zorela že kar nekaj let, je pojasnila predsednica društva <b>Aleksandra Pelicon</b> iz Turistične kmetije Ostrouška Pelicon iz Coljave. A do priprave končnega produkta vse do letošnjega leta ni prišlo. Pomembno prelomnico je predstavljala vključitev v Interregov projekt Medfest, ki se je ukvarjal predvsem z razvojem trajnostnega turizma, povezanega z lokalno kulinarično ponudbo. Glavni cilj projekta, v katerega so bili vključeni partnerji iz osmih držav, pa je bil razvoj trajnostnih kulinaričnih doživetij.</p>
      <h3>Dobili so strokovno pomoč</h3>
      <p>V Društvu Planta so se Medfestu pridružili na povabilo slovenskega partnerja projekta, Geografskega inštituta Antona Melika, ki deluje pod okriljem ZRC SAZU. “Všeč jim je bilo prav to, da smo imeli zasnovo že pripravljeno, potrebovali smo le pomoč, da produkt spravimo na trg,” je pojasnila <b>Katja Skok</b> iz Gostilne Skok iz Štorij.</p>
      <p>V času trajanja projekta - zaključil se je s konferenco v portugalskem mestecu Taviro - so tako lahko med drugim sodelovali z različnimi strokovnjaki, opravili analizo trga in se udeležili delavnic ustvarjanja produktov. Poleg tega so jim omogočili tudi prevode v tuje jezike, postavili so spletno stran in dobili profesionalne fotografije. Vse to bi bil prevelik zalogaj za majhno društvo, še zatrdita gostinki.</p>
      <h3>Od nekaj ur do več dni</h3>
      <p>Tako je nastal kulinarični turistični produkt z imenom KrasCarso Food Tour. Gostom bodo ponujali različne delavnice, degustacije, oglede in seveda pogostitve, s katerimi želijo predstaviti raznolikost kraške ponudbe bolj zahtevnim gostom.</p>
      <p>Poleg Turistične kmetije Ostrouška Pelicon in Gostilne Skok se v skupni ponudbi predstavljajo še Kmetija Buntovi iz Škrbine, Turistična kmetija Kras Berry iz Gorjanskega, Gostilna Kobjeglava s pršutarno, Vina Kukanja iz Komna in Špacapanova hiša iz Komna. V prihodnosti ne izključujejo sodelovanja še z drugimi ponudniki.</p>
      <p>Vodenja so različno dolga in trajajo od nekaj ur do več dni, primerna pa so za manjše skupine. Različne ture se osredotočajo na štiri stebre, in sicer zeliščarstvo, pršutarstvo, vinogradništvo in kulinariko.</p>
    </article>
  </body>
</html>