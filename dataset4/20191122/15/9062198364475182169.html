<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3384962/dipsiz-gol-icin-bir-suc-duyurusu-daha"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T15:02:00+00:00"/>
    <meta property="og:title" content="Dipsiz Göl için bir suç duyurusu daha"/>
    <meta property="og:description" content="Ankara Barosu Dipsiz Göl’ün kurutulmasında sorumluluğu olduğu gerekçesiyle Gümüşhane Valisi Kültür ve Turizm Müdürü, Arkeoloji Müzesi Müdürü, Şehircilik İl Müdürü, Kültür Varlıklarını Koruma Bölge Mü"/>
  </head>
  <body>
    <article>
      <h1>Dipsiz Göl için bir suç duyurusu daha</h1>
      <h2>Ankara Barosu Dipsiz Göl’ün kurutulmasında sorumluluğu olduğu gerekçesiyle Gümüşhane Valisi Kültür ve Turizm Müdürü, Arkeoloji Müzesi Müdürü, Şehircilik İl Müdürü, Kültür Varlıklarını Koruma Bölge Mü</h2>
      <address>
        <time datetime="2019-11-22T15:02:00+00:00">22 Nov 2019, 15:02</time>
      </address>
      <p>
        <b>Gümüşhane'nin merkeze bağlı Dumanlı köyü sınırlarındaki Taşköprü Yaylası'nda yasal izinle yapılan define kazısıyla 12 bin yıllık Dipsiz Göl'ün yok edilmesine tepkiler sürüyor. </b>
      </p>
      <p>
        <b>Dipsiz Göl için suç duyurusu: “İnsanlığa karşı suç işlendi</b>
      </p>
      <p>Ankara Barosu Dipsiz Göl’ün kurutulmasında sorumluluğu olduğu gerekçesiyle Gümüşhane Valisi Kültür ve Turizm Müdürü, Arkeoloji Müzesi Müdürü, Şehircilik İl Müdürü, Kültür Varlıklarını Koruma Bölge Müdürü hakkında suç duyurusunda bulundu.</p>
      <p>Ankara Barosu, Dipsiz Göl’ün kurutulmasında sorumluluğu olduğu gerekçesiyle Gümüşhane Valisi Kamuran Taşbilek, Gümüşhane Valiliği Kültür ve Turizm Müdürü, Gümüşhane Arkeoloji Müzesi Müdürü, Gümüşhane Çevre ve Şehircilik İl Müdürü, Trabzon Kültür Varlıklarını Koruma Bölge Müdürü hakkında ‘görevi kötüye kullanmaktan’ suç duyurusunda bulundu.</p>
      <p>Baro tarafından suç duyurusuna ilişkin yapılan açıklamada “12 bin yıllık bir gölün içinde yaşadığımız zaman dilimi içerisinde kurutulması, sadece bu coğrafyada değil tüm insanlık tarihinde kötülüğün sınırlarını baştan çizmiştir. Göle, doğaya, hayvana, çevreye, medeniyete ve insanlığa bakış açısı bir bütündür ve bu kötülük sınırları içerisinde artık herkes tehlike altındadır. Avukatlığımız sadece insanlara değil aynı zamanda doğayadır. Herkes bilmelidir ki, avukatlığını yapacağımız bu gölü kurutan zihniyet; doğaya, doğanın çocuklarımıza mirasına ve insanlığa karşı suç işlemiştir” denildi.</p>
      <figure>
        <img src="https://www.milligazete.com.tr/sites/71/uploads/2019/11/22/208197.jpg?"/>
      </figure>
      <p>
        <b>Açıklamada şu ifadeler kullanıldı:</b>
      </p>
      <p>“Aradan geçen zamanda adı “Dipsiz” olan bir gölü kurutup içine toprak dolduran aynı zihniyet, şimdi içine tankerlerle su doldurmayı insan aklıyla ve doğayla dalga geçercesine bir “çözüm” olarak sunmaktadır.</p>
      <p>Tarihten bağımsız bir şekilde tüm insanlığa ve en çok bu topraklar üzerinde yaşayan teker teker her vatandaşa ait olan bir gölün kurutulmasının artık bir “çözümünün” olamayacağı, maalesef bunun sadece hukuk ve tarih önünde bir “cezasının” olacağı kanaatindeyiz.</p>
      <p>12 bin yıldır orada sessizce duran bir gölün hak savunucusu olmakla ülkemize, çocuklarımıza ve geleceğimize sahip çıkma arasındaki bağın farkındayız. Bu sebeple Dipsiz Göl’ü kurutarak dünyadan silme gafletine düşen tüm sorumluların hak ettikleri cezaları almaları için sürecin takipçisi olacağımızı tüm kamuoyuna bildiririz”</p>
    </article>
  </body>
</html>