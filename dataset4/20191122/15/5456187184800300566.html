<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/22/356528/"/>
    <meta property="og:site_name" content="charter97.org"/>
    <meta property="article:published_time" content="2019-11-22T15:28:00+00:00"/>
    <meta property="og:title" content="Івонка Сурвілла: Зь верай у праўду Каліноўскага мы пераможам"/>
    <meta property="og:description" content="Старшыня Рады БНР зьвярнулася да грамадзкасьці."/>
  </head>
  <body>
    <article>
      <h1>Івонка Сурвілла: Зь верай у праўду Каліноўскага мы пераможам</h1>
      <h2>Старшыня Рады БНР зьвярнулася да грамадзкасьці.</h2>
      <address>
        <time datetime="2019-11-22T15:28:00+00:00">22 Nov 2019, 15:28</time>
      </address>
      <p>Старшыня Рады БНР <b>Івонка Сурвілла</b> і яе намесьнікі разам з прадстаўнікамі дзяржаўнага кіраўніцтва Літоўскай Рэспублікі, Польшчы, Украіны і Рэспублікі Беларусь прысутнічаюць на ўрачыстым набажэнстве з нагоды пахаваньня паўстанцаў 1863-1864 гадоў.</p>
      <p>У сувязі зь сёньняшняй падзеяй Старшыня Рады БНР зьвярнулася да грамадзкасьці.</p>
      <p>Падаем тэкст <a href="https://www.facebook.com/radabnr/">звароту</a>:</p>
      <p>"Шаноўныя суродзічы-беларусы,</p>
      <p>Дарагія нашыя польскія і літоўскія суседзі і сябры.</p>
      <p>Сёньня мы сьведкі вялікай гістарычнай падзеі. Нарэшце героі нашых трох народаў, паўстанцы, якія аддалі сваё жыцьці за нашу і вашу свабоду, знойдуць свой спачын.</p>
      <p><b>Кастусь Каліноўскі</b> і ягоныя паплечнікі сталі натхняльнікамі беларускага нацыянальна-вызвольнага руху. Каліноўскі стаў сымбалем барацьбы беларускага народу за вольнасьць, за свае нацыянальныя і сацыяльныя правы. "Каго любіш? Люблю Беларусь" - гэты пароль выкарыстоўвалі паўстанцы Каліноўскага. Гэты пароль нібы даў штуршок да нараджэньня нашай сучаснай нацыі і застаецца нашым паролем, нашым дэвізам па сёньня.</p>
      <p>Вялікі гонар для нас быць сьведкамі доўгачаканага ганаровага пахаваньня гэтых людзей. Вялікі гонар - пакланіцца ім і ўшанаваць іхную памяць.</p>
      <p>Героі-паўстанцы яднаюць нашыя тры народы: беларускі, літоўскі, польскі. Многія зь іх нарадзіліся на тэрыторыі цяперашняй Беларусі. Усе яны былі патрыётамі нашай супольнай гістарычнай айчыны, старадаўняй Літвы. І спачын яны знайшлі ў горадзе, які гэтаксама зьяўляецца сваім і для беларусаў, і для літоўцаў, і для палякаў: у Вільні.</p>
      <p>Барацьба, якую вялі паўстанцы, праз 55 гадоў пасьля іхнае гераічнае сьмерці прывяла да абвяшчэньня незалежных Беларускай Народнай Рэспублікі, Літоўскай Рэспублікі і Польшчы.</p>
      <p>Змаганьне Кастуся Каліноўскага і ягоных паплечнікаў служыць нам моцным прыкладам. Нават забіўшы цела, ворагі ня здолелі забіць дух нашай вызвольнай барацьбы. І празь дзесяцігодзьдзі нашыя народы перамаглі, бо кіравала імі прага да Волі і Свабоды.</p>
      <p>Незалежнасьць Беларусі сёньня зноў пад пагрозай. Але зь верай у нашую праўду, якую так часта ўспамінае ў сваіх артыкулах Кастусь Каліноўскі, мы пераможам. Беларусь будзе вольнай дэмакратычнай краінай, як нашыя сяброўскія Польшча і Літоўская Рэспубліка, з кім мы разам у сёньняшні ўрачысты дзень.</p>
      <p>Вечная памяць і слава нашым героям!"</p>
    </article>
  </body>
</html>