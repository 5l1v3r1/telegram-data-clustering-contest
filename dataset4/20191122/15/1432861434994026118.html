<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/national-team/bozhinov-smqta-che-ivelin-popov-shte-se-zavyrne-za-barazhite-1408806.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-22T15:13:00+00:00"/>
    <meta property="og:title" content="Божинов смята, че Ивелин Попов ще се завърне за баражите"/>
    <meta property="og:description" content="Бившият национал на България и настоящ футболист на Ботев Враца Валери Божинов коментира жребия за баражите за Евро 2020, който бе изтеглен по-рано днес За да участват на шампионата през лятото на 2020-та година, българските футболисти ще трябва да победят последователно Унгария и победителя измежду Исландия и Румъния в два мача в София в края на март"/>
  </head>
  <body>
    <article>
      <h1>Божинов смята, че Ивелин Попов ще се завърне за баражите</h1>
      <address><time datetime="2019-11-22T15:13:00+00:00">22 Nov 2019, 15:13</time> by <a rel="author">Sportlive.bg</a></address>
      <p>Бившият национал на България и настоящ футболист на Ботев Враца Валери Божинов коментира жребия за баражите за Евро 2020, който бе изтеглен по-рано днес. За да участват на шампионата през лятото на 2020-та година, българските футболисти ще трябва да победят последователно Унгария и победителя измежду Исландия и Румъния в два мача в София в края на март. Божинов сподели, че очаква доскорошния капитан на „лъвовете“ Ивелин Попов да се завърне в <a href="https://www.sportlive.bg/tags/3313">националния отбор</a> за мачовете през пролетта на идната година.</p>
      <p>„Не мога да си представя, че Ивелин ще си тръгне по този начин. Сигурен съм, че той няма да остави националния отбор. Некоректно би било, нереално ми се струва. Пак казвам, той трябва да се върне и да изиграе тези два мача, с които да ни помогне да се класираме на европейско първенство. Хората трябва да са на трибуните и да бъдат 12-тият играч.</p>
      <p>Не мога да кажа кой трябва да носи капитанската лента, но капитанът трябва да има лидерски качества, да може да разговаря с всеки, да окуражава всеки. Аз бих бил такъв лидер, но не съм аз човекът, който определя тези неща - има си треньори, играчи. Не знам дали сега ще е по-лесно да се класираме на Европейско първенство в сравнение с нашия състав през 2004-та. Според мен всичко е съдба, но искам да призова хората да се обединят в подкрепата си на националния отбор, да сме единни по пътя към класирането“ каза Божинов.</p>
      <p><a href="https://www.sportlive.bg/tags/4814">Валери Божинов</a> е единственият активен футболист от тези, които бяха в състава на България при последното класиране на голямо първенство на националния отбор – на Евро 2004 в Португалия. <i><a href="https://www.sportlive.bg/bgfootball/national-team/Ivelin-Popov-Shansovete-ni-sa-golemi-no-da-ne-izpadame-v-euforiq-1408800.html">А ето какво каза и самият Ивелин Попов след жребия.</a></i></p>
      <p> </p>
      <related>
        <h4>Още по темата</h4>
        <a href="https://www.sportlive.bg/bgfootball/national-team/Vyzmozhno-naj-dobriqt-zhrebij-za-Bylgariq-mechtite-za-Evro-2020-sa-zhivi!-1408716.html"/>
        <a href="https://www.sportlive.bg/bgfootball/national-team/Dermendzhiev-shte-vyrne-Georgi-Milanov-v-nacionalniq-otbor-1408628.html"/>
        <a href="https://www.sportlive.bg/bgfootball/bgfootballother/V-sledvashtite-dni-shte-stane-qsno-dali-Valeri-Bozhinov-shte-ostane-v-Botev-Vraca-1404498.html"/>
        <a href="https://www.sportlive.bg/timeout/timeoutother/Haknaha-profila-na-Valeri-Bozhinov-v-Instagram-(SNIMKA)-1390035.html"/>
        <a href="https://www.sportlive.bg/bgfootball/national-team/Dermendzhiev-ne-se-razvylnuva-eto-kak-komentira-zhrebiq-za-Bylgariq-1408774.html"/>
      </related>
    </article>
  </body>
</html>