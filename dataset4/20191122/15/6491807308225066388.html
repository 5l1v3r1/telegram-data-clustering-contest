<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/komentari/planina-ot-bezsporni-dokazatelstva-se-natrupa-v-razsledvaneto-za-impiychmnt-na-trmp"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-22T15:02:01+00:00"/>
    <meta property="og:title" content="Планина от безспорни доказателства се натрупа в разследването за импийчмънт на Тръмп"/>
    <meta property="og:description" content="След две седмици интригуващи публични изслушвания в рамките на разследването за импийчмънт срещу президента Доналд Тръмп, вече има планина от безспорни доказателства."/>
  </head>
  <body>
    <article>
      <h1>Планина от безспорни доказателства се натрупа в разследването за импийчмънт на Тръмп</h1>
      <address>
        <time datetime="2019-11-22T15:02:01+00:00">22 Nov 2019, 15:02</time>
      </address>
      <p>След две седмици интригуващи публични изслушвания в рамките на разследването за импийчмънт срещу президента Доналд Тръмп, вече има планина от безспорни доказателства.</p>
      <p>Тръмп изрично е наредил на представители на американското правителство да работят с личния му адвокат Руди Джулиани по въпроси, свързани с Украйна, която е силно зависима от помощта на Вашингтон за отблъскване на руската агресия. Президентът е оказал натиск върху Украйна да започне разследвания срещу негови политически съперници, позовавайки се на дискредитирана конспиративна теория, която собствените му съветници оспорват. Американски и украински представители се опасяваха, че Тръмп е замразил жизненоважна военна помощ, докато Киев не обяви, че започва тези разследвания.</p>
      <p>Тези факти бяха потвърдени от десетки свидетели, повечето от които утвърдени правителствени служители, работили за правителства и на демократи, и на републиканци. Те разчитаха на имейли, текстови съобщения и паметни бележки в подкрепа на спомените си от станалото през миналата година, когато даваха показания в Камарата на представителите.</p>
      <p>Публичните изслушвания, излъчвани часове наред в пряк телевизионен ефир, създадоха образ на американски президент, склонен да използва влиятелния си пост, за да притисне чуждо правителство, за да му направи лична политическа услуга. Дори само по тази причина много демократи са на ръба да инициират гласуване срещу Тръмп преди края на годината в долната камара, което може да доведе до процес по импийчмънт в Сената.</p>
      <p>Само че показанията на свидетелите издишат по един основен пункт, който осигурява спасителен пояс за Тръмп и съюзниците му републиканци. Никой от свидетелите не може да заяви, че лично е чул Тръмп да поставя като условие за отпускането на 400 милиона долара военна помощ обявяването на разследвания срещу бившия вицепрезидент Джо Байдън и Националния комитет на Демократическата партия.</p>
      <p>Някои републиканци намекват, че дори тази връзка да може да бъде направена, за тях няма да е достатъчен аргумент да подкрепят импийчмънт срещу Тръмп и отстраняването му от поста. А без тази връзка подкрепата за президента сред членовете на Конгреса от Републиканската армия изглежда непоклатима.</p>
      <p>"Не чух нищо, доказващо, че президентът е замесен в подкупване или изнудване", каза конгресменът представител Уил Хърд, умерен републиканец от Тексас, който ще се оттегли в пенсия следващата година и по тази причина ще бъде индикатор за каквито и да било признаци на отслабване на подкрепата за президента сред републиканците. Подобно на някои други свои съпартийци, той заяви ясно, че намира действията на Тръмп за "неуместни", но не и за заслужаващи импийчмънт.</p>
      <p>Демократите сега са изправени пред перспективата за процедура по импийчмънт, в която демократите ще гласуват "за", а републиканците "против". Това ще е в унисон с общественото мнение, изследванията за което показват, че американците са разделени по въпроса трябва ли Тръмп да бъде отстранен от президентския пост заради сделките си с Украйна.</p>
      <p>С края на публичните изслушвания демократите спешно търсят начин да задвижат едва четвъртата в историята на САЩ процедура по импийчмънт.</p>
      <p>Те трябва да решат дали да започнат да изготвят обвинението въз основа на разкритото до този момент, или да забавят за момента топката и да потърсят показания от още свидетели, които биха могли да им предоставят по-непосредствени доказателства за действията на Тръмп.</p>
      <p>Действително има длъжностни лица, които вероятно биха могли да запълнят някои празноти. Демократите поискаха показания от и.д. началник на канцеларията на Белия дом Мик Мълвейни и бившия съветник по националната сигурност Джон Болтън. И двамата са прекарали часове наред до Тръмп в Западното крило и имената им многократно бяха споменати при изслушванията на други служители.</p>
      <p>Изглежда обаче малко вероятно Болтън и Мълвейни да изложат своите версии пред Конгреса. Позовавайки се на особения си статут в изпълнителната власт, двамата отправиха запитвания в съда дали трябва да се явяват. Председателката на Камарата на представителите Нанси Пелоси каза вчера, че не желае следващите стъпки в разследването да бъдат оставени "на произвола на съда".</p>
      <p>Уилям Тейлър, най-високопоставеният американски дипломат в Киев, с чиито показания започнаха изслушванията, представи военната помощ като въпрос на живот и смърт за украинските войници в условията на война с Русия. Той каза, че се е почувствал доста разстроен от възможността правителството на Тръмп да изостави американски партньори в чужбина.</p>
      <p>Подполковник Александър Виндман, съветник в Белия дом, който се яви на изслушването във военната си униформа, окичена с медали, каза, че е бил потресен, когато чул Тръмп да иска от украинския президент Володимир Зеленски да разследва Байдън и Националния комитет на Демократическата партия в телефонния разговор на 25 юли, заради който започна разследването за импийчмънт. Виндман, чието семейство е избягало от Украйна, когато той бил на три години, бе принуден да се защитава от обвинения от съюзници на Тръмп, че проявява пристрастие заради произхода си.</p>
      <p>Постоянният представител на САЩ в ЕС Гордън Сандланд заяви ясно, че опитите да се издействат от Украйна разследвания не са тайна сред членовете на правителството. "Всички бяха в кюпа", каза той.</p>
      <p>Демократите планират през следващите дни да мотивират действията си, за да привлекат на своя страна републиканци и да убедят американския народ в своята правота. Техният план е да кажат, че целта на разследването за импийчмънт не е просто да се определи бъдещето на Тръмп, а да се покаже на американците какво трябва да очакват от своя президент.</p>
      <p>
        <b>Вашингтон, 22 ноември /Джули Пейс от Асошиейтед прес/</b>
      </p>
      <related>
        <h4>още по темата</h4>
        <a href="https://www.manager.bg/politika/blizo-14-mln-dushi-sa-prosledili-po-televiziyata-izslushvaniyata-za-impiychmnt-na-trmp"/>
        <a href="https://www.manager.bg/politika/trmp-za-izslushvaniyata-sreshchu-nego-chuvam-che-sa-shega-ne-gledah-i-edna-minuta"/>
        <a href="https://www.manager.bg/svyat/svidetel-poslanikt-na-sashch-v-es-okaza-natisk-vrhu-ukrayna-da-razsledva-dzho-baydn-i-sina-mu"/>
      </related>
    </article>
  </body>
</html>