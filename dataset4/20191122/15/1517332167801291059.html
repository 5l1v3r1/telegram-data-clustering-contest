<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/parma-ambulante-trova-un-rolex-e-lo-porta-ai-carabinieri-il-proprietario-lo-assume/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T15:02:22+00:00"/>
    <meta property="og:title" content="Parma, ambulante trova un Rolex e lo porta ai carabinieri. Il proprietario lo assume"/>
    <meta property="og:description" content="Ha trovato un orologio Rolex per terra, lo ha preso e lo ha consegnato ai carabinieri che lo hanno restituito al proprietario. Questo per ringraziarlo lo ha assunto nella sua azienda. Protagonisti di questa vicenda a lieto fine un ventunenne senegalese residente a Colorno (Parma) e un imprenditore della provincia di Mantova."/>
  </head>
  <body>
    <article>
      <h1>Parma, ambulante trova un Rolex e lo porta ai carabinieri. Il proprietario lo assume</h1>
      <h2>Ha trovato un orologio Rolex per terra, lo ha preso e lo ha consegnato ai carabinieri che lo hanno restituito al proprietario. Questo per ringraziarlo lo ha assunto nella sua azienda. Protagonisti di questa vicenda a lieto fine un ventunenne senegalese residente a Colorno (Parma) e un imprenditore della provincia di Mantova.</h2>
      <address><time datetime="2019-11-22T15:02:22+00:00">22 Nov 2019, 15:02</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>È una storia a lieto fine quella che arriva da <b>Parma</b> e vede protagonisti due uomini, un giovane ambulante senegalese residente a Colorno e un imprenditore residente nella provincia di Mantova. Quest’ultimo, in occasione di un viaggio di lavoro a Parma, <b>aveva smarrito un prezioso Rolex</b> dal valore di circa venticinquemila euro. L’imprenditore aveva quindi fatto denuncia di scomparsa il 9 novembre scorso ai militari di Marmirolo, in provincia di Mantova, e aveva anche lanciato un appello sui social nella speranza di recuperare il suo prezioso orologio. E dopo qualche giorno è stato contattato perché quell'orologio smarrito a Parma era stato trovato. A trovarlo, appunto, il giovane senegalese, che ha visto il Rolex custodito in un sacchetto di velluto per strada e non ci ha pensato due volte a portarlo dai carabinieri.</p>
      <p><b>Il giovane senegalese assunto nell'azienda dell'imprenditore –</b> Il ragazzo – un ventunenne disoccupato che ogni giorno si reca in centro a Parma <b>per vendere per strada libri per bambini –</b> ha preso il Rolex e lo ha portato da un orefice suo amico insieme al quale poi lo ha consegnato ai carabinieri. Questi, dopo alcune verifiche, hanno rintracciato il proprietario dell’orologio e gli hanno restituito quanto aveva perso. L’imprenditore ha quindi voluto conoscere il ventunenne che aveva ritrovato l’orologio e a quel punto<b> il lieto fine è arrivato anche per il giovane senegalese.</b> Per ringraziarlo, infatti, l’imprenditore mantovano gli ha dato una ricompensa e, dopo aver scoperto che non aveva un lavoro, gli ha anche manifestato l'intenzione di assumerlo nella sua azienda.</p>
    </article>
  </body>
</html>