<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/grip-kantardzhiev-dymite-1618589.html"/>
    <meta property="og:site_name" content="Cross"/>
    <meta property="article:published_time" content="2019-11-22T15:29:00+00:00"/>
    <meta property="og:title" content="Кантарджиев: Грипът все още не е ударил България"/>
    <meta property="og:description" content="/КРОСС/ В Националната референтна лаборатория все още не е доказана циркулация на грипни вируси в България. Това каза в националния пресклуб на БТА проф. Тодор Кантарджиев, директор на Националния център по заразни и паразитни болести. По думите му през последните три дни са били изследвани 17 проби на деца в много тежко състояние, като са направени изследвания за 14 вируса. Доказани са пет положителни проби - три от децата имат риновирус, а две - парагрипен вирус от първа група, посочи още проф. Кантарджиев.Вирусните инфекции на дихателната система могат много тежко да засегнат белия дроб, допълни още той. По думите му на 10 хил. болни от грип, един може да развие мозъчно възпаление. Сред 3 хиляди болни от грип, при 1 може да се прояви мълниеносно протичане на инфекцията, което за часове да доведе до дихателна недостатъчност, допълни още проф. Кантарджиев."/>
  </head>
  <body>
    <article>
      <h1>Кантарджиев: Грипът все още не е ударил България</h1>
      <address>
        <time datetime="2019-11-22T15:29:00+00:00">22 Nov 2019, 15:29</time>
      </address>
      <p>/КРОСС/ В Националната референтна лаборатория все още не е доказана циркулация на грипни вируси в България. Това каза в националния пресклуб на БТА проф. Тодор Кантарджиев, директор на Националния център по заразни и паразитни болести. По думите му през последните три дни са били изследвани 17 проби на деца в много тежко състояние, като са направени изследвания за 14 вируса. Доказани са пет положителни проби - три от децата имат риновирус, а две - парагрипен вирус от първа група, посочи още проф. Кантарджиев.<br/>Вирусните инфекции на дихателната система могат много тежко да засегнат белия дроб, допълни още той. По думите му на 10 хил. болни от грип, един може да развие мозъчно възпаление. Сред 3 хиляди болни от грип, при 1 може да се прояви мълниеносно протичане на инфекцията, което за часове да доведе до дихателна недостатъчност, допълни още проф. Кантарджиев.</p>
      <p>Противогрипните ваксини в аптечната мрежа са изчерпани, но личните лекари ще ваксинират хората над 65-годишна възраст в рамките на национална програма. За тях ваксините са безплатни, припомни главният държавен здравен инспектор Ангел Кунчев. По думите му се очаква да бъдат ваксинирани над 120 хиляди души. Все още не са доставени ваксини при личните лекари в Южна България, но в началото на следващата седмица ще бъдат осигурени, увери Кунчев.</p>
      <p>Всяка година от грип се разболяват 1 милиард души, каза Скендер Сила, ръководител на българския офис на Световната здравна организация (СЗО). По данни на СЗО ежегодно 650 хиляди умират от дихателни заболявания, свързани с грип. Противогрипна ваксина се препоръчва за възрастни хора над 65 год., за бременни, за пациенти с хронични заболявания и за малки деца над 6-месечна възраст.</p>
    </article>
  </body>
</html>