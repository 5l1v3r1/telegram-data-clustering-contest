<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/epistimi/ta-pio-kainotoma-eyropaika-startup-sti-skini-toy-slush-2019-sto-elsinki/"/>
    <meta property="og:site_name" content="ert.gr"/>
    <meta property="article:published_time" content="2019-11-22T15:10:27+00:00"/>
    <meta property="og:title" content="Τα πιο καινοτόμα Ευρωπαϊκά startup στη σκηνή του Slush 2019 στο Ελσίνκι"/>
    <meta property="og:description" content="Το Slush, μια από τις μεγαλύτερες διοργανώσεις αφιερωμένες στα startup και τις νέες τεχνολογίες στην Ευρώπη ξεκίνησε χθες και ολοκληρώνεται σήμερα, στο Ελσίνκι της Φινλανδίας. Η φετινή έκδοση επικεντρώνεται στην κοινότητα και τη βιωσιμότητα και φιλοξενεί 4.000 start–up και 2.000 επενδυτές."/>
  </head>
  <body>
    <article>
      <h1>Τα πιο καινοτόμα Ευρωπαϊκά startup στη σκηνή του Slush 2019 στο Ελσίνκι</h1>
      <address><time datetime="2019-11-22T15:10:27+00:00">22 Nov 2019, 15:10</time> by <a rel="author">Εύη Τσιριγωτάκη</a></address>
      <p>Το <a href="https://www.slush.org/events/helsinki/agenda-2019/#/"><b>Slush</b></a>, μια από τις μεγαλύτερες διοργανώσεις αφιερωμένες στα <b>startup και τις νέες τεχνολογίες</b> στην Ευρώπη ξεκίνησε χθες και ολοκληρώνεται σήμερα, στο <b>Ελσίνκι</b> <b>της Φινλανδίας.</b> Η φετινή έκδοση επικεντρώνεται στην <b>κοινότητα</b> και τη <b>βιωσιμότητα</b> και φιλοξενεί <b>4.000 </b><b>start</b><b>–</b><b>up</b><b> και 2.000 επενδυτές.</b></p>
      <p>Το Slush ιδρύθηκε πριν από έντεκα χρόνια από μια ομάδα φοιτητών από το Ελσίνκι που είχαν επισκεφθεί το Stanford και θέλησαν να φτιάξουν ένα παρόμοιο οικοσύστημα στη Φινλανδία. Σήμερα, παραμένει ένας φοιτητικός-μη κερδοσκοπικός οργανισμός, που βάζει τη μάθηση ως προτεραιότητα. Οι ομιλητές μοιράζονται τις γνώσεις τους σχετικά με την καινοτομία, την ηγεσία αλλά και την επιτακτική ανάγκη αλλαγής στον κόσμο.</p>
      <p>Το Slush παρουσιάζει καινοτόμες νεοσύστατες επιχειρήσεις από όλους τους τομείς. Φέτος, κάνουν πρεμιέρα τα τελευταία γυαλιά επαυξημένης πραγματικότητας, τα πιο δυνατά drones και εφευρέσεις που παραπέμπουν σε επιστημονική φαντασία, όπως για παράδειγμα το <a href="https://www.next-mind.com/"><b>Nextmind</b></a>. Η πρωτοποριακή αυτή συσκευή που έχει σχεδιαστεί από μια ομάδα νευροεπιστημόνων, μοιάζει με ένα είδος πλαστικού δίσκου που συνδέεται στο πίσω μέρος του κρανίου, όπου υπάρχει ο οπτικός φλοιός. Χάρη σε αυτό, ο χρήστης μπορεί να αλλάξει τα κανάλια της τηλεόρασης, να χειριστεί το τηλέφωνό του ή να παίξει ένα βίντεο παιχνίδι μόνο με τη σκέψη του, χωρίς τηλεχειριστήριο. Το start up <a href="https://www.exactcure.com/"><b>Exact</b><b>Cure</b></a> που χρησιμοποιεί Τεχνητή Νοημοσύνη στον τομέα της εξατομικευμένης υγείας. Η εφαρμογή του επιτρέπει στον χρήστη να αναπτύξει τον ψηφιακό δίδυμό του για να προσομοιώσει τις επιδράσεις ενός φαρμάκου στο σώμα του με βάση τα χαρακτηριστικά του.</p>
      <figure>
        <iframe src="https://www.youtube.com/embed/ENtFYNq_78U" width="640" height="360" data-service="Youtube" scrolling="no"/>
      </figure>
      <p>
        <b>Η συμβολή του </b>
        <b>Slush</b>
        <b> στη Φινλανδική οικονομία</b>
      </p>
      <p>Ενώ είναι αδύνατον να υπολογιστεί η ακριβής συμβολή που είχε το Slush στη φινλανδική οικονομία, η διοργάνωση συνέπεσε με μια παγκόσμια τεχνολογική άνθηση και ένα κύμα φθηνών κεφαλαίων. Σύμφωνα με τον πρόεδρο και μέλος του διοικητικού συμβουλίου της διοργάνωσης, Τίμο Αχοπέλτο, το Slush βοήθησε να επιταχυνθούν δύο σημαντικές αλλαγές στη Φινλανδία.</p>
      <p>Πρώτον, είναι πλέον πιο εύκολο για τις φινλανδικές εταιρείες τεχνολογίας να βρουν χρηματοδότηση, από ό,τι ήταν πριν από μια δεκαετία. Από το 2014 έως το 2018, οι εσωτερικές επενδύσεις VC στη Φινλανδία έφτασαν τα 188 εκατομμύρια ευρώ, σύμφωνα με τη Φινλανδική Ένωση Επιχειρηματικών Κεφαλαίων (FVCA).</p>
      <p>Δεύτερον, το Slush συνέβαλε στη ριζική αλλαγή της κουλτούρας καθώς η επιλογή κάποιου να γίνει επιχειρηματίας στη Φινλανδία αποτελεί πλέον βιώσιμη σταδιοδρομία.</p>
      <p>Τέλος, αξίζει να σημειωθεί πως πέρυσι, οι νεοσύστατες επιχειρήσεις που συμμετείχαν στη διοργάνωση, έλαβαν χρηματοδότηση περισσότερο από ενάμισι δισεκατομμύριο δολάρια.</p>
      <p>ΠΗΓΗ: <a href="https://sifted.eu/articles/slush-startups-tech-finland/">Sifted</a></p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/epistimi/oi-exypnes-poleis-toy-mellontos-sto-epikentro-toy-smart-city-expo-sti-varkeloni/"/>
        <a href="https://www.ert.gr/eidiseis/epistimi/labgenius-kainotoma-farmaka-me-ti-voitheia-tis-technitis-noimosynis/"/>
        <a href="https://www.ert.gr/eidiseis/diethni/evropi/finlandia-enas-nekros-deka-traymaties-apo-peristatiko-vias-se-scholeio/"/>
        <a href="https://www.ert.gr/eidiseis/ellada/politiki/se-nea-synantisi-gia-ti-metanasteysi-o-anaplirotis-ypoyrgos-g-koymoytsakos/"/>
        <a href="https://www.ert.gr/eidiseis/ellada/politiki/pappas-axiopoioyme-tis-nees-technologies-os-ergaleio-sygklisis/"/>
        <a href="https://www.ert.gr/eidiseis/ellada/politiki/synantisi-katroygkaloy-tsavoysogloy-anagki-na-apoklimakothei-i-entasi-aigaio/"/>
      </related>
    </article>
  </body>
</html>