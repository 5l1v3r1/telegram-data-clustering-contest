<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dainiksaveratimes.com/national/himachal/news/special-coaching-classes-will-be-run-on-weekends-from-tomorrow-262993"/>
    <meta property="og:site_name" content="Dainik Savera Times"/>
    <meta property="article:published_time" content="2019-11-22T15:19:12+00:00"/>
    <meta property="og:title" content="कल से सप्ताहांत पर चलेंगी विशेष कोचिंग कक्षाएं "/>
    <meta property="og:description" content="हमीरपुर: जिला में चलाए जा रहे कायाकल्प कार्यक्रम के अंतर्गत जिला उपायुक्त हरिकेश मीणा की अध्यक्षता में एक बैठक का आयोजन गत देर सायं उपायुक्त कार्यालय के वीडियो सम्मेलन कक्ष में किया गया। इसमें उप निदेशक (उच्च शिक्षा) जसवंत सिंह, केंद्रीय विद्यालय के प्रधानाचार्य सहित कार्यक्रम से जुड़े विभिन्न विषयों के प्रवक्ताओं ने बतौर स्त्रोत व्यक्ति भाग लिया। उपायुक्त ने कहा कि इस कार्यक्रम के अंतर्गत अभी तक जिला में चार मासिक परीक्षाएं आयोजित की जा चुकी हैं और छात्रों के प्रदर्शन में आशातीत बढ़ौतरी दर्ज की गई है। उन्होंने कहा कि इन परीक्षाओं में बेहतर प्रदर्शन करने वाले छात्रों को प्रोत्साहित करने के लिए अब सप्ताहांत (वीकेंड) में विशेष कोचिंग कक्षाएं चलाने का निर्णय लिया गया है। यह विशेष कोचिंग कक्षाएं प्रति सप्ताह शनिवार व रविवार को प्रात: 10 बजे से सायंकाल 5 बजे तक आयोजित की जाएंगी। "/>
  </head>
  <body>
    <article>
      <h1>कल से सप्ताहांत पर चलेंगी विशेष कोचिंग कक्षाएं </h1>
      <address><time datetime="2019-11-22T15:19:12+00:00">22 Nov 2019, 15:19</time> by <a rel="author">bhavnajoshi</a></address>
      <p>हमीरपुर: जिला में चलाए जा रहे कायाकल्प कार्यक्रम के अंतर्गत जिला उपायुक्त हरिकेश मीणा की अध्यक्षता में एक बैठक का आयोजन गत देर सायं उपायुक्त कार्यालय के वीडियो सम्मेलन कक्ष में किया गया। इसमें उप निदेशक (उच्च शिक्षा) जसवंत सिंह, केंद्रीय विद्यालय के प्रधानाचार्य सहित कार्यक्रम से जुड़े विभिन्न विषयों के प्रवक्ताओं ने बतौर स्त्रोत व्यक्ति भाग लिया। उपायुक्त ने कहा कि इस कार्यक्रम के अंतर्गत अभी तक जिला में चार मासिक परीक्षाएं आयोजित की जा चुकी हैं और छात्रों के प्रदर्शन में आशातीत बढ़ौतरी दर्ज की गई है। उन्होंने कहा कि इन परीक्षाओं में बेहतर प्रदर्शन करने वाले छात्रों को प्रोत्साहित करने के लिए अब सप्ताहांत (वीकेंड) में विशेष कोचिंग कक्षाएं चलाने का निर्णय लिया गया है। यह विशेष कोचिंग कक्षाएं प्रति सप्ताह शनिवार व रविवार को प्रात: 10 बजे से सायंकाल 5 बजे तक आयोजित की जाएंगी। </p>
      <p>आगामी 23 नवंबर से इनका प्रारंभ केंद्रीय विद्यालय हमीरपुर के परिसर में किया जाएगा। इन कक्षाओं में प्रवेश के लिए 12वीं कक्षा के नॉन-मेडिकल संकाय के ऐसे छात्र-छात्राएं पात्र होंगे जिन्होंने जे.ई.ई., 2020 प्रारंभिक परीक्षा के लिए आवेदन किया हो और जिनके अगस्त, 2019 से आयोजित की जा रही कायाकल्प मासिक परीक्षा में से किसी एक में 50 से अधिक अंक हों। विशेष कोचिंग के इच्छुक छात्रछात्राओं को केंद्रीय विद्यालय, हमीरपुर तक लाने व ले जाने की जिम्मेवारी उनके अभिभावकों की रहेगी। <br/> </p>
      <blockquote>DainikSavera APP डाउनलोड करें। <a href="https://play.google.com/store/apps/details?id=com.readwhere.whitelabel.dainiksavera">ANDROID</a> लिंक और <a href="https://itunes.apple.com/in/app/dainik-savera-times/id954789238?mt=8">iOS</a></blockquote>
      <p><b>Web Title:</b> Special coaching classes will be run on weekends from tomorrow</p>
    </article>
  </body>
</html>