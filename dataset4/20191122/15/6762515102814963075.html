<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/nice-1-lz/zuzel-ekipa-apatora-torun-warta-fortune/1x27ym6"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T15:47:00+00:00"/>
    <meta property="og:title" content="Ekipa Apatora warta fortunę. Koszty podobne do PGE Ekstraligi"/>
    <meta property="og:description" content="Prezesi klubów PGE Ekstraligi przyzwyczaili się, że utrzymanie seniorskiego ustawienia ich drużyny kosztuje rocznie przeciętnie 6 mln złotych. Pod względem finansowym pomiędzy elitą a I ligą do tej pory była przepaść, a nawet najlepsze drużyny Nice 1. LŻ rzadko dorównywały choćby połowie przeciętnych wydatków drużyny ze środka tabeli PGE Ekstraligi. W tym roku ta sytuacja się zmieni, bo utrzymanie ekipy Apatora może kosztować nawet 4,4 mln złotych."/>
  </head>
  <body>
    <article>
      <h1>Ekipa Apatora warta fortunę. Koszty podobne do PGE Ekstraligi</h1>
      <address><time datetime="2019-11-22T15:47:00+00:00">22 Nov 2019, 15:47</time> by <a rel="author" href="https://www.przegladsportowy.pl/autorzy/mateusz-puka" target="_blank">Mateusz Puka</a></address>
      <p>
        <b>Prezesi klubów PGE Ekstraligi przyzwyczaili się, że utrzymanie seniorskiego ustawienia ich drużyny kosztuje rocznie przeciętnie 6 mln złotych. Pod względem finansowym pomiędzy elitą a I ligą do tej pory była przepaść, a nawet najlepsze drużyny Nice 1. LŻ rzadko dorównywały choćby połowie przeciętnych wydatków drużyny ze środka tabeli PGE Ekstraligi. W tym roku ta sytuacja się zmieni, bo utrzymanie ekipy Apatora może kosztować nawet 4,4 mln złotych.</b>
      </p>
      <p>Wszystko przez niesamowitą motywację władz toruńskiego klubu, którzy po spadku bardzo szybko wyciągnęli wnioski i momentalnie przystąpili do budowy mocnego składu na kolejne lata. Działacze w wywiadach tłumaczyli, że nie będą oglądać się na pieniądze, bo chcą rozpocząć budowę drużyny, która w kolejnych latach będzie mogła liczyć się w walce o elicie. Władze klubu nie zamierzały stresować się w trakcie giełdy transferowej i od razu zaproponowali wybranym zawodnikom gwiazdorskie warunki, których nie powstydziliby się ekstraligowcy. Wszystko po to, by po ewentualnym awansie nie musieć całkowicie przebudowywać składu.</p>
      <p>Z naszych informacji wynika, że zawodnicy otrzymali za podpis 300 tysięcy złotych i więcej. Takie kontrakty otrzymali jednak nie tylko Adrian Miedziński czy bracia Holderowie (wszyscy mieli oferty z elity i w ich przypadku byłoby to uzasadnione), ale także siódmy zawodnik I ligi minionego sezonu Tobiasz Musielak czy Wiktor Kułakow. Pozostałe kluby mogły tylko rozłożyć bezradnie ręce. Dysproporcje w lidze najlepiej obrazuje fakt, że żaden z prezesów innych klubów Nice 1. LŻ nie zdecydował się zaoferować Robertowi Lambertowi 200 tysięcy złotych za podpis i 2,5 tysięcy za punkt. Nawet to było dla nich zbyt wiele.</p>
      <p>Jeśli wszystko pójdzie zgodnie z planem, to toruńscy seniorzy powinni w przyszłym sezonie zdobyć w rozgrywkach przynajmniej 850 punktów, a już to będzie oznaczało do klubu koszt 2,5 mln złotych. To bardzo dużo biorąc pod uwagę, że już w najbliższych miesiącach na przygotowanie do sezonu, seniorzy Apatora dostaną w sumie 1,5 mln złotych.</p>
      <p>4 mln złotych to wciąż jednak niepełny koszt utrzymania drużyny. Zgodnie z nowym zwyczajem, torunianie zamierzają przejąć pełną odpowiedzialność za przygotowanie swoich juniorów do sezonu. Działacze muszą więc opłacić im mechaników, silniki, busy i dojazd na zawody. Śmiało można założyć, że to kolejne 300-400 tysięcy, a wciąż mówimy tylko o pierwszej drużynie i wydatkach związanych z występami w Nice 1. LŻ.</p>
      <p>O stan budżetu nikt w Toruniu nie musi się jednak obawiać, bo tuż po spadku właściciel klubu Przemysław Termiński zadeklarował, że z własnych pieniędzy dołoży do budżetu około miliona złotych więcej niż zwykle. Te pieniądz powinny zrekompensować brak około 2,5 mln wypłacanych do tej pory przez władze PGE Ekstraligi z tytułu praw telewizyjnych i od głównego sponsora. Rozmach z jakim torunianie podeszli do budowania drużyny musi jednak robić wrażenie.</p>
    </article>
  </body>
</html>