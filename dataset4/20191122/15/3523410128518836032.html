<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641396/%D8%AA%D8%B5%D9%85%DB%8C%D9%85-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1%DB%8C-%D9%BE%DB%8C%D8%B4%DB%8C%D9%86-%D8%A8%D8%B1%D8%B2%DB%8C%D9%84-%D8%A8%D8%B1%D8%A7%DB%8C-%D9%87%D8%AF%D8%A7%DB%8C%D8%AA-%D9%85%D8%AE%D8%A7%D9%84%D9%81%D8%A7%D9%86-%D8%AF%D9%88%D9%84%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T15:35:00+00:00"/>
    <meta property="og:title" content="تصمیم رئیس جمهوری پیشین برزیل برای هدایت مخالفان دولت"/>
    <meta property="og:description" content="رئیس‌جمهوری پیشین برزیل که به تازگی از زندان آزاد شده، قول داد هدایت مخالفان در برابر دولت راست‌افراطی این کشور را برعهده بگیرد."/>
  </head>
  <body>
    <article>
      <h1>
        <a href="https://www.bultannews.com/fa/news/641396/%D8%AA%D8%B5%D9%85%DB%8C%D9%85-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1%DB%8C-%D9%BE%DB%8C%D8%B4%DB%8C%D9%86-%D8%A8%D8%B1%D8%B2%DB%8C%D9%84-%D8%A8%D8%B1%D8%A7%DB%8C-%D9%87%D8%AF%D8%A7%DB%8C%D8%AA-%D9%85%D8%AE%D8%A7%D9%84%D9%81%D8%A7%D9%86-%D8%AF%D9%88%D9%84%D8%AA">تصمیم رئیس جمهوری پیشین برزیل برای هدایت مخالفان دولت</a>
      </h1>
      <h2>رئیس‌جمهوری پیشین برزیل که به تازگی از زندان آزاد شده، قول داد هدایت مخالفان در برابر دولت راست‌افراطی این کشور را برعهده بگیرد.</h2>
      <address><time datetime="2019-11-22T15:35:00+00:00">22 Nov 2019, 15:35</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «لوئیس ایناسیو لولا داسیلوا» <b>رئیس جمهور</b>ی چپ‌گرای پیشین <b>برزیل</b> دیروز(پنجشنبه) در گفت‌وگو با روزنامه گاردین، افزود: برزیل در این دوره زمانی، تحت هدایت دولت راست‌گرا در حال پسرفت به دنبال سال‌ها مبارزه سخت برای پیشرفت در این کشور است.<br/>وی ادامه داد: «ژائیر بولسونارو» رئیس جمهوری کنونی برزیل برای همگان آشکار کرده که می‌خواهد چه کاری برای این کشور انجام دهد؛ او می خواهد همه دستاوردهای دمکراتیک و اجتماعی حاصل شده در دهه های گذشته را نابود کند.</p>
      <p>لولا داسیلوا در نخستین مصاحبه با یک رسانه خارجی از زمان آزاد شدن از زندان اعلام کرد، ماموریت او در این دوره زمانی، نبرد برای دموکراسی در برزیل است.«حزب کارگران آماده بازگشت به عرصه سیاسی و هدایت کشور است. نمی‌توان امیدوار بود که بولسونارو اقدامی خوبی برای برزیل انجام دهد. در این راستا شک دارم.»</p>
      <p>وی افزود: فرمانبرداری بولسونارو از ترامپ و آمریکا واقعا خجالت‌آور است. اکنون برزیل وجهه منفی در جهان دارد. برزیل رئیس جمهوری دارد که در این کشور حکومت نمی کند. برزیل باید نقشی در عرصه جهانی داشته باشد.</p>
      <p>رئیس جمهوری پیشین برزیل با ابراز خرسندی از ظهور دوباره چپ‌گراها در آرژانتین و مکزیک، از تحولات جدید بولیوی ابراز نارضایتی کرد و گفت: تصمیم دوستم «اوو مورالس» برای حضور دوباره در سمت ریاست جمهوری برای چهارمین بار اشتباه بود. اما آنچه علیه او در بولیوی رخ داد، جنایت و کودتا بود که برای آمریکای لاتین وحشتناک است.</p>
      <p>لولا داسیوا که از سال ۲۰۰۳ تا ۲۰۱۰ ریاست جمهوری برزیل را برعهده داشت، قرار بود در انتخابات ریاست جمهوری ۲۰۱۸ نیز شرکت کند و براساس نظرسنجی‌ها، می‌توانست به راحتی پیروز شود اما صدور حکم محکومیت، مانع از نامزدیش در انتخابات شد. او پیشتر اعلام کرده بود که اهداف سیاسی پشت پرده صدور حکم علیه‌ وی به اتهام فساد مالی بوده زیرا راست‌گراها قصد داشتند با طرح این پرونده اجازه ندهند دوباره به عرصه سیاست بازگردد.</p>
      <p>سال ۲۰۱۴ به دنبال آغاز بررسی پرونده فساد مالی در شرکت نفتی دولتی «پتروبراس» در برزیل، شمار زیادی از مقام‌های این کشور با اتهامات فساد مالی روبرو شدند. این پرونده جنجال‌های بسیاری را در این کشور منطقه آمریکای جنوبی به همراه داشت.<br/>داسیلوا نیز در حالی به دریافت رشوه از یک شرکت ساختمانی به نام «او ای اس» محکوم شد که براساس اعلام دادستان‌ها، هدف از این کار تسهیل قرارداد این شرکت ساختمانی به شرکت «پتروبراس» بود.<br/>از زمان زندانی شدن داسیلوا برای گذراندن محکومیت ۱۲ ساله، حامیان وی بارها به این حکم اعتراض کرده و خواهان آزادی او شده بودند.</p>
    </article>
  </body>
</html>