<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/drustvo/3362575/stefanovic-u-kraljevu-roditelji-da-povedu-vise-racuna-gde-su-im-deca-i-sta-rade-ne-moze-to-policija-da-radi-foto"/>
    <meta property="og:site_name" content="kurir.rs"/>
    <meta property="article:published_time" content="2019-11-22T15:16:00+00:00"/>
    <meta property="og:title" content="STEFANOVIĆ U KRALJEVU: Roditelji da povedu više računa gde su im deca i šta rade, ne može to policija da radi! (FOTO)"/>
    <meta property="og:description" content="KRALJEVO - Potpredsednik Vlade Republike Srbije i ministar unutrašnjih poslova dr Nebojša Stefanović poručio je danas prilikom obilaska Policijske uprave Кraljevo da svi moramo još intenzivnije raditi na smanjivanju maloletničkog nasilja i kriminala, ne samo ..."/>
  </head>
  <body>
    <article>
      <h6 class="kicker">Svi moramo da radimo na smanjivanju maloletničkog nasilja</h6>
      <h1>STEFANOVIĆ U KRALJEVU: Roditelji da povedu više računa gde su im deca i šta rade, ne može to policija da radi! (FOTO)</h1>
      <address>
        <time datetime="2019-11-22T15:16:00+00:00">22 Nov 2019, 15:16</time>
      </address>
      <p>KRALJEVO - Potpredsednik Vlade Republike Srbije i ministar unutrašnjih poslova dr Nebojša Stefanović poručio je danas prilikom obilaska Policijske uprave Кraljevo da svi moramo još intenzivnije raditi na smanjivanju maloletničkog nasilja i kriminala, ne samo nadležne institucije, već i celokupno društvo.</p>
      <p>"Roditelji moraju da povedu više računa gde su im i šta rade deca. Ne može to da radi policija. Ona može da privede i tužilaštvu i sudovima, ali i pored promene zakonskog okvira, mnogo je važnije da dođemo do toga da maloletnički kriminal ne bude više tema i da roditelji mnogo više povedu računa o svojoj deci“, rekao je Stefanović.</p>
      <p>Ministar je podsetio da je na njegovu inicijativu pre nešto više od dve godine u osnovne škole uveden predmet „Osnovi bezbednosti dece“.</p>
      <p>„Želim da se zahvalim svim ljudima iz Ministarstva unutrašnjih poslova koji učestvuju u ovom projektu. Veoma sam zadovoljan kako do sada funkcioniše, jer mi se čini da smo približili i deci, ali i roditeljima, sve opasnosti koje vladaju u savremenom svetu. Bilo da je reč o sajber-pretnjama, izazovima u saobraćaju, problemima nasilja ili opasnostima od narkotika. Mislim da će to dati dobre rezultate u narednim godinama kada naša deca budu svesnija šta su sve izazovi i kako od njih mogu da se zaštite“, istakao je Stefanović.</p>
      <figure>
        <img src="https://www.kurir.rs/data/images/2019/11/22/15/2060475_stefanovic-pu-kraljevo-foot-mup-2_ff.jpg?ver=1574432267"/>
        <figcaption>
          <cite>foto: MUP</cite>
        </figcaption>
      </figure>
      <p>On je rekao i da je zadovoljan stanjem bezbednosti na teritoriji Policijske uprave Кraljevo. "Imamo smanjenje stope kriminaliteta, nemamo izvršenje teških krivičnih dela i imamo dobar operativni rad policije u smislu da policija ne dozvoljava bilo kakvo jačanje kriminala. Zadovoljan sam i povećanom zaplenom narkotika od strane policije na teritoriji ove policijske uprave, koja je oduzela 106 kilograma narkotika ove godine, što je daleko više nego prethodne. Naravno, očekujem da još intenzivnije rade“, rekao je ministar.</p>
      <p>Stefanović je najavio da će MUP sa druge strane nastaviti da ulaže u infrastrukturne projekte, kupovinu nove opreme i vozila, ali i u sve drugo što je važno za unapređenje položaja pripadnika MUP-a.</p>
      <figure>
        <img src="https://www.kurir.rs/data/images/2019/11/22/15/2060477_stefanovic-pu-kraljevo-foot-mup-3_ff.jpg?ver=1574432274"/>
        <figcaption>
          <cite>foto: MUP</cite>
        </figcaption>
      </figure>
      <p>„Narednog meseca oni će primiti veće plate, a sledeće godine stiže još novih uniformi za sastav redovne policije, dok će novu opremu dobiti i pripadnici Žandarmerije i ovde u Кraljevu i naravno na teritoriji čitave Srbije. Policijska uprava Кraljevo sledeće godine dobiće nove policajce, a dogovorili smo rekonstrukciju šalter sale koja će pomoći da zaposleni efikasnije obavljaju svoj posao, ali i da građani brže i efikasnije ostvare sve svoja prava kad je reč o izdavanju ličnih dokumenata“, rekao je Stefanović koji je najavio i da će vatrogasci u Кraljevu za nekoliko dana dobiti novo vatrogasno-spasilačko vozilo, dok će im nova terenska vozila stići u narednih petnaestak dana.</p>
      <p>Potpredsednik Vlade Srbije sastao se i sa gradonačelnikom Кraljeva Predragom Terzićem sa kojim je razgovarao o različitim projektima i daljem unapređenju uslova života građana. Кako je naveo, Vlada Srbije ima dobru saradnju sa Gradom Кraljevom i želi i u budućnosti da kroz davanje podsticaja doprinese novim investicijama, novim fabrikama i time novim zapošljavanjima u ovom gradu. U razgovoru sa građanima Кraljeva, Stefanović je istakao da je važno čuti šta je to što ljudi vide kao prioritet njihove lokalne zajednice.</p>
      <p>
        <b>(Kurir.rs)</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3362561/ekskluzivno-ovo-je-naoruzani-napadac-iz-velike-plane-on-je-upao-u-ucionicu-sa-puskom-i-punom-torbom-eksploziva-foto"/>
        <a href="https://www.kurir.rs/crna-hronika/3362549/ovo-je-superprofesor-slavoljub-koji-je-savladao-napadaca-borio-sam-se-s-njim-imao-je-oruzje-i-torbu-punu-eksploziva"/>
        <a href="https://www.kurir.rs/crna-hronika/3362531/pucnjava-se-upravo-dogodila-u-mojoj-skoli-ova-fotografija-iz-velike-plane-pojavila-se-na-drustvenim-mrezama-foto"/>
        <a href="https://www.kurir.rs/crna-hronika/3362519/nezapamcena-drama-u-velikoj-plani-upao-u-srednju-skolu-pa-zapucao-iz-automatske-puske-gorana-savladao-profesor"/>
      </related>
    </article>
  </body>
</html>