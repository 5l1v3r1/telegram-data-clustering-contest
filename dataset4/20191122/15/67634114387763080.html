<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151392/"/>
    <meta property="og:site_name" content="AgroNews"/>
    <meta property="article:published_time" content="2019-11-22T15:22:00+00:00"/>
    <meta property="og:title" content="На Херсонщині працівники рибколгоспу два місяці сидять без роботи"/>
    <meta property="og:description" content="Другий місяць поспіль на Херсонщині працівники Збур’ївського рибного господарства не виходять на роботу, бо квоти на вилов риби закінчилися. Держрибагенство знизило квоту для вилову краснопірки, щуки, коропа і карася, повідомляє Агро Юг. За словами рибалки Олексія Рябова, минулого року на..."/>
  </head>
  <body>
    <article>
      <h1>На Херсонщині працівники рибколгоспу два місяці сидять без роботи</h1>
      <address><time datetime="2019-11-22T15:22:00+00:00">22 Nov 2019, 15:22</time> by <a rel="author">agronews.uaode/author</a></address>
      <p><b>Другий місяць поспіль на Херсонщині працівники Збур’ївського рибного господарства не виходять на роботу, бо квоти на вилов риби закінчилися. Держрибагенство знизило квоту для вилову краснопірки, щуки, коропа і карася</b>, <b>повідомляє <a href="http://agro-yug.com.ua/archives/31137">Агро Юг</a>.</b></p>
      <p>За словами рибалки Олексія Рябова, минулого року на Херсонщині виловлювали 500-600 тонн карася на рік. Цього року знизили до 179 тонн.</p>
      <p>«Ось наші баркаси стоять. Вже засипало їх листям. Без роботи, тому що закінчилася квота. Ми не можемо і не маємо права ловити карася. Збур′ївський кут славився карасем. Ми завжди давали об′єми», – зазначає Рябов.</p>
      <p>Він додав, що про закінчення ліміту на вилов карася керівництво облдержадміністрації було проінформовано ще два місяці тому. Для того, щоб вийти на воду треба дозвіл на додатковий ліміт до кінця року – 300 тонн.</p>
      <p>«Залишилася квота на тарань, ляща і на судака. А всі інші квоти закінчилися. Вони були з самого початку занижені. 70 тонн товстолоба на Херсонську область – нерозумно. Він завжди не лімітувався. Ви розумієте? З нелімітованого – на 70 тонн! У нас 24 користувача на пониззя Дніпра Херсонщини. Це скільки вони мають право виловити? Так само і по карасю: нам дали 179 тонн, а ми завжди ловили 500-600», – скаржиться рибалка.</p>
      <p>Микола Бритвін, голова рибколгоспу «Перемога», говорить, що господарство другий місяць не отримує прибутків, а податки доводиться сплачувати.</p>
      <p>«У рибгоспі працює поки що 60 людей. Всі 60 стоять. Вони не можуть вийти, тому що ліміти. Без ліміту ми ловити рибу не можемо. Відсутність ліміту позбавляє рибалок робочих місць. Заробітну плату ми отримати не можемо, тому що ми не виробляємо продукцію. Прогодувати сім′ї ми не можемо», – зазначає Бритвін.</p>
      <p>За його словами, додаткові ліміти розроблені та перебувають на розгляді у кількох міністерствах. Чоловік додає, що ліміти науково обґрунтовані й розробленні агентством й інститутом рибного господарства.</p>
      <p>«Це питання не таке глобальне і його можна вирішити. Тим паче, всі документи, які стосуються лімітів, зібрані й перебувають в міністерстві. Треба лише їх підписати», – наголосив голова рибколгоспу.</p>
    </article>
  </body>
</html>