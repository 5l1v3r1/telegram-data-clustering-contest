<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/gazdasag/2019/11/22/black_friday/"/>
    <meta property="og:site_name" content="Index.hu"/>
    <meta property="article:published_time" content="2019-11-22T15:10:00+00:00"/>
    <meta property="og:title" content="Az eMag továbbra is a trükkös leértékelések nagymestere"/>
    <meta property="og:description" content="Kattintson, 2311 másik ember olvassa még ezt a cikket! Átverésgyanús black friday akciókból szemezgettünk."/>
  </head>
  <body>
    <article>
      <h1>Az eMag továbbra is a trükkös leértékelések nagymestere</h1>
      <address><time datetime="2019-11-22T15:10:00+00:00">22 Nov 2019, 15:10</time> by <a rel="author" href="https://index.hu/szerzo/zaborszky_ede" target="_blank">Záborszky Ede</a></address>
      <p>Évről évre visszatérő eleme az extrém akciókról elhíresült fekete pénteknek, hogy a legitim leárazások mellett kamu korábbi árak, nevetségesen kicsi készletek, és egyéb okosságok útján próbálják meg megszabadítani a kereskedők a vásárlókat pénzüktől. Bár hivatalosan a black friday november utolsó péntekje, de a dolog jó üzletnek bizonyult, így a boltok egyre nyújtják az akciós időszakot. Mára már ott tartunk, hogy akár a valódi, katolikus ünnepeknél, a black fridaynek is van nyolcada, és egy héten keresztül bombázzák a vásárlókat különféle akciókkal. </p>
      <p>Már a kapitalista oktáva első napján számtalan olvasói levelet kaptunk, ezek közül válogattuk ki a különösen pofátlan trükközéseket. Eddig idén úgy tűnik, hogy az eMag vezet toronymagasan a gyanús akciók terén, természetesen küldtünk nekik egy kérdést, hogy mivel magyarázzák a webshopjukban található furcsaságokat, ha válaszolnak, frissítjük a cikket. </p>
      <table bordered="">
        <tr>
          <td>Az eMag válasza változtatás nélkül az alább olvasható:<br/><br/><i>A cikkben említett két termék (a parfüm és az okostelefonok) esetében a forgalmazó nem az eMAG, hanem egy-egy Marketplace-partnerünk, ez minden esetben a forgalmazó helyén kerül feltüntetésre. Az eMAG nincs és nem is lehet semmilyen hatással a partnerek árazási politikájára a hatályos versenyjogi szabályozások alapján.</i><br/><br/><i>A KidCar elektromos kisautó kizárólagos forgalmazója az eMAG, viszont a bemutatott grafika nem mutat mást, mint az elmúlt időszak promóciós kampányainak köszönhető árváltozásokat. Ahogy az látható, a mai napon a legalacsonyabb az ár, mivel ez a termék is része a Black Friday akciónak.</i><br/><br/><i>A termékoldalon feltüntetett fogyás- és érdeklődésszámláló az oldalon lévő valós látogatói adatokat mutatja 2 perces időintervallumban. Ez az intervallum a felhasználók által egy-egy termékadatlapon átlagosan eltöltött idő alapján került kiszámításra.</i><br/><br/><i>Az eMAG minden esetben a GVH előírásainak megfelelően cselekszik. Az említett iPhone akció esetében a korábbi kampányok figyelembe vételével határoztuk meg a mai napra szánt készletet. Amennyiben korábban nem voltak ilyen kampányok egy termék esetében, a promóciót megelőző három hónapban eladott mennyiségekből kerül megállapításra a készlet.</i><br/><br/><i>Közben az akció első hét órájában több mint 1,5 millió látogató nézte meg az oldal ajánlatait, összesen 136 000 terméket rendelve 3,4 milliárd forint értékben és az akciókkal továbbra is, nap végéig várja a vásárlókat az eMAG.hu.</i></td>
        </tr>
      </table>
      <p>(Ön is tapasztalt furcsaságot, trükkös hirdetést? Írja meg a tema+blackfriday@mail.index.hu címre!)</p>
      <h3>900 ezerről leértékelt iPhone </h3>
      <p>Nagyon el lehettek tévedve az eMagnál eddig, ugyanis a hirdetésük szerint az éjzöld 512 gigás Apple iPhone 11 Pro Max eddig 901 700 forintba került, amit most nagyvonalúan leértékeltek 650 ezer forintra. Azért némileg gyanús, hogy a többi áruházban 600 ezer forint alatt szórják a kártyafüggetlen 11-eket, de a hivatalos magyar oldalon, az  apple.hu-n is csak 578 ezer forint ugyanez a változat. </p>
      <figure>
        <img src="https://kep.cdn.indexvas.hu/1/0/3047/30474/304741/30474185_20b688b6aed564a350afb70ddd73c551_wm.png"/>
        <figcaption>forrás: emag.hu</figcaption>
      </figure>
      <h3>Parfüm ötszörös áron </h3>
      <p>Szintén az eMag követte el azt a tévedést, hogy eddig azt hitték a Boss Bottled Hugo Boss 200 milliliteres férfi parfüm 92 672 forintba kerül, most gyorsan leárazták 28 426 forintra. Jóllehet akik ezen a csökkentett áron veszik meg, azok így is több mint valószínű, hogy rosszul járnak, ugyanis a neten keresgélve még ez is elég drágának tűnik.</p>
      <p>Itt még bevetették a másik klasszikus trükköt is, és odabiggyesztették, hogy "Siess! 5 másik ember nézi ezt a terméket!". Bár mindkét gyakorlat ellene próbál fellépni a Gazdasági Versenyhivatal, az Extreme Digitallal való összeolvadás előtt álló eMag rendre gyanúba keveredik, hogy megtéveszti a vásárlókat.</p>
      <figure>
        <img src="https://kep.cdn.indexvas.hu/1/0/3047/30474/304748/30474853_b28e37f5d18f0b21faf813817e744170_wm.png"/>
        <figcaption>Forrás: emag.hu</figcaption>
      </figure>
      <h3>Árhullámvasút</h3>
      <p>Egy másik mókás eMag-akcióra is felhívta egy olvasónk a figyelmet. A KidCar KC-1068R elektromos kisautó szintén egy gyanús leárazásban lett 64 százalékkal olcsóbb (itt az x ember nézi ezt a terméket mellé még bónuszban egy "83%-ban eladva" felirat is nyomasztja a vásárlókat). Úgy tűnik nehezen tudnak dűlőre jutni az eMagnál, hogy mennyiért is kéne adni azt a fránya kisautót, ugyanis az olcsobbat.hu árgrafikonja szerint a termék az elmúlt fél évben rendszeresen fel lett árazva, aztán leértékelve.</p>
      <figure>
        <img src="https://kep.cdn.indexvas.hu/1/0/3047/30475/304751/30475127_7a66118694d014aa82370b30477253a2_wm.png"/>
        <figcaption>forrás: https://www.olcsobbat.hu/</figcaption>
      </figure>
      <h3>Fuck the GVH, comin' straight from the underground</h3>
      <p>A Gazdasági Versenyhivatal egyértelműen rendelkezik róla, hogy nem lehet olyat csinálni, hogy egy termék bizonyos mennyiségben le van értékelve, azon felül pedig más, magasabb áron lehet csak megvenni. Magyarul, hogy a készletből mondjuk 5 darab akciós, a többi pedig nem. </p>
      <p>“ ... a készlet erejéig és más hasonló tartalmú kijelentések alkalmazása nem mentesíti a vállalkozást a jogsértés megállapíthatósága alól, ha a készlethiányos állapot törvényi feltételei fennállnak. Az ilyen tartalmú kijelentések a jogsértés szempontjából valós tartalmat nem hordoznak, hiszen nem adnak információt a fogyasztónak a várható keresletről vagy a rendelkezésre álló készletről.</p>
      <blockquote>A GVH álláspontja szerint nem várható el egy ésszerűen eljáró fogyasztótól, hogy arra számítson, hogy elfogy a hirdetett akciós termék már a többnapos vagy többhetes promóciós időszak legelején.”</blockquote>
      <p>Az eMagnál vagy nem abszolválták ezt a nem túl olvasmányos passzust, vagy úgy voltak vele őket aztán nem fogják holmi szürke hivatalok hátráltatni abban, hogy megcsinálják a bizniszt. </p>
      <figure>
        <img src="https://kep.cdn.indexvas.hu/1/0/3047/30475/304752/30475239_eeb921779413d9dfa2511f5dad8a529c_wm.png"/>
        <figcaption>forrás: emag.hu</figcaption>
      </figure>
      <p>Ennél ez ezüstszürke iPhone 8-nál ugyanis totális káoszba fordultak az egymásnak ellentmondó akciók. Először is tájékoztat egy fekete üzenet, hogy 119 ezer forintért már nem lehet kapni ezt a terméket (ez ugye elméletileg tilos lenne), de még így is meg lehet venni 240 ezer helyett 215 ezerért – ebben annyi a szépséghiba, hogy a legtöbb helyen 150 ezer környékén árulják ugyanezt a telefont. Bónuszba ezt is sikerült megspékelni még a paráztatós "14 másik ember"-es felirattal. </p>
      <h3>Tartsd meg az aprót</h3>
      <p>Bár még számtalan levelet kaptunk az eMagról, a fenti esetek lefedik a trükkös akciók fő archetípusait, így végezetül álljon itt egy kicsit könnyedebb, mókás eset, amit olvasónk a móri Euronicsban fényképezett. Ez ugyan inkább baki lehet, mint klasszikus átverés de azért mulatságos.</p>
      <figure>
        <img src="https://kep.cdn.indexvas.hu/1/0/3047/30475/304753/30475311_1fac6370d39eedb0f678a63991ab7f75_wm.jpg"/>
        <figcaption>Forrás: Olvasó</figcaption>
      </figure>
      <p>Itt egy aritmetikai bravúrral sikerült némileg növelni a termék árát, ugyanis miután -100 forinttal csökkentették, az az elemi matematika szabályainak megfelelően több lett. </p>
      <blockquote>104899 - (-100)= 104999</blockquote>
      <p>Úriemberek tényeken nem vitatkoznak. </p>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>