<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/regiony/pomichnyk-stefanchuka-stav-chilnykom-khmelnytskoi-oda-ukaz-prezydenta-203303.html"/>
    <meta property="og:site_name" content="5 канал"/>
    <meta property="article:published_time" content="2019-11-22T15:50:00+00:00"/>
    <meta property="og:title" content="Помічник Стефанчука став чільником Хмельницької ОДА – указ президента"/>
    <meta property="og:description" content="Габінету 36 років, він кандидат юридичних наук, керівник ГО &quot;Форпост народовладдя&quot;"/>
  </head>
  <body>
    <article>
      <h1>Помічник Стефанчука став чільником Хмельницької ОДА – указ президента</h1>
      <address>
        <time datetime="2019-11-22T15:50:00+00:00">22 Nov 2019, 15:50</time>
      </address>
      <p>Президент України Володимир Зеленський призначив Дмитра Габінета головою Хмельницької обласної адміністрації, передає "<a href="https://www.pravda.com.ua/news/2019/11/22/7232734/">УП</a>".</p>
      <p>"Призначити Габінета Дмитра Анатолійовича головою Хмельницької обласної державної адміністрації", – зазначено в указі.</p>
      <p>Слід зазначити, що Габінет є помічником нардепа від "Слуги народу" Миколи Стефанчука.</p>
      <p><b>Довідка</b>. Габінету 36 років, він кандидат юридичних наук, керівник ГО "Форпост народовладдя".</p>
      <p>Згідно з декларацією кандидата на посаду, Габінет володіє спільно з матір’ю квартирою у 61,8 кв.м. та гаражем у Хмельницькому, а також земельною ділянкою у 470 кв.м у Вільховці на Хмельниччині та Москвичем, 1983 року випуску.</p>
      <p>За 2018 рік він заробив 247 тисяч гривень – усе зарплата в Хмельницькому кооперативному торговельно-економічному інституті, Військовій частині А 2339 та Університеті Марії Кюрі-Склодовської в Любліні (Польща).</p>
      <p>Також він задекларував зарплату (72,7 тисячі гривень у Департаменті освіти та науки Хмельницької міськради) та пенсію (35 тисяч гривень) матері.</p>
      <p>Габінет тримає готівкою 8 тисяч євро, а його мати 5 тисяч євро.</p>
      <blockquote>Як повідомляв 5UA, <a href="https://www.5.ua/polityka/nachalnykom-krymskoho-upravlinnia-sbu-pryznachyly-yevhena-netuzhylova-shcho-pro-noho-vidomo-202443.html">Володимир Зеленський призначив Євгена Нетужилова</a> начальником Головного управління Служби безпеки України в Автономній Республіці Крим.</blockquote>
    </article>
  </body>
</html>