<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/danail-kirilov-ne-namira-osnovanie-da-se-izvinjava-na-chlenove-na-vss.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T15:33:00+00:00"/>
    <meta property="og:title" content="Данаил Кирилов не намира основание да се извинява на членове на ВСС"/>
    <meta property="og:description" content="Боян Магдалинчев пък обяви, че няма да внася писмото на над 170 съдии в дневния ред на ВСС"/>
  </head>
  <body>
    <article>
      <h1>Данаил Кирилов не намира основание да се извинява на членове на ВСС</h1>
      <h2>Боян Магдалинчев пък обяви, че няма да внася писмото на над 170 съдии в дневния ред на ВСС</h2>
      <address><time datetime="2019-11-22T15:33:00+00:00">22 Nov 2019, 15:33</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/22/danail_kirilov_1574435310-1.mp4"/>
      </figure>
      <p>Правосъдният министър Данаил Кирилов не намира основание да се извинява на членове на Висшия съдебен съвет (ВСС).</p>
      <p>Преди дни беше разпространено обръщение с искане за публично извинение от правосъдния министър Кирилов и избрания за главен прокурор Иван Гешев поискаха над 170 съдии от цялата страна.</p>
      <p>Магистратите настояват и за образуване на дисциплинарно производство срещу Гешев за извършени дисциплинарни нарушения по време на заседанието на ВСС по прегласуване на неговата кандидатура. Причината е „отправяне на заплахи” към съдия Атанаска Дишева, както и „неучтиво, нетолерантно и неуважително отношение” към членовете на съвета Дишева и Олга Керелска.</p>
      <p>Кирилов каза, че е давал думата повече на тези, които му искат извинение, отколкото на другите кадровици.„Възприемам се като внимателен и чувствителен човек, извинявам се дори когато съм сигурен че не съм причинил вреда или щета”, уточни министърът на правосъдието.</p>
      <p>Освен политическата претенция, от правна страна няма проблем с процедурата, смята министърът. </p>
      <p>Представляващият ВСС Боян Магдалинчев пък обяви, че  няма да внася писмото съдиите в дневния ред на ВСС, а ще изчака това да направи председателят на Върховния касационен съд (ВКС) Лозан Панов.</p>
      <p>Магдалинчев допусна, че Панов вероятно е знаел за писмото на над 150 съдии и е можел да го внесе за разглеждане като извънредна точка на заседанието на ВСС.</p>
      <p>Представляващият ВСС отново изрази мнение, че няма причина Конституционният съд да бъде сезиран за избора на Иван Гешев. Но ако се стигне до ситуация, в която президентът Румен Радев освободи Сотир Цацаров с указ (<a href="https://btvnovinite.bg/bulgaria/izteche-srokat-za-nominacija-na-nov-shef-na-antikorupcija-cacarov-poluchi-podkrepa-i-ot-dps-obzor.html">ако бъде избран за шеф на КПКОНПИ</a>) преди да има указ за назначаването на Гешев, то ще трябва да се търси временно изпълняващ длъжността главен прокурор.</p>
    </article>
  </body>
</html>