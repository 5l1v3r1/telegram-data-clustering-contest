<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/huawei-mate-x-oprava-displeja-draho-novy-galaxy-note10/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-22T15:41:58+00:00"/>
    <meta property="og:title" content="Pokazí sa vám displej na Huawei Mate X? Oprava vyjde tak draho, ako nový Galaxy Note10"/>
    <meta property="og:description" content="V Číne sa minulý týždeň začalo predávať jedno z najpokrokovejších zariadení vôbec. Hovoríme samozrejme o skladacom smartfóne Huawei Mate X."/>
  </head>
  <body>
    <article>
      <h1>Pokazí sa vám displej na Huawei Mate X? Oprava vyjde tak draho, ako nový Galaxy Note10</h1>
      <h2>Skladacie telefóny sú drahé. Pozor však na displej, ten je najdrahší.</h2>
      <address><time datetime="2019-11-22T15:41:58+00:00">22 Nov 2019, 15:41</time> by <a rel="author" href="https://www.techbyte.sk/author/lukas/" target="_blank">Lukáš Zachar</a></address>
      <p>
        <b>V Číne sa minulý týždeň začalo predávať jedno z najpokrokovejších zariadení vôbec. Hovoríme samozrejme o skladacom smartfóne Huawei Mate X, ktorý bol predstavený ešte začiatkom tohto roku. Telefón predstavuje najväčšiu konkurenciu pre Samsung Galaxy Fold.</b>
      </p>
      <p>Vzhľadom na to, že sa jeho displej ohýba smerom von, je náchylnejší na poškodenie. Práve toho by ste sa mali vyvarovať tak, ako to len ide. Oprava bude totiž <b>mimoriadne nákladná</b>. Ako veľmi? Povedzme, že za ceny opravy by ste si hravo mohli kúpiť novú vlajkovú loď.</p>
      <p>Informácie o cene opravy <a href="https://www.huaweicentral.com/huawei-mate-x-parts-repair-cost">priniesol</a> server HuaweiCentral, ktorý ďalej dodáva, že Huawei si má za opravu pýtať približne <b>7 080 čínskych jüanov</b>, čo je v prepočte približne <b>909 €</b>. Za takúto sumičku už hravo zoženiete napríklad <b>nový Samsung Galaxy Note10</b> či nový <b>iPhone 11</b>.</p>
      <figure>
        <img src="https://www.techbyte.sk/wp-content/uploads/2019/04/huawei-mate-x-18.jpg"/>
        <figcaption>Huawei Mate X</figcaption>
      </figure>
      <p>Huawei si je vysokej ceny za opravu displeja vedomý, preto svojim zákazníkom ponúka <b>prvú výmenu zadarmo</b>. Čo však, ak sa pokazí znovu? Bude vôbec oprava stáť za to? Horšie na tom je to, že displej na Mate X je tak citlivý, že k poškodeniu môže dôjsť pri <b>úplne bežnom ohýbaní pri teplote pod -5 ° C</b>. Au.</p>
      <p>Oveľa lacnejšie nevyjdú ani iné servisné zákroky.</p>
      <ul>
        <li><b>Základná doska</b> – 3 579 CNY (<b>460 €</b> bez DPH)</li>
        <li><b>Zadný fotoaparát</b> – 698 CNY (<b>90 €</b> bez DPH)</li>
        <li><b>Ľavý/pravý batériový kryt</b> – 361 CNY (<b>46 €</b> bez DPH)</li>
        <li><b>Batéria</b> – 278 CNY (<b>35 €</b> bez DPH)</li>
      </ul>
      <p>Nové zariadenie sa v Číne predáva za 16 999 CNY (<b>2 184 €</b>).</p>
    </article>
  </body>
</html>