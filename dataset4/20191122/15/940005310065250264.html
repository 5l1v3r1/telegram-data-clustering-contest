<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/divers/reactia-unui-operator-dupa-ce-o-femeie-a-sunat-la-numarul-de-urgenta-sa-comande-o-pizza.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T15:18:00+00:00"/>
    <meta property="og:title" content="Reacția unui operator după ce o femeie a sunat la numărul de urgență să comande o pizza"/>
    <meta property="og:description" content="O americancă implicată într-un conflict domestic a reușit să alerteze poliția, pretinzând că dorește să comande o pizza."/>
  </head>
  <body>
    <article>
      <h1>Reacția unui operator după ce o femeie a sunat la numărul de urgență să comande o pizza</h1>
      <h2>O americancă implicată într-un conflict domestic a reușit să alerteze poliția, pretinzând că dorește să comande o pizza.</h2>
      <address>
        <time datetime="2019-11-22T15:18:00+00:00">22 Nov 2019, 15:18</time>
      </address>
      <p>Femeia a sunat la numărul de urgență 911, anunțând că dorește să comande o pizza, iar operatorul 911 și-a dat seama că femeia se află în pericol, după ce a realizat că este vorba despre o tactică devenită populară pe internet.</p>
      <p>Ofițerii din orașul Oregon, statul american Ohio, au lăudat în presa locală prezența de spirit a celei care a sunat, pentru a anunța că mama ei era victima violenței domestice în acel moment.</p>
      <p>O astfel de metodă era cunoscută pe rețelele de socializare, însă sunt rare cazurile în care poliția să confirme un astfel de apel, scrie <a href="https://www.bbc.com/news/world-us-canada-50513706">BBC</a>.</p>
      <p>Operatorul care a răspuns la telefon, Tim Teneyck, a declarat pentru un post local de televiziune că, inițial, a crezut că femeia a greșit numărul, dar că, atunci când aceasta a insistat, a realizat ce se întâmplă, după ce și-a adus aminte că a văzut astfel de cazuri, distribuite în social media.</p>
      <p><i>"Vezi pe Facebook, însă nu este ceva pentru care am fi fost instruiți. Alți operatori cu care am vorbit mi-au spus că nu și-ar fi dat seama despre ce este vorba. Mi-au spus că nu ar fi mers mai departe cu apelul"</i>, a declarat Tim Teneyck.</p>
      <p>
        <u>
          <b>Iată cum a decurs discuția dintre cei doi:</b>
        </u>
      </p>
      <p><b>Operator 911:</b> Oregon 911</p>
      <p><b>Apelant</b>: Aș dori să comand o pizza la adresa...</p>
      <p><b>Operator 911</b>: Ați sunat la 911 să comandați o pizza?</p>
      <p><b>Apelant</b>: Uh, da. Apartamentul...</p>
      <p><b>Operator 911: </b>Acesta este numărul greșit pentru a comanda o pizza...</p>
      <p><b>Apelant</b>: Nu, nu, nu. Nu înțelegeți...</p>
      <p><b>Operator 911</b>: Acum am înțeles.</p>
      <p>Ulterior, femeia care a sunat a găsit moduri creative de a răspunde întrebărilor venite de la operatorul 911.</p>
      <p><b>Operator 911</b>: Bărbatul este încă acolo?</p>
      <p><b>Apelant</b>: Da, am nevoie de o pizza mare.</p>
      <p><b>Operator 911</b>: Ok. Dar aveți nevoie de ajutor medical?</p>
      <p><b>Apelant</b>: Nu. Vreau cu ardei iute.</p>
      <h3>De unde a apărut ideea?</h3>
      <p>Nu se cunoaște exact originea acestei idei, însă un scenariu similar a fost folosit într-o campanie a unei asociații norvegiene de protejare a femeilor, în 2010.</p>
      <p>Mai târziu, un operator 911 a distribuit, pe Reddit, o discuție cu o victimă a abuzului domestic care a sunat să comande o pizza. Știrea a fost ulterior preluată de mai multe posturi de televiziune, fiind realizată chiar și o reclamă ce a apărut în finala Super Bowl, din 2015.</p>
      <p>Sursa: Pro TV</p>
    </article>
  </body>
</html>