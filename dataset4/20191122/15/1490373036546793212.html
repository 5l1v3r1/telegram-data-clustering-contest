<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/recko-bezenci-migranti-uprchlici-pobrezni-straz-kathimerini-kyriakos-mitsotakis_1911221514_gak"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T15:14:00+00:00"/>
    <meta property="og:title" content="Do Řecka od čtvrtka připlulo dalších 400 migrantů. ‚Vítáni jsou jen ti, které vybereme,‘ řekl premiér"/>
    <meta property="og:description" content="„Vítaní jsou v Řecku jen ti, které vybereme. Ty, kteří vítaní nejsou, pošleme zpátky,“ prohlásil v parlamentu Mitsotakis. Zachránění migranti budou přepraveni do center v řeckém vnitrozemí."/>
  </head>
  <body>
    <article>
      <h1>Do Řecka od čtvrtka připlulo dalších 400 migrantů. ‚Vítáni jsou jen ti, které vybereme,‘ řekl premiér</h1>
      <address><time datetime="2019-11-22T15:14:00+00:00">22 Nov 2019, 15:14</time> by <a rel="author">ČTK</a></address>
      <p>
        <b>Řecká pobřežní stráž oznámila, že za uplynulých 24 hodin zachránila dalších asi 400 žadatelů o azyl. Stalo se tak při deseti různých zásazích v blízkosti přístavního města Alexandrupoli a ostrovů Chios a Lesbos, napsal v pátek na svém webu list Kathimerini.</b>
      </p>
      <p>Řecký premiér Kyriakos Mitsotakis v souvislosti s opět narůstajícím počtem migrantů, kteří se do Řecka dostávají ilegálně ze sousedního Turecka, v pátek oznámil posílení pohraniční stráže. Pozemní hranici s Tureckem má podle agentury Reuters pomoci střežit dalších 400 pohraničníků a ostrovy v Egejském moři dalších 800.</p>
      <p>„Vítaní jsou v Řecku jen ti, které vybereme. Ty, kteří vítaní nejsou, pošleme zpátky,“ prohlásil v parlamentu Mitsotakis. „Trvale zavřeme dveře pašerákům lidí a těm, kdo chtějí (do Řecka) přijít, ačkoli nemají nárok na udělení azylu,“ dodal.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/syrsi-sirotci-recke-uprchlicke-zabory-cesi-pomahaji-200-rodin_1911211450_jgr"/>
      </related>
      <p>Pobřežní stráž podle <a href="https://www.kathimerini.gr/">Kathimerini</a> při deseti uvedených záchranných operacích také zadržela tři osoby podezřelé z pašování lidí. Zachránění migranti budou přepraveni do různých přijímacích center v řeckém vnitrozemí. Zařízení na ostrovech v Egejském moři jsou totiž beznadějně přeplněná, dodal list.</p>
      <p>Jen během pátku řecké úřady počítají s přesunem přibližně stovky běženců z ostrovů do zařízení v pevninské části země. Předpokládá se, že do konce letošního roku bude do center ve vnitrozemí přesunuto celkem na 20 tisíc migrantů.</p>
      <p>Podle Úřadu vysokého komisaře OSN pro uprchlíky (UNHCR) přišlo do Řecka v letošním roce téměř 60 tisíc lidí. Většina migrantů připlula přes Egejské moře z Turecka. V táborech na řeckých ostrovech podle agentury Reuters přebývá v naprosto nevyhovujících podmínkách 37 tisíc migrantů a počet těch, kteří míří do Řecka, letos roste.</p>
      <related>
        <h4>Související články</h4>
        <a href="https://www.irozhlas.cz/zpravy-svet/recko-migranti-azylova-politika_1910222340_jak"/>
        <a href="https://www.irozhlas.cz/zpravy-svet/ateny-recko-tabor-migranti-pozar-potycky-deset-lidi-zraneno-evakuace-preplneny_1910150840_cha"/>
        <a href="https://www.irozhlas.cz/zpravy-svet/uprchlicky-tabor-lesbos-recko-migranti-pozar-ohen_1909301312_luk"/>
      </related>
    </article>
  </body>
</html>