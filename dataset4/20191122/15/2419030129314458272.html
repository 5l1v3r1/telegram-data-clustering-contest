<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191122/minister-ook-minima-voelen-groei-zorgkosten/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T15:52:18+00:00"/>
    <meta property="og:title" content="Minister: ook minima voelen groei zorgkosten"/>
    <meta property="og:description" content="DEN HAAG (ANP) - Ook mensen met een kleine beurs zullen in hun portemonnee voelen dat de zorg duurder wordt. De zorgkosten blijven nu eenmaal sneller stijgen dan de economie groeit, zegt minister Bruno Bruins (Medische Zorg)."/>
  </head>
  <body>
    <article>
      <h1>Minister: ook minima voelen groei zorgkosten</h1>
      <address><time datetime="2019-11-22T15:52:18+00:00">22 Nov 2019, 15:52</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Ook mensen met een kleine beurs zullen in hun portemonnee voelen dat de zorg duurder wordt. De zorgkosten blijven nu eenmaal sneller stijgen dan de economie groeit, zegt minister Bruno Bruins (Medische Zorg).</b>
      </p>
      <p>Uit onderzoek van vergelijkingssite Zorgkiezer blijkt dat honderdduizenden mensen geraakt worden doordat de zogenoemde ‘gemeentepolis’ duurder wordt. Mensen kunnen bij hun gemeente met een grote groep een collectieve verzekering afsluiten, waarna de zorgverzekeraar een korting aanbiedt, maar deze korting wordt volgend jaar vaker geschrapt of lager.</p>
      <p>“Daar heb ik altijd een beetje een vraagteken bij”, zegt Bruins. Als er voordelig wordt ingekocht door een zorgverzekeraar is de regeling voordelig. Maar als er eerst meer voor moet worden betaald, is het “een soort marketinginstrument”, aldus de bewindsman.</p>
      <p>“Elk jaar gaan we meer betalen voor de zorg. Maar er kan ook steeds meer in de zorg.” Volgens de minister ligt de bal nu bij de gemeenten, die “beleid kunnen voeren om wat te kunnen betekenen voor mensen met een kleine beurs”.</p>
    </article>
  </body>
</html>