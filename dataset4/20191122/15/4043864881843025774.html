<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232760/"/>
    <meta property="og:site_name" content="Українська правда"/>
    <meta property="article:published_time" content="2019-11-22T15:21:10+00:00"/>
    <meta property="og:title" content="Прокурор ГПУ причетний до вимагання грошей і землі на Одещині – Рябошапка"/>
    <meta property="og:description" content="Серія обшуків в Одесі була пов’язана з трьома кримінальними провадженнями, зокрема, розкраданням грошей чиновниками міської ради, корупцією в Адміністрації морських портів та вимаганням грошей і землі у курортному селищі Затока."/>
  </head>
  <body>
    <article>
      <h1>Прокурор ГПУ причетний до вимагання грошей і землі на Одещині – Рябошапка</h1>
      <address>
        <time datetime="2019-11-22T15:21:10+00:00">22 Nov 2019, 15:21</time>
      </address>
      <p>Серія обшуків в Одесі була пов’язана з трьома кримінальними провадженнями, зокрема, <a href="https://www.pravda.com.ua/news/2019/11/22/7232755/">розкраданням грошей</a> чиновниками міської ради, корупцією в Адміністрації морських портів та вимаганням грошей і землі у курортному селищі Затока.</p>
      <p><b>Джерело</b>: генеральний прокурор Руслан Рябошапка у коментарі журналістам</p>
      <p><b>Пряма мова</b>: "Чиновники, які пов’язані із Адміністрацією морських портів, за допомогою фіктивних договорів намагались вивести із власності державного підприємства суму приблизно на 54 мільйона гривень… </p>
      <p>Третя ситуація… пов’язана з вимаганням грошей в одного з чиновників Затоківської селищної ради. А також ця ситуація була пов’язана із вимаганням виділення землі особам, які не мали на це права.</p>
      <p>На жаль, до цієї ситуації, до вимагання <b>був причетний один з прокурорів Генеральної прокуратури</b>".</p>
      <p><b>Деталі</b>: Привласнення грошей в Адміністрації морських портів відбувалось через договори на поставку "певної продукції", яка так і не була поставлена, та виконання "фіктивних робіт щодо реконструкції порту, які так і не були проведені".</p>
      <p>Третя справа, через яку в Одеській міській раді 22 листопада проводили обшуки, стосується привласнення чиновниками <a href="https://www.pravda.com.ua/news/2019/11/22/7232755/">100 мільйонів гривень</a> через створення штучної кредитної заборгованості.</p>
      <p><b>Що передувало:</b> У п’ятницю стало відомо, що співробітники СБУ і Генпрокуратури проводять слідчі дії в <a href="https://www.pravda.com.ua/news/2019/11/22/7232732/">будівлі мерії Одеси </a>на Думській площі і в муніципальному департаменті фінансів.</p>
      <footer>Соня Лукашова, УП</footer>
      <related>
        <a href="https://www.pravda.com.ua/news/2019/11/22/7232755/"/>
        <a href="https://www.pravda.com.ua/news/2019/11/22/7232745/"/>
        <a href="https://www.pravda.com.ua/news/2019/11/21/7232619/"/>
      </related>
    </article>
  </body>
</html>