<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_830584925_Potvardeno_Momcheto_ot_Kardam_pochinalo_zaradi_otrova_za_grizachi"/>
    <meta property="og:site_name" content="webcafé"/>
    <meta property="article:published_time" content="2019-11-22T15:18:00+00:00"/>
    <meta property="og:title" content="Потвърдено: Момчето от Кардам починало заради отрова за гризачи"/>
    <meta property="og:description" content="Отровен газ фосфин е предизвикал сърдечен арест на 9-годишното момче от Кардам, което е и причина за смъртта му. Това обяви районният прокурор на Генерал Тошево и наблюдаващ прокурор на досъдебното производство Йорданка Чанева."/>
  </head>
  <body>
    <article>
      <h1>Потвърдено: Момчето от Кардам починало заради отрова за гризачи</h1>
      <address><time datetime="2019-11-22T15:18:00+00:00">22 Nov 2019, 15:18</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/22/raionenprokuror/1170x656.jpg"/>
        <figcaption>Районният прокурор на Генерал Тошево и наблюдаващ прокурор на досъдебното производство Йорданка Чанева обяви, че активното вещество в отровата, вдишано от момчето, е било в летална концентрация<cite>Снимка: © БГНЕС</cite></figcaption>
      </figure>
      <p>Отровен газ фосфин е предизвикал сърдечен арест на 9-годишното момче от Кардам, което е и причина за смъртта му. Това обяви районният прокурор на Генерал Тошево и наблюдаващ прокурор на досъдебното производство Йорданка Чанева.</p>
      <p>Подробностите идват след като преди ден беше оповестено, че разследващите работят по версията за отравяне със силни промишлени химикали, поставени в стената като превенция срещу гризачи.</p>
      <p>Активното вещество в отровата, вдишано от момчето, е било в летална концентрация. Било е значително над нормите, описани в специализираната литература, които предизвикват смърт за 30 до 60 минути, обясни прокурорът. Тя е категорична, че изготвените експертизи от Военномедицинска академия в София и съдебен лекар са еднозначни.</p>
      <p>Отровата е открита зад леглото на детето - в процепи на стената, замазани с кал. Влажната замазка е провокирала по-силното отделяне на отровния газ и е протекла спонтанна реакция. Детето е било изложено на отровния газ около 12 часа, съобщава още прокурорът.</p>
      <p>Силната отрова за гризачи не се продава свободно и остава неясно как семейството се е сдобило с нея. Засега няма и повдигнато обвинение към конккретно лице. Досъдебното производство е за причиняване на смърт по непредпазливост.</p>
      <p>Двете сестри на момчето, които също бяха хоспитализирани, са изписани от лечебните заведения. Предстои и за тях да бъдат назначени съдебно-медицински експертизи.</p>
      <p>Семейството, което отглежда пет деца, е настанено в жилище с по-добри битови условия, поясниха още от прокуратурата.</p>
      <related>
        <h4>Още по темата:</h4>
        <a href="https://www.webcafe.bg/newscafe/bulgaria/id_1768907850"/>
        <a href="https://www.webcafe.bg/newscafe/kriza/id_1204105755"/>
      </related>
    </article>
  </body>
</html>