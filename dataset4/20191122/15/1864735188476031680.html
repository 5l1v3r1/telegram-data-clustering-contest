<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/berlusconi-caduta-1.4900485"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-22T15:09:23+00:00"/>
    <meta property="og:title" content="Berlusconi, ressa per i selfie: cade a Zagabria. &quot;Banale contusione&quot;"/>
    <meta property="og:description" content="Il presidente di Forza Italia è stato sottoposto ad esami al San Raffaele. Lo staff: &quot;nessuna rottura di femore, clavicole, tibie o ossa varie&quot;"/>
  </head>
  <body>
    <article>
      <h1>Berlusconi, ressa per i selfie: cade a Zagabria. "Banale contusione"</h1>
      <h2>Il presidente di Forza Italia è stato sottoposto ad esami al San Raffaele. Lo staff: "nessuna rottura di femore, clavicole, tibie o ossa varie"</h2>
      <address><time datetime="2019-11-22T15:09:23+00:00">22 Nov 2019, 15:09</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4900489.1574435363!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>L'intervento di Berlusconi al congresso Ppe di Zagabria (Ansa)</figcaption>
      </figure>
      <p>Milano, 22 novembre 2019 - Spiacevole incidente per <b>Silvio Berlusconi</b> a margine del <b>congresso del Ppe a Zagabria</b>. L'83enne presidente di Forza Italia, terminato congresso, ha aspettato la proclamazione di Antonio Tajani a vicepresidente e poi, uscendo dall'arena di Zagabria, si è concesso ai <b>selfie</b>. Nella ressa, però, <b>è finito a terra</b> procurandosi una<b> contusione all'anca</b> con ematoma.</p>
      <p>Per questo, una volta ritornato in Italia, ieri pomeriggio è stato <b>ricoverato alla Clinica Madonnina di Milano</b>, dove i medici hanno disposto alcuni accertamenti. Al termine dello screening, raccontano fonti azzurre, accertata l'assenza di fratture ossee, i medici hanno deciso di <b>trattenerlo per una notte</b> per precauzione. Non è escluso che il presidente di Forza Italia possa essere dimesso oggi in serata o, al più tardi, domani mattina.</p>
      <p>"Il presidente - spiegano fonti di Forza Italia - è rientrato come da programma con un aereo privato. La verità è che si tratta di una <b>banalissima contusione"</b>. Quindi "<b>nessuna rottura di femore, clavicole, tibie o ossa varie</b>. Nessun rientro urgente", precisa lo staff di Berlusconi smentendo le voci che si erano diffuse in mattinata.</p>
      <p>"Il battito d'ali di una farfalla in Cina provoca un uragano in Texas", è la massima con cui i più stretti collaboratori dell'ex presidente del Consiglio chiudono l'episodio, insieme ai saluti e agli auguri di buon lavoro rivolti ai giornalisti da parte dello stesso Berlusconi.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>