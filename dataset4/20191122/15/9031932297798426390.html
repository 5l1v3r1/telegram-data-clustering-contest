<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/sejmowe-glosowanie-ws-krs-jest-komentarz-prezesa-pis/"/>
    <meta property="og:site_name" content="Polsat News"/>
    <meta property="article:published_time" content="2019-11-22T15:48:00+00:00"/>
    <meta property="og:title" content="Sejmowe głosowanie ws. KRS. Jest komentarz prezesa PiS"/>
    <meta property="og:description" content="Marszałek Sejmu Elżbieta Witek podjęła po długim zastanawianiu się właściwą decyzję - oświadczył w piątek szef PiS Jarosław Kaczyński pytany o przebieg czwartkowego głosowania w sprawie wyboru przez Sejm członków Krajowej Rady Sądownictwa. Jak dodał, &quot;nawet najbardziej przenikliwy i jednocześnie gotowy do stawiania zarzutów prokurator nie może dopatrzyć się żadnego przestępstwa&quot; w tej sprawie."/>
  </head>
  <body>
    <article>
      <h1>Sejmowe głosowanie ws. KRS. Jest komentarz prezesa PiS</h1>
      <address>
        <time datetime="2019-11-22T15:48:00+00:00">22 Nov 2019, 15:48</time>
      </address>
      <p>
        <b>Marszałek Sejmu Elżbieta Witek podjęła po długim zastanawianiu się właściwą decyzję - oświadczył w piątek szef PiS Jarosław Kaczyński pytany o przebieg czwartkowego głosowania w sprawie wyboru przez Sejm członków Krajowej Rady Sądownictwa. Jak dodał, "nawet najbardziej przenikliwy i jednocześnie gotowy do stawiania zarzutów prokurator nie może dopatrzyć się żadnego przestępstwa" w tej sprawie.</b>
      </p>
      <related>
        <a href="https://www.polsatnews.pl/wiadomosc/2019-11-22/jacek-sasin-gosciem-graffiti-transmisja-od-godz-745/"/>
      </related>
      <p>Głosowanie, które miało miejsce w czwartek w nocy miało burzliwy przebieg; zostało powtórzone, posłowie opozycji zarzucali, że doszło do oszustwa. Na członków KRS wybrani zostali posłowie PiS Marek Ast, Arkadiusz Mularczyk, Bartosz Kownacki i Kazimierz Smoliński.</p>
      <p>- Pani marszałek podjęła po długim zastanawianiu się właściwą decyzję, bo rzeczywiście, jeśli spojrzeć na to z jej punktu widzenia - widziała salę, słyszała to, co mówią do niej posłowie z różnych stron - to były podstawy do tego, że to głosowanie nie oddaje po prostu woli Sejmu, a to jest podstawa do decyzji marszałka - powiedział Kaczyński w TVP Info zapytany co wydarzyło się podczas głosowania, które ostatecznie zostało anulowane przez marszałek Witek.</p>
      <p>
        <a href="https://www.polsatnews.pl/wiadomosc/2019-11-22/terlecki-o-glosowaniu-ws-krs-wyszlo-niezrecznie/">
          <b>ZOBACZ: Terlecki o głosowaniu ws. KRS: wyszło niezręcznie, ale postąpiłbym tak samo</b>
        </a>
      </p>
      <p>
        <b>"Nie stało się nic nadzwyczajnego"</b>
      </p>
      <p>Szef PiS zaznaczył, że marszałek Sejmu ma prawo podjąć decyzję o anulowaniu głosowania. - Nic innego się tutaj nie stało. Oczywiście opozycja próbuje z tego zrobić jakąś, jak to oni zwykle nazywają, aferę, a tak naprawdę nie stało się nic nadzwyczajnego - powiedział Kaczyński. Dodał przy tym, że "jedno czy dwa głosowania przedtem pani marszałek trzykrotnie przerywała głosowanie ze względu na jednego posła".</p>
      <p>Szef PiS stwierdził ponadto, że Witek nie znała wyniku głosowania i "postanowiła zrobić to jeszcze raz".</p>
      <p>- Sejm jest w dużej części nowy, to głosowanie nie jest skomplikowane, ale okazuje się, że dla pewnych posłów powodowało ono pewne trudności i w związku z tym trzeba było - można powiedzieć - zrobić próbę, a dopiero później był finał w drugim głosowaniu. I ten finał pokazał jaki jest rzeczywisty rozkład sił - powiedział szef PiS.</p>
      <p>
        <a href="https://www.polsatnews.pl/wiadomosc/2019-11-22/sejm-wybral-czterech-poslow-pis-na-czlonkow-krs/">
          <b>ZOBACZ: "Trzeba anulować, bo przegramy, za dużo osób". Tak Sejm wybierał członków KRS</b>
        </a>
      </p>
      <p>
        <b>"Decyzja marszałek była słuszna"</b>
      </p>
      <p>Prezes PiS pytany o domaganie się przez opozycję odwołania marszałek Sejmu Elżbiety Witek, odpowiedział, że opozycja "doskonale wie, ja kto się skończy".</p>
      <p>Dopytywany o złożenie m.in. przez Lewicę wniosku do prokuratury w sprawie głosowania kandydatów do KRS, Kaczyński odpowiedział, że nie doszło do żadnego przestępstwa. - Jeśli chodzi o prokuraturę, to nawet najbardziej przenikliwy i jednocześnie gotowy do stawiania zarzutów prokurator tutaj nie może się dopatrzyć żadnego przestępstwa, bo tutaj nie było cienia jakiegokolwiek przestępstwa - mówił prezes PiS.</p>
      <p>Podkreślił, że decyzja marszałek Witek dotycząca głosowań była słuszna.</p>
      <p>Prezes PiS ocenił też, że należy przyspieszyć pracę nad wymianą urządzeń do głosowania w Sejmie. - Trzeba ten system poprawić, bo on się bardzo często psuje i tutaj jest mnóstwo kłopotów. Ja nie interweniuje w różnych głosowaniach akurat jak ja mam kłopot, bo jeden głos nie jest tutaj decydujący, ale w tych głosowaniach pojedyncze głosy mogą mieć jakieś znaczenie - mówił Kaczyński.</p>
      <p>
        <a href="https://www.polsatnews.pl/wideo/izabela-olchowicz-marcinkiewicz-o-bylym-mezu-w-programie-skandalisci_6760206/">WIDEO - Izabela Olchowicz-Marcinkiewicz o byłym mężu w programie "Skandaliści"</a>
      </p>
      <figure>
        <img src="https://r.dcs.redcdn.pl/http/o2/redefine/cp/17/17uipm4zxax6d1vj88e9q1z2cmgsdq2k.jpg"/>
      </figure>
    </article>
  </body>
</html>