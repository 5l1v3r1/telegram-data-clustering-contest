<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/gjor-comeback/71851495"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T15:05:56+00:00"/>
    <meta property="og:title" content="Gjør comeback"/>
    <meta property="og:description" content="Petter Northug returnerer til skisporet om 65 dager."/>
  </head>
  <body>
    <article>
      <h1>Gjør comeback</h1>
      <h2>Petter Northug returnerer til skisporet om 65 dager.</h2>
      <address><time datetime="2019-11-22T15:05:56+00:00">22 Nov 2019, 15:05</time> by <a rel="author">Magnus Gamlem</a></address>
      <p>Northug skal gå langløp for Team Ragde Eiendom gjennom vinteren. Han er invitert av Anders Aukland til å bli med på laget, og trønderen var ikke vanskelig å overtale til et comeback.</p>
      <p>
        <b>- Jeg må gå litt på ski. Jeg må holde det litt i gang, selv om formen er dårlig, så å kalle det å gå på ski er riktig, sier Northug til <a href="https://www.vg.no/sport/i/WbyOdd/petter-northug-gjoer-comeback-i-skisporet?utm_content=row-1&amp;utm_source=vgfront">VG</a>.</b>
      </p>
      <p>
        <i>- Skal du vinne Vasaloppet?</i>
      </p>
      <p>- Jeg skal iallfall gå det. Ambisjonene er nok høyere om å vinne det om noen år enn akkurat nå. Men jeg liker å gå skirenn, sier Northug til VG.</p>
      <p>Northug la opp i desember etter en lang og suksessfull karriere i skisporet. Hans første skirenn i comebacket kommer 26. januar under Marcialonga i Italia.</p>
      <h3>- Tar det som trening</h3>
      <p>Skikongen har trappet ned treningen betydelig etter endt karriere. 33-åringen har fokusert mye på lanseringen av sitt nye brillemerke, men har klart å holde formen litt ved like gjennom intervalltrening på mølle.</p>
      <p>Northug tok 13 VM-gull og to OL-gull som aktiv løper, men denne gangen er ambisjonene litt lavere.</p>
      <p>- Jeg skal ha på meg startnummer igjen ja, men om jeg skal putte det i comeback-båsen er litt offensivt. Jeg skal ta det som trening, svarer Northug til VG.</p>
    </article>
  </body>
</html>