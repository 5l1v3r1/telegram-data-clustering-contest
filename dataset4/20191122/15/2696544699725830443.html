<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191122_Begyujtik_Torokorszagban_aki_kritizalja_a_sziriai_invaziot"/>
    <meta property="og:site_name" content="HVG.hu"/>
    <meta property="article:published_time" content="2019-11-22T15:37:00+00:00"/>
    <meta property="og:title" content="Begyűjtik Törökországban, aki kritizálja a szíriai inváziót"/>
    <meta property="og:description" content="Nem tűrik, hogy a hősöket megszállóknak nevezzék csak azért, mert megszállnak egy másik országot."/>
  </head>
  <body>
    <article>
      <h1>Begyűjtik Törökországban, aki kritizálja a szíriai inváziót</h1>
      <address><time datetime="2019-11-22T15:37:00+00:00">22 Nov 2019, 15:37</time> by <a rel="author">MTI</a></address>
      <p><b>Nem tűrik, hogy a hősöket megszállóknak nevezzék csak azért, mert megszállnak egy másik országot.<br/></b>Őrizetbe vett a rendőrség 46 embert a dél-törökországi Adana tartományban, amiért a közösségi médiában provokáló bejegyzéseket tettek közzé az északkelet-szíriai kurd fegyveresek ellen októberben indított török hadműveletre vonatkozóan - jelentette az Anadolu török állami hírügynökség.</p>
      <p>A beszámoló szerint az érintettek ellen terrorpropaganda, közösség elleni uszítás, valamint a török nemzet, a török állam és az állami intézmények becsmérlésének gyanúja miatt indult eljárás.</p>
      <p>A török hadsereg és helyi arab szövetségese, a Szíriai Nemzeti Hadsereg (SNA) ellenzéki milícia október 9-én Béke Forrása fedőnéven indított offenzívát Északkelet-Szíriában a Törökország által terrorszervezetnek tartott, Népvédelmi Egységek (YPG) nevű kurd fegyveres csoporttal szemben. Ankara az YPG-t a nemzetközileg is terrorszervezetnek nyilvánított törökországi kurd szakadárok szíriai szárnyaként kezeli.</p>
      <p>A török hatóságok már az offenzíva elején is felléptek azokkal szemben, akik "becsmérelték" a katonai beavatkozást.</p>
      <p>Süleyman Soylu török belügyminiszter október 11-én azt közölte, hogy addig közel 500 közösségimédia-fiókot világítottak át, és 121 embert vettek őrizetbe. Soylu akkor leszögezte: nem fogják eltűrni - legyen az bármelyik szervezet is -, hogy "a terrorizmussal harcoló hőseiket" a közösségi médiában megszállóknak nevezzék.</p>
    </article>
  </body>
</html>