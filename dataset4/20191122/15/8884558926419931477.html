<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/slovenija/sz-bodo-do-konca-leta-potniske-vlake-opremile-z-br"/>
    <meta property="og:site_name" content="Primorske novice"/>
    <meta property="article:published_time" content="2019-11-22T15:26:00+00:00"/>
    <meta property="og:title" content="SŽ bodo do konca leta potniške vlake opremile z brezžičnim internetom"/>
    <meta property="og:description" content="Še ta mesec bo na vlakih Slovenskih železnic (SŽ) potnikom le dostopen brezžični internet. Po pojasnilih SŽ bodo do konca novembra s povezavo opremili 29 vlakov, do konca leta pa še dodatne tri. Proces nadgradnje brezžičnega interneta bodo nadaljevali prihodnje leto, ko bodo sicer po slovenskih tirih zapeljali tudi prvi novi Stadlerjevi vlaki."/>
  </head>
  <body>
    <article>
      <h1>SŽ bodo do konca leta potniške vlake opremile z brezžičnim internetom</h1>
      <address><time datetime="2019-11-22T15:26:00+00:00">22 Nov 2019, 15:26</time> by <a rel="author">STA</a></address>
      <p>
        <b>Še ta mesec bo na vlakih Slovenskih železnic (SŽ) potnikom le dostopen brezžični internet. Po pojasnilih SŽ bodo do konca novembra s povezavo opremili 29 vlakov, do konca leta pa še dodatne tri. Proces nadgradnje brezžičnega interneta bodo nadaljevali prihodnje leto, ko bodo sicer po slovenskih tirih zapeljali tudi prvi novi Stadlerjevi vlaki.</b>
      </p>
      <figure>
        <img src="https://static.primorske.si/foto/highres/gnweb/720893_250-vlak2.jpg"/>
        <figcaption>Še ta mesec bo na vlakih Slovenskih železnic (SŽ) potnikom le dostopen brezžični internet. Foto: Leo Caharija</figcaption>
      </figure>
      <p><b>LJUBLJANA</b> &gt; Na Slovenskih železnicah bodo z brezžično internetno povezavo opremili potniške garniture Siemens Desiro in Pendolino. Za spletni portal Uporabna stran so na SŽ pojasnili, da bodo uporabljali tako signal Telekoma Slovenije kot A1 Slovenija, da bi zagotovili čim večjo pokritost in propustnost.</p>
      <p>SŽ so sicer v pričakovanju novih Stadlerjevih vlakov, ki so jih naročili aprila lani. Železnice so tedaj s švicarskim proizvajalcem podpisale 169 milijonov evrov vredno pogodbo za nakup prvih 26 novih potniških garnitur, maja letos pa so dodali še naročilo za dodatnih 26 potniških vlakov.</p>
      <p>Ti bodo, kot so zapisali na SŽ, že ob prihodu opremljeni z brezžičnim internetom. Prvi Stadlerjevi vlaki bodo po napovedi železnic po uspešno opravljenih testiranjih na tirih začeli voziti spomladi prihodnje leto.</p>
    </article>
  </body>
</html>