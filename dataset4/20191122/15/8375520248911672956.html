<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/news/igorya-surkisa-oburilo-pokarannya-dinamo-za-pidsumkami-rasistskogo-skandalu-641792.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T15:30:43+00:00"/>
    <meta property="og:title" content="Ігоря Суркіса обурило покарання «Динамо» за підсумками «расистського скандалу»"/>
    <meta property="og:description" content="Власник киян вважає вердикт упередженим"/>
  </head>
  <body>
    <article>
      <h1>Ігоря Суркіса обурило покарання «Динамо» за підсумками «расистського скандалу»</h1>
      <address>
        <time datetime="2019-11-22T15:30:43+00:00">22 Nov 2019, 15:30</time>
      </address>
      <h4>Власник киян вважає вердикт упередженим</h4>
      <p>Власник київського «Динамо» Ігор Суркіс прокоментував <a href="https://glavcom.ua/sport/news/kdk-uaf-pokarav-dinamo-za-rasistskiy-skandal-641479.html">рішення КДК УАФ про покарання київського клубу за прояви расизму</a> з боку уболівальників команди на матчі з «Шахтарем».</p>
      <p>Нагадаємо, що за рішенням КДК київська команда проведе один домашній матч без глядачів (плюс один матч без глядачів умовно з випробувальним терміном до кінця сезону-2019/2020). Крім того, клуб заплатить штраф в розмірі півмільйона гривень.</p>
      <p>«Найкоректніше слово, яким можна описати те, що відбувається, — це свавілля. Це повне беззаконня з боку національної Асоціації щодо «Динамо» і наших уболівальників.</p>
      <p>Рішення КДК УАФ знаходиться за межами здорового глузду і логіки. Це важко пояснити з будь-якої точки зору. Посудіть самі: щодо подій матчу «Шахтар» — «Динамо» ведеться розслідування на рівні національної поліції. Наш клуб усіляко сприяє цьому розслідуванню, ми максимально зацікавлені в його результативному завершенню. Зараз слідчі дії тривають, а нас уже покарали за повною програмою.</p>
      <p>КДК не тільки «нагородив» нас максимальним штрафом, а й якимось чином придумав проведення домашнього матчу без глядачів. І хто в цій ситуації покараний? Кого КДК по-справжньому покарав? Футбольний клуб «Динамо» (Київ), який послідовно і принципово бореться проти всіх форм дискримінації у футболі? Тисячі наших уболівальників, які регулярно ходять на матчі в Києві та завдяки яким «Динамо» є найбільш відвідуваною командою України?</p>
      <p>Я не можу знайти відповіді на ці питання. Їх просто немає. У ситуації, коли треба спільно шукати вихід зі складного становища, коли необхідно виробити єдину стратегію по боротьбі з негативними явищами, нас просто ніхто не чує і не хоче чути.</p>
      <p>Ніхто не може виразно пояснити — як можна закривати домашню арену «Динамо» за ймовірні (поки ведеться слідство) порушення на виїзному стадіоні? У чому логіка цього рішення? Чи є подібні прецеденти? Я можу назвати вам приклади, коли за порушення у виїзних матчах карали закриттям виїзного сектора, але зараз ситуацію перевернули з ніг на голову.</p>
      <p>Не буду обговорювати фінансову складову цієї справи. Нам не звикати, що за наші штрафи утримується бюрократичний апарат Асоціації, тут для нас немає нічого нового. Я хочу акцентувати увагу на ключовому моменті: для футбольного клубу «Динамо» вболівальники є головною цінністю. Наша команда грає заради них. Вони дають нам сили та емоції. А тут зібралося кілька чиновників, підняли руки вгору і своїм голосуванням — позбавили футбол найголовнішого — глядачів на трибунах. Нехай навіть на один матч.</p>
      <p>Це на сто відсотків упереджене рішення проти команди та її вболівальників. Подивіться на трибуни українських стадіонів — вони практично порожні. Замість того, щоб вирішувати цю проблему, УАФ робить усе, щоб на матчі вже взагалі ніхто не ходив. І такими темпами вони свого доб'ються!</p>
      <p>Футбольний клуб «Динамо» подасть апеляцію на це рішення і буде битися за право своїх уболівальників підтримувати команду на стадіоні. Це наш обов'язок, і ми зробимо все, щоб фанати «Динамо» не залишилися без гри, а команда не залишилася без їхньої підтримки.</p>
      <p>Наш клуб буде відстоювати принципи нульової толерантності до будь-якої дискримінації у футболі. Зокрема позбавлення права вболівальників підтримати улюблену команду, лише тому, що комусь не хочеться слідувати логіці і здоровому глузду», - резюмував Суркіс.</p>
      <blockquote>
        <b>Читайте також: <a href="https://glavcom.ua/sport/news/shahtar-oshtrafovano-za-porushennya-movnogo-zakonodavstva-ukrajini-641511.html">«Шахтар» оштрафовано за порушення мовного законодавства України</a></b>
      </blockquote>
      <related>
        <a href="https://glavcom.ua/sport/news/nahabni-i-samovdovoleni-dinamivski-ultras-stali-zirkami-u-programi-propagandistki-skabjejevoji-video-640022.html"/>
      </related>
    </article>
  </body>
</html>