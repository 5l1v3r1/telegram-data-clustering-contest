<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Az_Emmi_a_pedagogustuntetesrol_SOROS"/>
    <meta property="og:site_name" content="HVG.hu"/>
    <meta property="article:published_time" content="2019-11-22T15:58:00+00:00"/>
    <meta property="og:title" content="Az Emmi a pedagógustüntetésről: S.O.R.O.S."/>
    <meta property="og:description" content="Soros-hálózat ráadásul, mert egyébként nincs is semmi gond."/>
  </head>
  <body>
    <article>
      <h1>Az Emmi a pedagógustüntetésről: S.O.R.O.S.</h1>
      <address><time datetime="2019-11-22T15:58:00+00:00">22 Nov 2019, 15:58</time> by <a rel="author">hvg.hu</a></address>
      <p>
        <b>Soros-hálózat ráadásul, mert egyébként nincs is semmi gond.</b>
      </p>
      <p>Közleményt adott ki az Emberi Erőforrások Minisztériuma abból az alkalomból, hogy november 30-ra tüntetést szerveztek a pedagógus-szakszervezetek.</p>
      <p>A <a href="https://www.facebook.com/events/568252720416768/">tüntetők követelései</a> között szerepel a bérek értékállósága, a szakképzésben dolgozók közalkalmazotti státusa, a tanárok és diákok terhelésének csökkentése, a túlmunka rendezése, valamint a hatévesek kötelező beiskolázásának eltörlése szerepel.</p>
      <p>A minisztériumnak az MTI Országos Sajtószolgálatához eljuttatott álláspontja a következő:</p>
      <p>"A pedagógus és más szakszervezetek által ma bejelentett tüntetés, ismét az ellenzék és a Soros-hálózat politikai céljait, nem a pedagógusokat, pláne nem a gyermekeket szolgálja. Ugyanazok a szakszervezetek készülnek jövő héten tüntetésre, akik eddig is minden ellenzéki és Soros-hálózat által szervezett akció mögé beálltak. Most is ezt teszik, a Soros-hálózat háromnapos tüntetéséhez csatlakoznak. Az oktatásba, az iskolák fejlesztésére, a pedagógusok bérére, a diákok és szüleik támogatására ma minden eddiginél több pénz megy. A pedagógusok voltak az elsők, akiknek átfogó béremelési program indult, átlagosan 50%-kal emelkedett a pedagógusok bére és jövő januártól a szakképzésben dolgozó pedagógusok bére további átlagosan 30%-kal emelkedik, ez a pedagógusoknak egyértelműen jó, azt megértjük, hogy a szakszervezeteknek nem jó, a szakszervezeteknek azzal van bajuk, hogy az érintettek a munka törvénykönyve hatálya alá, rugalmasabb foglalkoztatási körülmények közé kerülnek majd, és ez a szakszervezeteknek nem jó."</p>
    </article>
  </body>
</html>