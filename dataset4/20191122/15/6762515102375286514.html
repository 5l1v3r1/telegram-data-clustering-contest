<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/plywanie/grand-prix-w-poznaniu-plywacy-powalcza-o-minima-na-mistrzostwa-europy/yvf0kgb"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T15:30:00+00:00"/>
    <meta property="og:title" content="Żarty się skończyły. W Poznaniu pływacy powalczą o minima na ME"/>
    <meta property="og:description" content="W weekend w Poznaniu wreszcie odbędą się zawody z konkretną stawką. Podczas Grand Prix pływacy powalczą o kwalifikacje do mistrzostw Europy."/>
  </head>
  <body>
    <article>
      <h1>Żarty się skończyły. W Poznaniu pływacy powalczą o minima na ME</h1>
      <address><time datetime="2019-11-22T15:30:00+00:00">22 Nov 2019, 15:30</time> by <a rel="author" href="https://www.przegladsportowy.pl/autorzy/maksym-jaworski" target="_blank">Maksym Jaworski</a></address>
      <p>
        <b>W weekend w Poznaniu wreszcie odbędą się zawody z konkretną stawką. Podczas Grand Prix pływacy powalczą o kwalifikacje do mistrzostw Europy.</b>
      </p>
      <p>
        <a href="https://plebiscyt.przegladsportowy.pl/">Wybieraj sportowca roku w Plebiscycie „Przeglądu Sportowego”. Głosuj codziennie &gt;&gt;</a>
      </p>
      <p>Na początku grudnia w Glasgow (4–8.12) zostaną rozegrane mistrzostwa Starego Kontynentu na krótkim basenie. W tym momencie prawo startu w tej imprezie ma 14 polskich pływaków. Z tego grona aż ośmioro jest juniorami, a wszyscy to finaliści tegorocznych młodzieżowych mistrzostw świata lub Europy w konkurencjach olimpijskich. Oprócz nich kwalifikację wywalczyła już także grupa seniorów na podstawie występów w MŚ w Gwangju (trzeba było zająć przynajmniej 16. pozycję w konkurencjach olimpijskich lub 12. w nieolimpijskich). Jedynym wyjątkiem w tym gronie jest Michał Poprawa, który przepustkę zapewnił sobie dobrym startem podczas Uniwersjady w Neapolu.</p>
      <p>
        <b>Tylko indywidualnie</b>
      </p>
      <p>Część pływaków, która jest już spokojna o swój udział w ME, do Poznania nawet nie przyjechała (Paweł Juraszek czy Konrad Czerniak). Inne gwiazdy muszą jednak walczyć. Długo nie było pewne, czy w tym gronie będzie Kacper Majchrzak. Zawodnik Warty Poznań rozważał rezygnację z ME, bo okres jesienno-zimowy jest dla niego niezwykle intensywny. Po wakacjach startował nie tylko w imprezach International Swimming League, które wiążą się z dalekimi podróżami, ale także wojskowych igrzyskach w Chinach. – Wahałem się, ale ostatecznie powalczę o minimum. Jeśli się uda, to myślałem o tym, by nie lecieć do Szkocji na całe zawody, a jedynie na swoje starty. Nie wiem jednak, czy związek się na to zgodzi – mówi Majchrzak. 27-latek chciałby się tam skupić tylko na konkurencjach indywidualnych. Z występów w sztafetach zrezygnuje.</p>
      <p>Dwa tygodnie po ME jego, Katarzynę Wasick, Radosława Kawęckiego i Jana Świtkowskiego czeka jeszcze udział w Final Four ISL w Las Vegas. – Jedna i druga impreza jest dla mnie ważna. Przyjeżdżam na pierwsze zawody i pływam szybko. Jadę na kolejne i robię to samo – zapewnia Wasick. Jej w Poznaniu oczywiście nie zobaczymy, a na ME do Szkocji przyleci prosto z USA, gdzie na co dzień mieszka. – U mnie nieco wyżej w hierarchii jest ISL. W ME na pewno będę w lepszej dyspozycji niż teraz, ale szczytową formę chciałbym pokazać w Vegas – mówi Majchrzak, który tydzień tremu zaprezentował się z bardzo dobrej strony w Waszyngtonie (na 100 m kraulem przegrał tylko z Caelebem Dresselem).</p>
      <p>
        <b>Powinno być ich więcej</b>
      </p>
      <p>Wyjazdu do Szkocji wciąż nie może być za to pewna choćby Alicja Tchórz. – Szansy poszukam przede wszystkim w stylu zmiennym. Tam paradoksalnie będzie mi łatwiej o minimum niż w grzbiecie – twierdzi zawodniczka Juvenii Wrocław, która właśnie na 50 m tym stylem dwa lata temu w Kopenhadze zdobyła srebrny medal. Wydaje się jednak, że większych problemów z wypełnieniem kwalifikacji akurat w jej przypadku być nie powinno. Tchórz już tydzień temu, podczas Memoriału Marka Petrusewicza, na 100 i 200 m stylem zmiennym uzyskiwała wyniki lepsze niż te wymagane przez PZP. W pierwszej z tych konkurencji może się nawet pochwalić drugim wynikiem w sezonie w Europie.</p>
      <p>Reprezentacja, która na początku grudnia powalczy w Glasgow w weekend na pewno powiększy się o kolejne nazwiska. Dwa lata temu kadra na mistrzostwa Europy na krótkim basenie składała się 19 osób. Wiele wskazuje na to, że tym razem biało-czerwona ekipa powinna być jeszcze liczniejsza.</p>
      <p>******</p>
      <p>
        <b>Oni są już pewni startu w ME w Glasgow:</b>
      </p>
      <p><b>Kobiety: </b>Zuzanna Herasimowicz, Marta Klimek, Aleksandra Knop, Katarzyna Wasick, Daria Zielińska.</p>
      <p><b>Mężczyźni:</b> Konrad Czerniak, Paweł Juraszek, Jan Karolczak, Radosław Kawęcki, Filip Orlicz, Michał Poprawa, Przemysław Suchański, Dawid Wiekiera, Wojciech Wojdak.</p>
      <related>
        <a href="http://onet.tv/s/przegladsportowy/85-plebiscyt-ps-tomasz-kaczor/v3ksmk"/>
      </related>
    </article>
  </body>
</html>