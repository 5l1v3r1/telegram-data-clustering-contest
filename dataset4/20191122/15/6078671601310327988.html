<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/gabriel-dnes-komisii-1618586.html"/>
    <meta property="og:site_name" content="Cross"/>
    <meta property="article:published_time" content="2019-11-22T15:17:00+00:00"/>
    <meta property="og:title" content="ЕП оцени положително изслушването на еврокомисаря Мария Габриел"/>
    <meta property="og:description" content="/КРОСС/ Изпитните комисии, които изслушаха еврокомисаря Мария Габриел на 30 септември, оценяват изцяло положително нейното представяне. Това се посочва в писмо на двете парламентарни комисии с оценка от изслушването. Съдържанието на писмото бе оповестено от ЕП."/>
  </head>
  <body>
    <article>
      <h1>ЕП оцени положително изслушването на еврокомисаря Мария Габриел</h1>
      <address>
        <time datetime="2019-11-22T15:17:00+00:00">22 Nov 2019, 15:17</time>
      </address>
      <p>/КРОСС/ Изпитните комисии, които изслушаха еврокомисаря Мария Габриел на 30 септември, оценяват изцяло положително нейното представяне. Това се посочва в писмо на двете парламентарни комисии с оценка от изслушването. Съдържанието на писмото бе оповестено от ЕП.</p>
      <p>Двете изпитни комисии отбелязват, че Габриел познава областите, за които се предвижда да отговаря като еврокомисар по младежта и иновациите, предаде БТА. Комисиите допълват, че получените отговори са били изчерпателни и задълбочени. В документа се посочва, че според двете парламентарни комисии наименованието на новите задачи на Габриел трябва да отразява по-ясно и недвусмислено основните насоки - изследвания, образование и култура.</p>
      <p>Говорител на новоизбрания председател на Европейската комисия Урсула фон дер Лайен днес съобщи, че знае за настояването на италианското правителство названието на отговорностите на Габриел да бъде допълнено с думата „култура". Подобно искане бе отправено на вчерашното заседание на Съвета на ЕС. Говорителят уточни, че след като в последните часове ЕП представи писмата с оценките на всички кандидати за еврокомисари, сега екипът на Фон дер Лайен обмисля поисканите от евродепутатите промени.</p>
      <p>Говорителят потвърди, че днес следобед се очаква посланиците на страните от ЕС да дадат предварителна оценка на списъка с кандидатите за еврокомисари. В понеделник следващата седмица се предвижда Съветът на ЕС да утвърди списъка с окончателния състав на новата ЕК. След това в сряда новата комисия се предвижда да бъде гласувана от евродепутатите в Страсбург.</p>
      <p>В полунощ днес изтича срокът по искането Великобритания да представи свой кандидат за еврокомисар. ЕК засега не бърза да посочи какво наказание би поискала от Съда на ЕС за Лондон заради неспазването на изискването да посочи свой представител в комисията. ЕК днес отново изрази убеденост, че екипът на Фон дер Лайен ще може да встъпи в длъжност от 2 декември, макар и с един комисар по-малко от необходимото.</p>
    </article>
  </body>
</html>