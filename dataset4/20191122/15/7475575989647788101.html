<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.61saat.com/genel/akis-gyonun-kurumsal-yonetim-derecelendirme-notu-yukseldi-h698608.html"/>
    <meta property="og:site_name" content="61 SAAT"/>
    <meta property="article:published_time" content="2019-11-22T15:25:26+00:00"/>
    <meta property="og:title" content="Akiş GYO'nun kurumsal yönetim derecelendirme notu yükseldi"/>
    <meta property="og:description" content="- Akiş GYO Yönetim Kurulu Üyesi ve Genel Müdürü Gökşin Durusoy: -"/>
  </head>
  <body>
    <article>
      <h1>Akiş GYO'nun kurumsal yönetim derecelendirme notu yükseldi</h1>
      <h2>- Akiş GYO Yönetim Kurulu Üyesi ve Genel Müdürü Gökşin Durusoy: - "Orta ve uzun vadede gelirlerimizin artması ve ülkemiz ekonomisi için yeni değerler yaratılması şirketimiz için öncelik olmaya devam edecek" </h2>
      <address>
        <time datetime="2019-11-22T15:25:26+00:00">22 Nov 2019, 15:25</time>
      </address>
      <p>İSTANBUL (AA) - Akiş Gayrimenkul Yatırım Ortaklığı (GYO) kurumsal derecelendirme notuyla gayrimenkul ve inşaat sektöründe zirvedeki yerini korurken, kurumsal yönetim derecelendirme notu 9,62 olarak güncellendi.</p>
      <p><b>Akiş GYO</b> açıklamasına göre, Akkök Holding’in stratejik iş alanları arasında konumlandırdığı gayrimenkul sektöründeki iştiraki Akiş GYO, istikrarlı büyümesini yükselen kurumsal yönetim notu ile perçinledi.</p>
      <p>Şirketin kurumsal yönetim ilkelerine uyum derecelendirmesine ait çalışmaları, Türkiye'de Sermaye Piyasası Kurulu (SPK) Kurumsal Yönetim İlkeleri'ne uygun olarak derecelendirme yapmak üzere faaliyet izni bulunan, Saha Kurumsal Yönetim ve Kredi Derecelendirme Hizmetleri AŞ tarafından tamamlandı. 21 Kasım 2019 tarihi itibariyle şirketin kurumsal yönetim derecelendirme notu 9,62 olarak açıklandı. Akiş GYO’nun 2018 yılı kurumsal yönetim derecelendirme notu 9,54 olarak açıklanmıştı.</p>
      <p>- "Kurumsal yatırımcıların gözünde GYO denilince akla gelen ilk marka olmak istiyoruz"</p>
      <p>Açıklamada görüşlerine yer verilen Akiş GYO Yönetim Kurulu Üyesi ve Genel Müdürü Gökşin Durusoy, nitelikli ve yüksek kira getirili portföy yapısı ve kurumsallık anlayışı ile Türkiye’de bulunan diğer GYO’lar arasında farklı bir konuma sahip olduklarını belirterek, şunları kaydetti:</p>
      <p>"Özellikle kurumsal yatırımcıların gözünde GYO denilince akla gelen ilk marka olmak istiyoruz. Sermaye piyasalarındaki yatırımcılar açısından yatırım kriterleri arasında sayılan kurumsal yönetim derecelendirme notumuzun yükselmesi bizleri mutlu etti. Orta ve uzun vadede gelirlerimizin artması ve ülkemiz ekonomisi için yeni değerler yaratılması şirketimiz için öncelik olmaya devam edecek. Bu vesileyle başarımızda katkıları bulunan çalışanlarımız ve tüm paydaşlarımıza bir kez daha teşekkürlerimi iletiyorum."</p>
    </article>
  </body>
</html>