<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/tobb-tuntetot-is-megoltek-bagdadban-2490730"/>
    <meta property="og:site_name" content="hírTV"/>
    <meta property="article:published_time" content="2019-11-22T15:07:00+00:00"/>
    <meta property="og:title" content="Több tüntetőt is megöltek Bagdadban"/>
    <meta property="og:description" content="Már 340-re emelkedett a két hónapja tartó kormányellenes tiltakozások halálos áldozatainak száma."/>
  </head>
  <body>
    <article>
      <h1>Több tüntetőt is megöltek Bagdadban</h1>
      <address><time datetime="2019-11-22T15:07:00+00:00">22 Nov 2019, 15:07</time> by <a rel="author">Hír TV</a></address>
      <h4>Három iraki tüntető életét vesztette és mintegy harminc megsebesült a biztonsági erőkkel zajló összecsapásokban Bagdadban pénteken - közölték egészségügyi és biztonsági források.</h4>
      <p>Velük együtt 340-re emelkedett a két hónapja tartó kormányellenes tiltakozások halálos áldozatainak száma.</p>
      <p>A források szerint két tiltakozó életét éles lőszer oltotta ki, a harmadikét pedig egy katonai könnygázgránát, amelynek hatása tízszerese a tüntetések során általában használt gránátokénak.</p>
      <p>Az iraki kormányellenes megmozdulások október 1-jei kezdete óta több mint 15 ezren sebesültek meg a fővárosban és az ország déli részén. A tiltakozók a politikai rendszer teljes átalakítását és a politikai elit leváltását követelik.</p>
      <p>Bagdadban a tüntetők a Tahrír téren és három fontos, a kormányzati központ felé vezető hídon - az al-Dzsumhuríjja, a Szenek és az al-Ahrar hídon - vertek tábort. A kormányzati központot, az úgynevezett zöld zónát szigorúan őrzik. Ott található a parlament, a miniszterelnöki hivatal, valamint az amerikai és az iráni nagykövetség.</p>
      <p>Az ország síiták lakta déli, vidéki részén fekvő al-Hillában, Nassziríjában, Diváníjában, Nedzsefben és Kerbelában is demonstrációkra került sor. Egy helyi törzsi vezető, Nasszír al-Kasszab elmondta: addig folytatják a megmozdulásokat, amíg le nem mond a kormány, és fel nem oszlatják a parlamentet.</p>
      <p>A bagdadi kabinet pusztán alkotmányos és társadalmi reformokat ígért az új alaptörvényt és teljes változást követelő tömegnek.</p>
      <p>MTI</p>
    </article>
  </body>
</html>