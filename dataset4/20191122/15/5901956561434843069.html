<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/ko-macka-na-dieto-gre-249875"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T15:44:00+00:00"/>
    <meta property="og:title" content="Ko mačka na dieto gre"/>
    <meta property="og:description" content="Nič novega ni, da so lahko tudi mačke spletne senzacije. Te zapeljivke pogosto pozirajo na instagramu z divjimi pogledi, razkošnimi kožuščki ali neverjetnimi spretnostmi, no, Cinderblock, zdaj že prava britanska ljubljenka, pa je občinstvo prepričala s sodobno tegobo. Debelostjo."/>
  </head>
  <body>
    <article>
      <h1>Ko mačka na dieto gre</h1>
      <h2>Mnogi v vnemi, da bi ljubljenčku pomagali do vitkosti, nenadoma izrazito zmanjšajo obroke, a to ne bo obrodilo želenih sadov.</h2>
      <address><time datetime="2019-11-22T15:44:00+00:00">22 Nov 2019, 15:44</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/17/1673030.jpg"/>
          <figcaption>Veterinar naj svetuje glede ustreznega prehranskega režima. FOTOGRAFIJE: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1673031.jpg"/>
          <figcaption>Debelost je težava tudi v mačjem svetu.</figcaption>
        </figure>
        <figure>
          <img src="https://www.slovenskenovice.si/images/slike/2019/11/17/1673035.jpg"/>
          <figcaption>Če v njen vsakdanjik vpeljemo več igre, bomo hitreje dosegli rezultate.</figcaption>
        </figure>
      </slideshow>
      <p>Nič novega ni, da so lahko tudi mačke spletne senzacije. Te zapeljivke pogosto pozirajo na instagramu z divjimi pogledi, razkošnimi kožuščki ali neverjetnimi spretnostmi, no, Cinderblock, zdaj že prava britanska ljubljenka, pa je občinstvo prepričala s sodobno tegobo. Debelostjo.</p>
      <figure>
        <img src="https://www.slovenskenovice.si/images/slike/2019/11/17/1673035.jpg"/>
        <figcaption>Če v njen vsakdanjik vpeljemo več igre, bomo hitreje dosegli rezultate.</figcaption>
      </figure>
      <p>Točneje, s spopadanjem z odvečno telesno maso, kajti na svojem kanalu na youtubu si je pridobila kar 16.000 oboževalcev, ki so občudovali njen strogi dietni režim, s katerim je v štirinajstih dneh odpravila cel kilogram. In pri tem opozorila na perečo težavo tudi v živalskem svetu, saj hišni ljubljenci zaradi debelosti kakor njihovi lastniki tvegajo številne bolezni in nevarna stanja, kot so artritis, sladkorna bolezen, kožna in srčno-žilna obolenja, oslabljena odpornost in celo rak.<br/><br/>Predvsem mačke so dovzetne za debelost, opozarjajo britanski veterinarji, na Otoku naj bi jih bilo kar milijon čezmerno težkih, za kar naj bi bilo krivo predvsem celodnevno lenarjenje. S pogostimi prehranskimi pregrehami, seveda.<br/> </p>
      <h3>Priboljški: stran!</h3>
      <p>In kako torej muckam pomagati do zdrave vitkosti? Najprej je treba pojasniti, kakšna je podoba zdrave mačke: od trebuha proti zadnjemu delu se mora v pasu vidno zožati, med božanjem ji moramo z nežnim dotikom zatipati rebra, pojasnjujejo veterinarji. Če tega ne zmoremo, nikar ne omahujemo, temveč se s strokovnjakom posvetujemo glede ustrezne diete, ki jo je treba prilagoditi pasmi, starosti in življenjskemu slogu živali.</p>
      <figure>
        <img src="https://www.slovenskenovice.si/images/slike/2019/11/17/1673031.jpg"/>
        <figcaption>Debelost je težava tudi v mačjem svetu.</figcaption>
      </figure>
      <p>Najti zdravo prehransko ravnovesje ni mačji kašelj, a je ključ do dobrega počutja in zdravega življenja: nobena umetnost ni mačke porediti, a pomagati ji zdravo shujšati ... je lahko velik izziv. Mnogi namreč v vnemi, da bi ljubljenčku pomagali do vitkosti, nenadoma izrazito zmanjšajo obroke, a to ne bo obrodilo želenih sadov: žival bo nesrečna in bo začela po vsej verjetnosti nemirno brskati po odpadkih, prosjačiti ali celo uživati iztrebke, nenadne spremembe bodo upočasnile presnovo in tako ovirale proces hujšanja. Nujno je upoštevati strokovne smernice, vzpostaviti nov prehranski režim in si prizadevati za optimalno težo, ki naj jo opredeli veterinar.</p>
      <blockquote>Mačka naj si vsak grižljaj zasluži prek igre.</blockquote>
      <p>Priboljški pogosto naredijo več škode kakor koristi, zato je mačke kakor tudi pse primerneje nagrajevati s pohvalo in nežnim ter spodbudnim dotikom kakor okusnim grižljajem; no, če teh ni preveč, hišnemu ljubljencu zanesljivo ne bodo nakopali težav, a koliko je ravno prav, je pogosto stvar neustrezne interpretacije.<br/><br/>Če se torej lastnik ne more upreti razvajanju, naj priboljške raje v celoti opusti, tako naj tudi ostanki z mize raje romajo drugam kakor v mačji gobček, o spremembah obvestite tudi druge družinske člane in obiskovalce. Smiselno je spremeniti način prehranjevanja, denimo, mačka naj si vsak grižljaj zasluži prek igre, tako da ji hrano skrijemo v tulec ali žogico, posodo ji postavimo na vrh stopnic ipd., in druge spodbude.</p>
      <blockquote>Nobena umetnost ni mačke porediti, a pomagati ji zdravo shujšati je lahko velik izziv.</blockquote>
      <p>Tako bodo telesno dejavnejše, pa še obroki bodo trajali dlje, saj bo prehranjevanje počasnejše. Tudi sicer poskrbite za več mačjega gibanja čez dan, pri čemer si lahko pomagate s kakšno novo igračo. </p>
    </article>
  </body>
</html>