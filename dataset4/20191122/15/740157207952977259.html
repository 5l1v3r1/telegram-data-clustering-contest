<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-zdrowia/lubuskie-zwieksza-srodki-na-samorzadowy-program-in-vitro,135437.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T15:45:00+00:00"/>
    <meta property="og:title" content="Lubuskie zwiększa środki na samorządowy program in vitro"/>
    <meta property="og:description" content="W 2020 r. samorząd woj. lubuskiego przeznaczy na swój program in vitro 500 tys. zł, o 300 tys. więcej niż w tym roku – poinformował Urząd Marszałkowski Województwa Lubuskiego."/>
  </head>
  <body>
    <article>
      <h1>Lubuskie zwiększa środki na samorządowy program in vitro</h1>
      <address><time datetime="2019-11-22T15:45:00+00:00">22 Nov 2019, 15:45</time> by <a rel="author">PAP/JS  </a></address>
      <h4>W 2020 r. samorząd woj. lubuskiego przeznaczy na swój program in vitro 500 tys. zł, o 300 tys. więcej niż w tym roku – poinformował Urząd Marszałkowski Województwa Lubuskiego.</h4>
      <hr/>
      <p>W tym roku w ramach programu wykonano 39 procedur zapłodnienia metodą pozaustrojową, a planowane są jeszcze trzy zabiegi. Zastosowana procedura skutkowała zajściem w ciążę 16 kobiet (11 ciąż pojedynczych i 5 ciąż mnogich).</p>
      <p>"Efekty pokazują, że było warto. Dlatego w kolejnym roku będziemy kontynuować ten program" - powiedziała marszałek woj. lubuskiego Elżbieta Polak.</p>
      <p>Samorządowy program in vitro jest realizowany w woj. lubuskim od października 2017 r. i ma pozytywną opinię Agencji Oceny Technologii Medycznych i Taryfikacji w Warszawie. W tym roku przetarg na jego realizację wygrała firma InviMed Europejskie Centrum Macierzyństwa w Poznaniu.</p>
      <p>W 2018 r. do udziału w programie zgłosiło się 28 par, z czego 21 zakwalifikowano do procedury in vitro. W wyniku podjętych procedur zapłodnienia pozaustrojowego potwierdzono jak dotąd pięć ciąż (w tym jedna bliźniacza).</p>
      <p>Koszt jednorazowego dofinansowania przez samorząd województwa do in vitro w przypadku dawstwa partnerskiego lub innego niż partnerskie z wykorzystaniem męskich lub żeńskich komórek rozrodczych wynosi 5 tys. zł lub 2 tys. zł w przypadku procedury adopcji zarodka.</p>
      <p>Podstawowym warunkiem uzyskania dofinansowania jest zakwalifikowanie pary przez tzw. realizatora. Główne kryteria udziału w programie to: zamieszkanie i zameldowanie na pobyt stały w woj. lubuskim, niemożliwość zrealizowania przez ponad rok planów rozrodczych metodą naturalną, wiek kobiety w przedziale 20-40 lat wg rocznika urodzenia oraz spełnienie przez parę ustawowych warunków podjęcia terapii metodą zapłodnienia pozaustrojowego.</p>
      <p>Udział w programie gwarantuje uczestnikom możliwość trzykrotnego skorzystania ze zindywidualizowanej procedury wspomaganego rozrodu. Kolejny cykl pobrania i zapłodnienia komórki jajowej nie może być wykonany bez wykorzystania wcześniej uzyskanych i przechowywanych zarodków.</p>
      <p>Celem programu jest ograniczenie zjawiska niepłodności i bezdzietności u par kwalifikujących się do leczenia niepłodności metodą zapłodnienia pozaustrojowego.</p>
      <p>Urząd marszałkowski poinformował, że z danych naukowych zawartych w programie "Leczenie niepłodności metodą zapłodnienia pozaustrojowego dla mieszkańców woj. lubuskiego" wynika, że w Polsce około 20 proc. par, aby mieć dziecko, potrzebuje pomocy lekarskiej, jednak najnowocześniejsze metody diagnostyki i leczenia są drogie i nie finansuje ich NFZ. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>