<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bright.nl/nieuws/artikel/4930986/vestager-techreuzen-opknippen-opbreken-miljardenboete-apple-google"/>
    <meta property="og:site_name" content="Bright.nl"/>
    <meta property="article:published_time" content="2019-11-22T15:43:05+00:00"/>
    <meta property="og:title" content="Vestager wil komende jaren nog harder optreden tegen techreuzen"/>
    <meta property="og:description" content="Er moet in de Europese Unie nog strenger opgetreden worden tegen de macht van techreuzen. Dat zegt Eurocommissaris voor Mededinging Margrethe Vestager in een interview met RTL Z. De afgelopen jaren deelde zij de ene na de andere boete uit, maar het gewenste effect had het nog niet."/>
  </head>
  <body>
    <article>
      <h6 class="kicker">Nieuws</h6>
      <h1>Vestager wil komende jaren nog harder optreden tegen techreuzen</h1>
      <address><time datetime="2019-11-22T15:43:05+00:00">22 Nov 2019, 15:43</time> by <a rel="author" href="https://www.bright.nl/tags/personen/harm-teunis-pepijn-nagtzaam" target="_blank">Harm Teunis &amp; Pepijn Nagtzaam</a></address>
      <p>
        <b>Er moet in de Europese Unie nog strenger opgetreden worden tegen de macht van techreuzen. Dat zegt Eurocommissaris voor Mededinging Margrethe Vestager in een interview met RTL Z. De afgelopen jaren deelde zij de ene na de andere boete uit, maar het gewenste effect had het nog niet.</b>
      </p>
      <p>Grote bedrijven als Facebook, Amazon en Google schrikken zich rot als de naam Vestager valt. Ze legde bedrijven de afgelopen jaren voor miljarden aan boetes op. Omdat er misleidende informatie werd verstrekt, bedrijven werden omgekocht of omdat macht werd misbruikt. </p>
      <p>Vestager rondt nu haar eerste termijn als commissaris af, en maakt zich op voor de tweede ronde. In een gesprek met RTL Z blikt ze terug op de laatste vijf jaar, en kijkt ze vooruit. </p>
      <h3>Miljarden aan boetes</h3>
      <p>De Deense politica is binnen de Europese Unie verantwoordelijk voor het onder controle houden van concurrentie tussen bedrijven. Concurrentie is nodig om groei en innovatie te bewerkstelligen. Ze is ook belast met het bestrijden van kartels, beschermt consumenten, controleert fusies, zorgt dat bedrijven niet te machtig worden en deelt waar nodig boetes uit.</p>
      <h3>Boetes voor techbedrijven</h3>
      <ul>
        <li>2017 – Apple – 13 miljard euro – naheffing belasting</li>
        <li>2017 - Facebook - 110 miljoen euro - misleidende informatie whatsapp</li>
        <li>2017 - Google - 2,42 miljard euro - prijsvergelijker Google Shopping</li>
        <li>2018 - Google - 4,34 miljard euro - mobiele besturingssysteem Android</li>
        <li>2018 - Qualcomm - 997 miljoen euro - omkopen Apple</li>
        <li>2019 - Google - 1,49 miljard euro - benadelen advertentienetwerken met Google AdSense</li>
        <li>2019 - Qualcomm - 242 miljoen euro - machtsmisbruik</li>
      </ul>
      <p>Flinke boetes dus, maar het is ingewikkeld om de boetes hun doel te laten raken. "De boetes zijn voor het illegale gedrag. Maar we moeten dat gedrag niet alleen bestraffen, maar juist zorgen dat de slachtoffers geholpen worden", zegt Vestager.</p>
      <p>Die slachtoffers zijn vaak andere bedrijven, vertelt de Eurocommissaris. "Als consumenten in de EU lopen we nu dingen mis. We moeten kunnen kiezen voor verschillen in innovatie, prijzen, kwaliteit. Als bedrijven te dominant zijn kunnen nieuwe bedrijven zich niet presenteren", zegt Vestager. </p>
      <related>
        <a href="https://www.rtlnieuws.nl/beurs/bedrijven/artikel/3576/recordboete-google-zorgt-voor-fikse-winstdaling-alphabet"/>
      </related>
      <h3>Boetes hebben beperkt effect</h3>
      <p>Bedrijven kunnen een boete krijgen tot 10 procent van de globale omzet. Gemiddeld genomen zijn de boetes die de EU oplegt tussen de 4 en 6 procent. Er is alleen wel een probleem. "We willen concurrentie terugbrengen, maar we zien dat als we illegaal gedrag stoppen andere bedrijven niet per se in het gat springen", zegt Vestager.</p>
      <p>Dat wil ze anders doen. "We hebben gezorgd dat we door kunnen duwen in onze beslissingen. Dus niet alleen een boete geven en illegaal gedrag blokkeren, maar ook zorgen dat we positieve maatregelen kunnen nemen om competitie te stimuleren. Het lastige in deze datagedreven economie is dat bedrijven vechten om de markt compleet te domineren."</p>
      <related>
        <a href="https://www.bright.nl/nieuws/artikel/4914611/vestager-mededinging-google-tech-regels-marktmacht"/>
      </related>
      <h3>Techreuzen opbreken</h3>
      <p>Vestager is dus nog niet klaar en blijft in de gaten houden of de concurrentie aantrekt. En ze wil kijken of ze nog een keer moet ingrijpen. Er wordt regelmatig gesuggereerd dat om de macht van techreuzen te beteugelen, ze opgebroken zouden moeten worden. Eerder deze maand zei ze <a href="https://www.rtlz.nl/beurs/bedrijven/artikel/4914611/vestager-mededinging-google-tech-regels-marktmacht">dat dat een ultieme stap kon zijn</a>. </p>
      <p>Maar dat is niet altijd goed idee, zegt de Eurocommissaris ook. Het probleem is niet groot genoeg voor een dermate radicale stap, en je creëert volgens haar een nieuw probleem.</p>
      <h3>Veelkoppig monster</h3>
      <p>"Als je een bedrijf opbreekt, dan heb je in dit geval twee reuzen. En als je die weer opbreekt heb je er vier, of acht", zegt Vestager. </p>
      <p>"De kans is groot dat je niet bereikt wat je wil bereiken", zegt Vestager. Behalve het handhaven van de concurrentiewetgeving zoals die nu is, wil zij in nieuwe wetgeving vastleggen wat de Commissie verwacht van bedrijven met veel macht. En wie zich daar niet aan houdt, kan weer rekenen op boetes.</p>
    </article>
  </body>
</html>