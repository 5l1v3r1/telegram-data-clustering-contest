<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/kontrabandist_firmanyuk_rozpoviv_pro_zustrich_z_nefodovim_n1238020"/>
    <meta property="og:site_name" content="24 Канал"/>
    <meta property="article:published_time" content="2019-11-22T15:45:00+00:00"/>
    <meta property="og:title" content="&quot;Контрабандист&quot; Фірманюк розповів про зустріч з Нефьодовим"/>
    <meta property="og:description" content="Бізнесмен Орест Фірманюк, якого очільник Митної служби Максим Нефьодов охрестив одним із &quot;головних контрабандистів&quot;, знає посадовця особисто."/>
  </head>
  <body>
    <article>
      <h1>"Контрабандист" Фірманюк розповів про зустріч з Нефьодовим</h1>
      <address>
        <time datetime="2019-11-22T15:45:00+00:00">22 Nov 2019, 15:45</time>
      </address>
      <p>
        <b>Бізнесмен Орест Фірманюк, якого очільник Митної служби Максим Нефьодов охрестив одним із "головних контрабандистів", знає посадовця особисто.</b>
      </p>
      <p>Про це він розповів в <a href="http://www.unn.com.ua/uk/publication/1837047-pro-kontrabandu-z-kontrabandistom-pershe-velike-intervyu-z-orestom-firmanyukom">інтерв’ю УНН.</a> Фірманюк каже, що зустрічався з Нефьодовим в його робочому кабінеті в Мінфіні, ще до призначення на митницю – обговорювали концепцію її реформування.</p>
      <p>"Почути від Нефьодова своє прізвище як контрабандиста було дуже несподівано, адже я з ним зустрічався, спілкувався, та навіть пропонував своє бачення реформи митниці і, відкрию секрет, деякі з цих ідей знайшли своє місце в його концепції "Нової митниці"... Якщо він якісь мої ідеї почув, вважаю, це дуже круто, адже він – людина нова, йому складно в усьому розібратися. Тому тут без порад неможливо. Є люди, які багато чого знають, які мають позитивний досвід розвитку митниці, і не про мене йдеться. Той самий Хорошковський, Макаренко. При них, до речі, митниця була найбільш прозора", – каже Фірманюк.</p>
      <p>За словами бізнесмена, у Нефьодова є цілий відділ, який відслідковує контрабанду на митниці, тож краще інформацію брати звідти, а не з преси.</p>
      <aside>Він сказав, що читав про це в пресі, але фактів, які підтверджують, що я контрабандист, – немає. Дивно, що керівник митниці бере таку інформацію з преси, а не зсередини своєї структури… В нього є цілий департамент по "контрабанді", який мав йому давно підготувати довідку, що таке контрабанда, хто цим займається, і якою вона буває, <cite>– зазначив Фірманюк.</cite></aside>
      <p>Сам він розповідає, що названі Нефьодовим так звані контрабандисти взагалі-то "в третьому десятку на третій поличці". Те, що в Україні називають контрабандою – насправді є оптимізацією оподаткування. І найбільші оптимізатори – це не імпортери, а експортери, головні серед яких – аграрні монстри Кернел, Нібулон, Cargill.</p>
      <p>"Україна – аграрна держава, але через корупцію агропромислові підприємства занижують в рази показники урожайності, щоб не платити податок на прибуток.</p>
      <p>Зерно, горох, нут, соняшник скуповують за кеш в аграріїв, підкладають під них якісь документи, за цими фіктивними документами зерно експортують, а ці фіктивні фірми закривають. 60-65% сільгосппродукції, яка йде на експорт, без документів – не сплачено ні копійки податків. Бо фірми одразу закривають, а гроші в кеші. Все.</p>
      <p>А об’єми такого експорту такі, що складно уявити. І все – під прикриттям тих самих структур, що прикривають імпортні схеми. Митниця, СБУ, податкова. Саме аграрні експортери – головні "контрабандисти", і дивно, що Нефьодов про це не говорить.</p>
      <p>Може, не знає, тоді це – некомпетентність. А може, боїться називати. Тоді його реформу можна вважати завершеною. Звісно, йому зручно назвати прізвища зі ЗМІ. Щось же він має казати. Але ті, хто "в темі", чудово розуміють такий його ляп", – сказав Фірманюк.</p>
      <p>За аграріями найбільшими оптимізаторами вважаються торговельні мережі, продовжує він.</p>
      <aside>І не важливо, чим вони торгують. Електронікою – як Цитрус або АЛЛО, продуктами – як Сільпо або Новус, чи будівельними матеріалами – як Епіцентр. Вони самі – і замовники імпортного товару, і логісти, і реалізатори. У них – замкнута система, в якій оптимізація оподаткування йде на кожному етапі. Від заниження вартості в інвойсах під час розмитнення, коли товар за 100 гривень декларують як товар за 20 грн і сплачують податків у 5 разів менше, і до реалізації, яка йде, наприклад, через штучні ФОПи, щоб не платити податки,<cite>– розповідає Фірманюк.</cite></aside>
      <p>Вже після цих "контрабандистів" йдуть локальні, як правило, "приграничні" ОЗГ, які облаштували собі "вікно" на тому чи іншому кордоні і під замовлення доставляють той чи інший вантаж, теж маніпулюючи вартістю, вагою, кодами, пояснює бізнесмен.</p>
      <p>"Четвертий ярус "контрабанди" – це, в основному, білі компанії, яких змушують під тиском йти на митницю або до "місцевих баронів" і щось просити та вирішувати питання. Цим займаються, по-перше, логістичні компанії, які надають послугу "технічного" імпортера для малого бізнесу. Того бізнесу, який покриває країну своїми товарами через ринки: "7 кілометр", Хмельницький, "Калинка".</p>
      <p>По-друге, це ті компанії та малі бізнеси, які самотужки намагаються щось ввезти в країну та натикаються на реалії митниці та тиск СБУ. Митним кодексом їх заганяють в хабарі, бо гроші на це десь треба брати, і вони йдуть в схему мінімізації. Це дуже великий прошарок, до речі. Жодна компанія, яка завозить вантаж в Україну, не хоче добровільно порушувати закон", – констатує Фірманюк.</p>
      <p>Як і більшість компаній, себе Фірманюк відносить до четвертої ланки.</p>
      <p>"На четвертому, як більшість підприємств України. Але нас, логістів, чомусь, всі вважають головною проблемою. Але це, я так розумію, для Нефьодова зручно, коли ведеш міфічну боротьбу. Треба ж когось ганяти. Не Епіцентр з Нібулоном, врешті-решт. Вони йому, як кажуть, "не по зубах".</p>
      <p>Тому він і хапає інформацію зі зливних бачків. Хоча це не рівень голови митниці. Він має розуміти структуру і суть таких процесів", – резюмував Фірманюк.</p>
    </article>
  </body>
</html>