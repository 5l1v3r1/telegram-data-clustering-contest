<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/flera-tjanster-forsvinner-for-natur-kultur/"/>
    <meta property="og:site_name" content="DN.SE"/>
    <meta property="article:published_time" content="2019-11-22T15:51:16+00:00"/>
    <meta property="og:title" content="Flera tjänster försvinner från Natur &amp; Kultur"/>
    <meta property="og:description" content="I bokbranschen har det pratats om kris i flera år. Nu försvinner flera tjänster från förlaget Natur &amp; Kultur."/>
  </head>
  <body>
    <article>
      <h1>Flera tjänster försvinner från Natur &amp; Kultur</h1>
      <address><time datetime="2019-11-22T15:51:16+00:00">22 Nov 2019, 15:51</time> by <a rel="author" href="https://www.dn.se/av/nichlas-alsing-pettersson/" target="_blank">Nichlas Alsing Pettersson</a></address>
      <p>
        <b>I bokbranschen har det pratats om kris i flera år. Nu försvinner flera tjänster från förlaget Natur &amp; Kultur.</b>
      </p>
      <p>Bokförlaget Natur &amp; Kultur har tre förlagsdelar: allmänlitteratur, läromedel och akademiskt. När samtliga tre marknader nu viker så sägs flera anställda upp.</p>
      <p>– Vi håller just nu på att förhandla med facket, men som det ser ut är det nio tjänster som försvinner. Sju hos Natur &amp; Kultur och två hos vårt dotterbolag Digilär, säger Natur &amp; Kulturs vd Per Almgren.</p>
      <p>
        <b>Vad är det för slags tjänster?</b>
      </p>
      <p>– Hos oss på Natur &amp; Kultur är det två administratörer och fem redaktör/förläggartjänster. </p>
      <p>Därtill kommer flera naturliga avgångar, exempelvis några som byter tjänst eller går i pension. Per Almgren uppger att uppsägningarna görs för att anpassa organisationen till den vikande marknadsutvecklingen.</p>
      <p>– Vi har aldrig varit med om att alla våra tre förlagsdelar samfällt backar tillbaka samtidigt. Vi hade inte gjort det här om vi trodde att det gick över om ett halvår, men nu går vi in i en bransch som ser annorlunda ut än för ett par år sedan och då har vi ett ansvar att anpassa oss.</p>
      <p> </p>
      <figure>
        <img src="https://cached-images.bonnier.news/cms30/UploadedImages/2019/11/22/fcc7aabf-0c72-43d8-962a-5c46833187a3/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Natur &amp; Kulturs vd Per Almgren.</figcaption>
      </figure>
      <p><b>Natur &amp; Kultur</b> drivs som en stiftelse och har ett stiftelsekapital på över en miljard kronor. </p>
      <p>– Även om vi har ett väldigt gott stiftelsekapital så har vi alltid drivit verksamheten ur ett affärsmässigt perspektiv. Vi vill att vår verksamhet ska ge en tillfredsställande lönsamhet. Stiftelsekapitalet ska inte finansiera bokverksamheten utan den ska vara självfinansierad och ha en god ekonomi, säger Per Almgren.</p>
      <p>
        <b>Finns det skäl till självkritik hos er?</b>
      </p>
      <p>– Vi har haft förmånen att ha en mycket lönsam verksamhet tidigare med hög tillväxt, men det finns alltid utrymme att vara självkritisk. Vi hade eventuellt kunnat växa långsammare i tider av tillväxt, framför allt på läromedelssidan.</p>
      <p>Per Almgren säger att kommunernas ansträngda ekonomi är en anledning till att försäljningen av läromedel den senaste tiden har gått ner.</p>
      <p>– Kommunerna är skolans huvudmän och sambandet är påtagligt. Har kommuner en sämre ekonomi så är det besvärande för läromedelsmarknaden. Dessutom får vi snart en ny läroplan, vilket brukar leda till stor försiktighet av skolans inköp. </p>
      <p>– På den akademiska sidan så ser vi också en internationell trend att studenter köper mindre läromedel och i stället använder sig av mer nätbaserad referenslitteratur. </p>
      <p><b>Almgren menar</b> också att digitaliseringen av bokbranschen innebär en utmaning på grund av den kraftiga priskonkurrensen som pressar ner priserna, kombinerat med höga kostnader för förlaget. </p>
      <p>– Vi ser ju en transformering av hela mediesektorn som har pågått i tio år. Först var det musikbranschen, sedan film och spelbranschen och nu är det bokbranschen. Alla mediebranscher digitaliseras men under delvis olika förutsättningar. I och med förändringarna uppstår behov av att anpassa sig efter utvecklingen.</p>
      <p>
        <b>Kommer ni också att anpassa er utgivningsprofil?</b>
      </p>
      <p>– Vi kommer att fortsätta med de utgivningsområden som vi har. Våran grundläggande utgivningsprofil har varit mycket framgångsrik de senaste åren med böcker som ”Sapiens”, men också Elisabeth Åsbrinks och Hans Roslings böcker. Med det sagt jobbar självfallet varje förläggare med att läsa av sin tid och ge ut böcker som är relevanta. </p>
      <p>– Till det kommer också den kraftiga tillväxt både vi och branschen har haft vad gäller ljudbokssidan, som ju utgör en naturlig del av vår framtida utgivning. </p>
    </article>
  </body>
</html>