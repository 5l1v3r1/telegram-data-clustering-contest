<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2823733-vidavnictvo-starogo-leva-poasnilo-comu-prodalo-v-rosiu-prava-na-svoi-knizki.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T15:37:00+00:00"/>
    <meta property="og:title" content="&quot;Видавництво Старого Лева&quot; пояснило, чому продало в Росію права на свої книжки"/>
    <meta property="og:description" content="Львівське &quot;Видавництво Старого Лева&quot; розцінює продаж прав на видання книжок «Голосно, тихо, пошепки» та «Я так бачу» російському видавництву &quot;Манн, Іванов і Фербер&quot; як заходи культурної боротьби."/>
  </head>
  <body>
    <article>
      <h1>"Видавництво Старого Лева" пояснило, чому продало в Росію права на свої книжки</h1>
      <h2>Львівське "Видавництво Старого Лева" розцінює продаж прав на видання книжок «Голосно, тихо, пошепки» та «Я так бачу» російському видавництву "Манн, Іванов і Фербер" як заходи культурної боротьби.</h2>
      <address>
        <time datetime="2019-11-22T15:37:00+00:00">22 Nov 2019, 15:37</time>
      </address>
      <p>Офіційний коментар розміщено на <a href="https://starylev.com.ua/news/oficiyna-pozyciya-vydavnyctva-starogo-leva-shchodo-prodazhu-avtorskyh-prav?fbclid=IwAR17RjUk1u_8W4pFMiPTonv9iNvNtIDy1xts5xfRCU0CM--gOMXErpMbB5o">сайті ВСЛ</a>.</p>
      <p>"Нам важливо показувати, що український культурний продукт, а саме книжковий, – самодостатній і конкурентоздатний на всіх ринках. Популяризувати українську книжку – це добре. Популяризувати українську культуру – добре. І на ворожій території також. Така культурна боротьба і пропаганда", - йдеться у коментарі.</p>
      <p>У видавництві підкреслили, що принципово не видають і не популяризують російських книжок, не відвідують територію Росії. Натомість хочуть, щоб українську книжку знали і визнавали скрізь, як і нашу державу.</p>
      <p>Як зазначили у ВСЛ, права на видання серії книжок творчої майстерні «Аґрафка» «Голосно, тихо, пошепки» та «Я так бачу» придбало 22 країни, серед яких Японія, Франція, Іспанія, ОАЕ. І рішення про продаж прав російському видавництву «МІФ» було непростим.</p>
      <p>"Цей крок ми сприймаємо як можливість продемонструвати, наскільки сильним є український культурний продукт. У російському інформаційному колі насаджені стереотипи про Україну меншовартісну, недолугу, ні на що не здатну. А тут видання української книги, яка перемогла на багатьох конкурсах у світі, видана багатьма мовами, як свідчення того, що українська книжка крута. Причому це книжка, де є фото з Довженкового фільму із зазначенням, що це геніальний український режисер", - коментують у видавництві.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2821203-za-motivami-filmu-viddana-vihodit-kulinarnij-zapisnik.html">За мотивами фільму "Віддана" виходить кулінарний записник</a>
      </blockquote>
      <p>Крім того, у документі наголошено, що згідно з угодою із видавництвом «МІФ», реалізація цих книг російською мовою заборонена на території України. Наразі видавництво докладає зусиль, щоби з’ясувати ситуацію і не допустити факту продажу цих видань у російському перекладі в Україні.</p>
      <p>Водночас у ВСЛ вважають, що ця ситуація має стати приводом для обговорення проблеми подвійних стандартів.</p>
      <p>"Понад третину українського ринку досі посідає російська книжка. За останні роки в Україні вийшли десятки книжок, перекладених з російської, права на які придбано в Росії і податки з яких теж заплачені українськими грошима. Крім того, так склалося історично, що кожна, напевно, десята книжка іноземних авторів в Україні купується через «Литературное агентство Синопсис, с отделениями в Лондоне и Москве», яке «на территории России, Украины и стран Балтии является субагентом наиболее влиятельных издательств и литературных агентств Великобритании, США и Европейских стран»", - зауважили у ВСЛ.</p>
      <p>Кілька днів тому у <a href="https://www.facebook.com/photo.php?fbid=2539092096126492&amp;set=a.191554490880276&amp;type=3&amp;theater">соцмережах</a> з'явилася інформація про те, що ВСЛ продало права на свої книжки в Росію, і тепер їх можна придбати в Україні російською мовою.</p>
    </article>
  </body>
</html>