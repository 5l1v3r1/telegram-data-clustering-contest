<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641392/%D9%86%D9%85%D8%A7%DB%8C%D9%86%D8%AF%D9%87-%D9%BE%D8%A7%D8%B1%D9%84%D9%85%D8%A7%D9%86-%D8%A2%D9%84%D9%85%D8%A7%D9%86%D8%A7%D8%B1%D9%88%D9%BE%D8%A7-%D8%B4%D9%87%D8%A7%D9%85%D8%AA-%D8%A7%D9%82%D8%AF%D8%A7%D9%85-%D8%B9%D9%84%DB%8C%D9%87-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T15:28:00+00:00"/>
    <meta property="og:title" content="نماینده پارلمان آلمان:اروپا شهامت اقدام علیه آمریکا را ندارد"/>
    <meta property="og:description" content="یک نماینده حزب «دموکرات آزاد» در پارلمان آلمان با بیان اینکه اتحادیه اروپا یک‌صدا نیست، تصریح کرد، این اتحادیه شهامت اقدام علیه آمریکا را ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/641392/%D9%86%D9%85%D8%A7%DB%8C%D9%86%D8%AF%D9%87-%D9%BE%D8%A7%D8%B1%D9%84%D9%85%D8%A7%D9%86-%D8%A2%D9%84%D9%85%D8%A7%D9%86%D8%A7%D8%B1%D9%88%D9%BE%D8%A7-%D8%B4%D9%87%D8%A7%D9%85%D8%AA-%D8%A7%D9%82%D8%AF%D8%A7%D9%85-%D8%B9%D9%84%DB%8C%D9%87-%D8%A2%D9%85%D8%B1%DB%8C%DA%A9%D8%A7-%D8%B1%D8%A7-%D9%86%D8%AF%D8%A7%D8%B1%D8%AF">نماینده پارلمان آلمان:اروپا شهامت اقدام علیه آمریکا را ندارد</a>
      </h1>
      <h2>یک نماینده حزب «دموکرات آزاد» در پارلمان آلمان با بیان اینکه اتحادیه اروپا یک‌صدا نیست، تصریح کرد، این اتحادیه شهامت اقدام علیه آمریکا را ندارد.</h2>
      <address><time datetime="2019-11-22T15:28:00+00:00">22 Nov 2019, 15:28</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «بیژن جیرسرایی» نماینده ایرانی‌تبار پارلمان<b> آلمان</b> در گفت‌وگویی با این رسانه، به ضعف اروپایی‌ها در برابر <b>آمریکا</b> اشاره و تاکید کرد، اتحادیه اروپا به تنهایی نمی‌تواند برجام را اجرا کند.<br/>وی افزود: «جامعه‌ جهانی با امضای توافقی با ایران، بسیاری را امیدوار کرد. ما در اروپا بر این باور بودیم که ایران از انزوا بیرون می‌آید و به جامعه جهانی می‌پیوندد؛ البته آن زمان حساب این را نکرده بودیم که دولت ترامپ در آمریکا قدرت را در دست می‌گیرد...»<br/>نماینده حزب دموکرات آزاد آلمان در ادامه افزود: «اشتباه اتحادیه اروپا بود که این انتظار بزرگ را در ایران ایجاد کرد که (اتحادیه) می‌تواند به تنهایی برجام را اجرا کند. چنین انتظاری هرگز عملی نبود. درست است که اتحادیه اروپا قدرتمند است، اما شهامت اقدام علیه آمریکا را ندارد و یک‌صدا هم نیست. اروپایی‌ها نمی‌توانند از شرکت‌های خارجی یا شرکت‌های اروپایی برابر (تحریم‌های) آمریکا حمایت کنند... اروپایی‌ها نمی‌توانند بازرگانان و فعالان اقتصادی را مجبور کنند که در ایران سرمایه‌گذاری کنند یا با ایران همکاری تجاری داشته باشند زیرا تحریم‌های آمریکا بسیار سخت است و کسانی که با ایران کار می‌کنند، بازار آمریکا را از دست می‌دهند.»</p>
      <p>به گزارش ایرنا، جمهوری اسلامی که همواره بر حفظ برجام و غیرقابل مذاکره بودن آن تأکید کرده است؛ یک‌سال پس از خروج آمریکا از این توافق، پایبندی کامل خود به آن را حفظ کرد اما پس از مشاهده بدعهدی اروپایی‌ها در اجرای تعهداتِ برجامی آنها بویژه بهره‌مندی‌ ایران از منافع اقتصادی این توافق، از اردیبهشت‌ماه امسال گام‌هایی را در جهت کاهش تعهدات خود، طبق برجام آغاز و تاکید کرد، این اقدامات برای متوازن کردن حقوق و تعهدات مندرج در این توافقنامه و حفظ آن است و همه آنها برگشت‌پذیرند.</p>
      <p>تجربه برجام برای دولتمردان ایران و اروپا و همچنین افکار عمومی در دو سوی ماجرا درس‌های زیادی داشت که مهمترین آن این است که اتحادیه اروپا راه درازی برای استقلال واقعی در پیشبرد سیاست‌های حاکمیتی خود در پیش دارد؛ البته اگر قصد و اراده‌ای در این زمینه داشته باشد.</p>
    </article>
  </body>
</html>