<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/tukstantines-baudos-senukams-ir-azuko-imonei/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-22T15:42:00+00:00"/>
    <meta property="og:title" content="Tūkstantinės baudos &quot;Senukams&quot; ir A.Žuko įmonei"/>
    <meta property="og:description" content="Nesaugius produktus platinusioms įmonėms skirtos baudos – produktų saugos reikalavimų neatitiko Artūro Žuko įmonės platintas trišakis ir UAB „Kesko Senukai Lithuania“ rinkai tiekti klijai.  Valstybinės vartotojų teisių apsaugos ta"/>
  </head>
  <body>
    <article>
      <h1>Tūkstantinės baudos "Senukams" ir A.Žuko įmonei</h1>
      <address>
        <time datetime="2019-11-22T15:42:00+00:00">22 Nov 2019, 15:42</time>
      </address>
      <p>
        <i>Nesaugius produktus platinusioms įmonėms skirtos baudos – produktų saugos reikalavimų neatitiko Artūro Žuko įmonės platintas trišakis ir UAB „Kesko Senukai Lithuania“ rinkai tiekti klijai. </i>
      </p>
      <p>Valstybinės vartotojų teisių apsaugos tarnybos (toliau – Tarnyba) Vilniaus regiono rinkos priežiūros skyrius atliko patikrinimą viename iš UAB „Kesko Senukai Lithuania“ prekybos centrų, kur bandymams atrinko įtarimų dėl saugos sukėlusį trišakį (elektrinį šakotuvą). Bandymų rezultatai parodė, kad trišakio konstrukcija yra nesaugi ir kelia rimtą pavojų patirti elektros smūgį. Artūro Žuko įmonės platintas trišakis neatitiko ir ženklinimo reikalavimų: nepaženklintas trišakio kištukas, nenurodytas gamintojo pavadinimas ar prekės ženklas, netinkamai nurodyta didžiausia leistina galia. </p>
      <p>Įvertinus tyrimo metu nustatytas aplinkybes, pažeidimo mastą, rinkai pateiktų gaminių kiekį ir tai, kad nukentėjusiųjų asmenų nėra, už Produktų saugos įstatymo pažeidimą Artūro Žuko įmonei skirta 1 325 eurų bauda. </p>
      <p>Kitas nesaugus produktas nustatytas Tauragėje – Tarnybos Klaipėdos regiono rinkos priežiūros skyrius atliko patikrinimą „Agava“ prekybos centre, kur bandymams atrinko UAB „Kesko Senukai Lithuania“ platintą padangų remonto rinkinį su klijais. Kaip parodė bandymai, rinkinio klijuose esanti cheminės medžiagos tolueno koncentracija gerokai viršijo leistiną ribą. Toluenas turi toksinį poveikį reprodukcijai ir centrinei nervų sistemai, todėl minėtas produktas buvo pripažintas nesaugiu. </p>
      <p>Vertindama bylos aplinkybes, Tarnyba sunkinančia aplinkybe laikė tai, kad bendrovė pakartotinai per vienerius metus pažeidė Produktų saugos įstatymo pažeidimą. Dar š. m. gegužę UAB „Kesko Senukai Lithuania“ buvo bausta dėl <a href="http://vvtat.lt/naujienos-ir-pranesimai-ziniasklaidai/377/sveikatai-pavojingus-zaislus-ir-sviestuva-teikusioms-bendrovems-skirtos-sankcijos:974">nesaugaus žaislų rinkinio</a>. Įvertinus šią ir kitas tyrimo aplinkybes, realizuotų produktų skaičių, bei tai, kad nukentėjusiųjų asmenų nėra, už Produktų saugos įstatymo pažeidimą UAB „Kesko Senukai Lithuania“ skirta 2 000 eurų bauda. </p>
      <p>Abu platintojai įpareigoti nedelsiant pašalinti nesaugius produktus iš rinkos, įspėti vartotojus ir susigrąžinti iš jų nesaugius produktus. </p>
      <p>
        <i>Tarnybos nutarimas per vieną mėnesį nuo nutarimo įteikimo ekonominės veiklos vykdytojui dienos gali būti apskųstas teismui Administracinių bylų teisenos įstatymo nustatyta tvarka.</i>
      </p>
      <p>
        <i>VVTAT inf. </i>
      </p>
    </article>
  </body>
</html>