<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901128.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T15:27:00+00:00"/>
    <meta property="og:title" content="داستان‌سرایی هالیوودی درباره یک امام جمعه/آیا به سمت معترضان تیراندازی شده بود؟"/>
    <meta property="og:description" content="ایرنا: داستان‌سرایی شبیه فیلم‌های هالیوودی درباره انتقال هوایی امام جمعه صدرا در هنگامه اغتشاشات و شلیک گلوله از بالگرد به سمت آشوبگران از سوی امام جمعه و یک متخصص تجهیزات هوایی رد شد."/>
  </head>
  <body>
    <article>
      <h1>داستان‌سرایی هالیوودی درباره یک امام جمعه/آیا به سمت معترضان تیراندازی شده بود؟</h1>
      <address>
        <time datetime="2019-11-22T15:27:00+00:00">22 Nov 2019, 15:27</time>
      </address>
      <p>ایرنا: داستان‌سرایی شبیه فیلم‌های هالیوودی درباره انتقال هوایی امام جمعه صدرا در هنگامه اغتشاشات و شلیک گلوله از بالگرد به سمت آشوبگران از سوی امام جمعه و یک متخصص تجهیزات هوایی رد شد.</p>
      <p>در روزهای گذشته مطالبی با ادعای شلیک تیر به سمت معترضان از سوی هلی‌کوپتری حامل امام جمعه شهر جدید صدرا  منتشر شد که خلبان بالگرد و متخصص تجهیزات هوایی این فرضیه را غیرممکن دانست و امام جمعه صدرا نیز به بیان واقعیت در این باره و همچنین رخدادهای اخیر در صدرا اقدام کرد.</p>
      <p>
        <b>امکان نشستن بالگرد بر پشت بام خانه ممکن نیست</b>
      </p>
      <p>یک متخصص تجهیزات هوایی گفت: هلی کوپترهایی که در حال حاضر در اختیار نیروی نظامی و انتظامی در شیراز قرار دارد، امکان نشستن روی پشت بام منزل معمولی را با توجه به اینکه پشت بام منازل لبه داشته و تجهزاتی مانند کولر و ... روی آن نصب است را ندارند.</p>
      <p>علیرضا زارعی نژاد ادامه داد: این بالگردها ابعاد بزرگی دارد و از این رو، قابلیت نشستن با این هلی‌کوپترها بر پشت بام منازل معمولی وجود ندارد.</p>
      <p>
        <b>عدم امکان شلیک از داخل هلی‌کوپتر </b>
      </p>
      <p>وی در پاسخ به سوالی در خصوص ادعای شلیک گلوله از هلی کوپتر به سمت معترضین نیز گفت: نیروهای نظامی و امنیتی در درگیری‎های شهری حق شلیک گلوله جنگی ندارند و حداکثر از سلاح‌های شات گان و ساچمه زنی (تیر پلاستیکی) استفاده می شود که برد مورد نیاز برای استفاده از این سلاح ها نیز حداقل ۵۰ متر است که پرواز هلی کوپتر در فضای شهری در این ارتفاع امکان پذیر نیست و عملا این فرضیه و شلیک از داخل هلی کوپتر به سوی معترضان را رد می کند.</p>
      <p>وی اضافه کرد: حداقل ارتفاع استاندارد پرواز با بالگردهای موجود در شیراز بر فراز شهر ۵۰۰ پا یا ۱۸۰ متر است و پرواز در کمتر از این ارتفاع خصوصا در مناطق شهری بسیار خطرناک است و خبره ترین خلبان ها نیز این کار را انجام نخواهند داد.</p>
      <p>
        <b>داستان سرایی است</b>
      </p>
      <p>امام جمعه شهر جدید صدرا در درباره این موضوع و همچنین اتفاقات اخیر این شهر،گفت: شلیک گلوله به سمت معترضان از سوی بالگردی که گفته شده حامل من بوده کاملا کذب و دروغ و حاصل داستان سرایی معاندین نظام است.</p>
      <p>حجت الاسلام غلامعلی حسین‌نژادیان افزود: در اخبار کذبی که گویا از سوی رسانه‌های معاند منتشر شده آمده است که به دلیل هجوم معترضین به منزل امام جمعه صدرا،من درخواست انتقال توسط هلی کوپتر را داده‌ام؛ تمام این موضوعات داستان سرایی و کذب محض است و هیچ سنخیتی با واقعیت ندارد و هرگز به منزل امام جمعه صدرا تعرضی صورت نگرفته است.</p>
      <p>امام جمعه صدرا با بیان اینکه منزلی که وی به همراه خانواده در حال حاضر در آن ساکن هستند،خانه‌ای نسبتا فرسوده و جزء اولین منازلی است که در این شهر جدید بنا شده است، گفت: سازه منزلی که در آن سکونت دارم نسبتا فرسوده است و سقف آن نیز به گونه ای است که تحمل وزنی معادل نصف وزن یک هلی کوپتر را هم ندارد.</p>
      <p>وی ادامه داد: منزل من تا محلی که در روزهای گذشته مرکز تجمع معترضین در صدرا بوده حدود سه کیلومتر فاصله دارد و در پی وقایع اخیر نیز هرگز معترضین و حتی اغتشاشگران به خانه من هجوم نیاوردند.</p>
      <p>حسین‌نژادیان اضافه کرد: براساس اطلاعات کسب شده یک فروند هلی کوپتر در روز شنبه گذشته برای پشتیبانی و جلوگیری از تصرف حوزه مقاومت بسیج شهر صدرا توسط اغتشاشگران به این منطقه آمده که آن هم هرگز به سوی معترضین تیراندازی نکرده است که فیلم پرواز این بالگرد به موضوع انتقال امام جمعه نسبت داده شده است.</p>
      <p>
        <b>دفتر امام جمعه به آتش کشیده شد</b>
      </p>
      <p>وی با بیان اینکه بخش مهم درگیری‌ها در این شهر روز شنبه گذشته در محل حوزه مقاومت بسیج صدرا رخ داده است گفت: متاسفانه شامگاه شنبه گذشته اغتشاشگران به دفتر امام جمعه صدرا نیز هجوم آورده و این محل را به آتش کشیدند.</p>
      <p>امام جمعه صدرا با بیان اینکه بعد از آتش سوزی دفتر امام جمعه صدرا دستگاه های امدادی به دلیل ممانعت اغتشاشگران نتوانستند به محل آتش سوزی آمده و حریق این محل را اطفا کنند،افزود: دفتر امام جمعه صدرا تا بامداد روز یکشنبه سوخت و عملا تجهیزات داخل ساختمان کاملا نابود شد.</p>
      <p>وی اظهار داشت: همچنین روز یکشنبه گذشته اغتشاشگران به مسجد امام رضا(ع) صدرا که کمتر از یک سال پیش احداث شده هجوم آورده و خسارت بسیاری به این مسجد وارد کردند.</p>
      <p>وی اضافه کرد: منبر، فرش ،کتاب و قرآن های موجود در مسجد امام رضا(ع) صدرا توسط اغتشاشگران به آتش کشیده شد و سیستم صوتی این مجموعه نیز که اخیرا با هزینه سنگینی تامین شده بود توسط این افراد به سرقت رفته است.</p>
      <p>
        <b>صدرا آرام است</b>
      </p>
      <p>حسین‌نژادیان در ادامه سخنان خود عنوان کرد: از روز دوشنبه گذشته با آمدن نیروهای امنیتی به میدان شرایط در صدرا کم کم به حالت آرامش بازگشت و خوشبختانه اکنون این شهر آرام است.</p>
    </article>
  </body>
</html>