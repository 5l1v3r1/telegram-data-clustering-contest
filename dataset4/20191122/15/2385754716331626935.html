<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/598638/dali-nyxterini-ekdilosi-diamartyrias-gia-tin-poiotita-tou-aera"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T15:14:00+00:00"/>
    <meta property="og:title" content="Δάλι: Νυχτερινή εκδήλωση διαμαρτυρίας για την ποιότητα του αέρα"/>
    <meta property="og:description" content="Αυθόρμητη εκδήλωση διαμαρτυρίας πραγματοποίησαν το βράδυ της Πέμπτης (21/11) κάτοικοι της Ενορίας Αγίων Κωνσταντίνου και Ελένης στο Δάλι, διαμαρτυρόμενοι..."/>
  </head>
  <body>
    <article>
      <h1>Δάλι: Νυχτερινή εκδήλωση διαμαρτυρίας για την ποιότητα του αέρα</h1>
      <address><time datetime="2019-11-22T15:14:00+00:00">22 Nov 2019, 15:14</time> by <a rel="author">SigmaLive</a></address>
      <p>Αυθόρμητη εκδήλωση διαμαρτυρίας πραγματοποίησαν το βράδυ της Πέμπτης (21/11) κάτοικοι της Ενορίας Αγίων Κωνσταντίνου και Ελένης στο Δάλι, διαμαρτυρόμενοι για την κατάσταση που δημιουργείται κυρίως τις νυχτερινές ώρες στην περιοχή τους, από τους ρύπους που προέρχονται, όπως αναφέρουν, από συγκεκριμένες βιομηχανικές μονάδες της περιοχής.</p>
      <p>Κάτοικοι της Ενορίας Αγίων Κωνσταντίνου και Ελένης πήγαν με τα αυτοκίνητά τους και απέκοψαν την είσοδο συγκεκριμένου εργοστασίου ζητώντας να σταματήσει η παραγωγή ασφάλτου. «Η κατάσταση έφθασε στο απροχώρητο. Κυρίως τις πρωινές ώρες η ατμόσφαιρα γίνεται αποπνικτική» ανέφεραν αγανακτισμένοι οι κάτοικοι καλώντας τις αρμόδιες υπηρεσίες να πάρουν μέτρα.</p>
      <p>«Ως κάτοικοι της περιοχής, δεν έχουμε κανένα θέμα με τους επιχειρηματίες των οποίων σεβόμαστε τη δουλειά τους. Η ανθρώπινη υγεία όμως είναι υπέρτατο αγαθό και έτσι θα πρέπει να αντιμετωπίζεται απ’ όλους» σημειώνουν. Στον χώρο έφθασε και η Αστυνομία. Ο Δήμαρχος Ιδαλίου, Λεόντιος Καλλένος, προέβη σε καταγγελία για το γεγονός. Πριν από λίγες μέρες, για το θέμα, παιδιά του Γ’ Δημοτικού Σχολείου Ιδαλίου πραγματοποίησαν δυναμική εκδήλωση διαμαρτυρίας.</p>
      <p>Στις 7 Δεκεμβρίου προγραμματίζεται νέα εκδήλωση διαμαρτυρίας, η οποία θα πραγματοποιηθεί στην περιοχή Χαλεπιανών και θα περιλαμβάνει κλείσιμο του συγκεκριμένου δρόμου. Το συγκεκριμένο θέμα, το οποίο συζητήθηκε ήδη στην Κοινοβουλευτική Επιτροπή Περιβάλλοντος, βρίσκεται ενώπιον υπουργικής επιτροπής. Οι κάτοικοι της Ενορίας Αγίων Κωνσταντίνου και Ελένης Ιδαλίου ζητούν όπως αποχαρακτηριστεί η οχληρά ζώνη που γειτνιάζει με τα σπίτια τους και οι βιομηχανίες που βρίσκονται εκεί να μετακινηθούν σε άλλο χώρο. </p>
    </article>
  </body>
</html>