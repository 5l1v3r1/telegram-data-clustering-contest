<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/22/ep-shte-iska-vsichki-v-es-da-priznaiat-istanbulskata-konvenciia.430494"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T15:08:00+00:00"/>
    <meta property="og:title" content="ЕП ще иска всички в ЕС да признаят Истанбулската конвенция"/>
    <meta property="og:description" content="В понеделник се отбелязва денят за премахване на насилието срещу жените | Dnes.bg"/>
  </head>
  <body>
    <article>
      <h1>ЕП ще иска всички в ЕС да признаят Истанбулската конвенция</h1>
      <h2>В понеделник се отбелязва денят за премахване на насилието срещу жените</h2>
      <address><time datetime="2019-11-22T15:08:00+00:00">22 Nov 2019, 15:08</time> by <a rel="author" href="https://www.dnes.bg/author/257" target="_blank">Боряна Павлова</a></address>
      <p>Европейският парламент ще обсъди следващата седмица въпроса с Истанбулската конвенция. Предвижда се ЕП да призове всички държави от ЕС да приемат конвенцията, се посочва в съобщение на институцията.</p>
      <p>Според дневния ред на заседанието в Страсбург евродепутатите ще обсъдят въпроса в понеделник. Предвижда се в четвъртък те да приемат резолюция, в която призовават за незабавно ратифициране на документа и за предприемането на всички необходими законодателни и политически мерки за спиране на насилието срещу жените и момичетата, пише БТА.</p>
      <p>Конвенцията на Съвета на Европа за предотвратяване и борба с насилието над жени и домашното насилие, станала известна като "Истанбулската конвенция", въвежда мерки в подкрепа на жертвите и наказания за извършителите. ЕС подписа конвенцията на 13 юни 2017 г., а седем държави от Общността още не са я ратифицирали - България, Чехия, Унгария, Литва, Латвия, Словакия и Великобритания, се отбелязва в съобщението на ЕП.</p>
      <p>В понеделник ще бъде отбелязан Международният ден за премахване на насилието срещу жените. По този повод сградата на ЕП в Страсбург ще бъде осветена в оранжево.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/09/11/bogoslovi-proektira-se-nov-tip-semeistvo-a-pyrvata-jertva-sa-decata.422497"/>
        <a href="https://www.dnes.bg/obrazovanie/2018/10/25/shto-e-to-djendyr-i-zashto-e-v-uchebnika-za-9-ti-klas.391621"/>
        <a href="https://www.dnes.bg/obshtestvo/2018/08/03/sled-provala-na-istanbulskata-konvenciia-molitvi.384093"/>
      </related>
    </article>
  </body>
</html>