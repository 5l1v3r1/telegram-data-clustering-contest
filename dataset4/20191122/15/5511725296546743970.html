<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/teniss/hacanovs-un-rublovs-atspele-tris-macbumbas-un-ieved-krieviju-deivisa-kausa-pusfinala.d?id=51662533"/>
    <meta property="og:site_name" content="DELFI"/>
    <meta property="article:published_time" content="2019-11-22T15:57:16+00:00"/>
    <meta property="og:title" content="Hačanovs un Rubļovs atspēlē trīs mačbumbas un ieved Krieviju Deivisa kausa pusfinālā "/>
    <meta property="og:description" content="Krievijas vīriešu tenisa izlase piektdien Deivisa kausa ceturtdaļfinālā ar 2-1 pārspēja Serbiju."/>
  </head>
  <body>
    <article>
      <h1>Hačanovs un Rubļovs atspēlē trīs mačbumbas un ieved Krieviju Deivisa kausa pusfinālā </h1>
      <address><time datetime="2019-11-22T15:57:16+00:00">22 Nov 2019, 15:57</time> by <a rel="author">LETA</a></address>
      <p>
        <b>Krievijas vīriešu tenisa izlase piektdien Deivisa kausa ceturtdaļfinālā ar 2-1 pārspēja Serbiju.</b>
      </p>
      <p>Ceturtdaļfināla pirmajā mačā Andrejs Rubļovs (ATP 23.) ar rezultātu 6-1, 6-2 apspēlēja serbu Filipu Krajinoviču (ATP 40.), panākot 1-0 Krievijas labā.</p>
      <p>Otrajā duelī jau pārliecinošu uzvaru svinēja serbi, ranga otrajam numuram Novakam Džokovičam ar rezultātu 6-3, 6-3 pārspējot Karenu Hačanovu (ATP 17.).</p>
      <p>Līdz ar to ceļazīme uz pusfinālu noskaidrojās dubultspēlē, kurā Hačanovs un Rubļovs ar rezultātu 6-4, 4-6, 7-6 (10:8) pārspēja Džokoviču un Viktoru Troicki. Izšķirošā seta taibreikā krievi atspēlēja trīs mačbumbas, vēlāk paši gūdami virsroku ar 10:8.</p>
      <p>Jau ziņots, ka pirms tam pusfinālā iekļuva Kanāda, kas ceturtdaļfinālā ar 2-1 pārspēja Austrāliju. Kanādieši būs krievu pretinieki pusfinālā.</p>
      <p>Ceturtdaļfinālā vēl paredzēti Lielbritānijas-Vācijas un Argentīnas-Spānijas dueļi.</p>
      <p>Deivisa kausa izcīņa labākajām komandām, sākot ar šo gadu, piedzīvojusi būtiskas izmaiņas. Turpmāk prestižās trofejas ieguvēji tiks noskaidroti finālturnīrā ar 18 vienību dalību, sacensībām norisinoties gada nogalē. ITF vadība par izmaiņām nobalsoja pēc tam, kad tika panākta vienošanās ar "Barcelona" futbolistam Žerāram Pikē piederošo investīciju kompāniju "Kosmos", kas 25 gadu laikā Deivisa kausa attīstībā plāno ieguldīt trīs miljardus dolāru (2,6 miljardus eiro) jeb 120 miljonus dolāru (104 miljonus eiro) gadā.</p>
      <p>Šogad un nākamgad sacensību finālturnīri notiks Madridē, spēlēm norisinoties "La Caja Magica" tenisa centrā, kur ierasti tiek aizvadīts uz māla seguma notiekošie ATP un WTA turnīri.</p>
      <p>Uz Deivisa kausa finālturnīra rīkošanu pretendēja arī Francijas pilsēta Lille, taču ITF izvēlējās Madrides piedāvājumu.</p>
      <p>Jaunais formāts paredz, ka nedēļu ilgajā finālturnīrā 18 izlases sadalītas sešās grupās pa trim komandām katrā, kur katras apakšgrupas uzvarētāja un divas labāko otro vietu ieguvējas iekļūs ceturtdaļfinālā. Divcīņas sastāvēs no divām vienspēlēm un vienas dubultspēles, tādējādi vairs nebūs dueļi, kur vienai komandai jātiek pie trim uzvarām.</p>
      <p>Jaunā Deivisa kausa izcīņa sākās februārī ar kvalifikāciju, kur 24 komandas sadalīja 12 ceļazīmes uz finālu. Savukārt vēl četras ceļazīmes garantētas pērnā gada Deivisa kausa pusfinālistiem - Francijai, Horvātijai, ASV un Spānijai, kā arī tika piešķirti divi īpašie ielūgumi jeb "wild card", kurus saņēma Lielbritānija un Argentīna.</p>
      <p>Pērn par Deivisa kausa ieguvējiem kļuva Horvātijas tenisisti, kuri finālā pārspēja Franciju. Abas finālistes šoreiz nepārvarēja grupu turnīru.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/teniss/kanada-ka-pirma-ieklust-deivisa-kausa-pusfinala.d?id=51661217"/>
        <a href="https://www.delfi.lv/sports/news/other_kinds/teniss/perna-gada-finalistes-horvatija-un-francija-jaunaja-formata-netiek-deivisa-kausa-ceturtdalfinala.d?id=51658661"/>
      </related>
    </article>
  </body>
</html>