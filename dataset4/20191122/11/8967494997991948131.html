<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/voetbal/buitenlands-voetbal/serie-a/juventus-coach-sarri-laat-cristiano-ronaldo-uit-selectie-soms-moet-een-speler-wat-afkoelen~af8559b4/"/>
    <meta property="og:site_name" content="HLN"/>
    <meta property="article:published_time" content="2019-11-22T11:34:00+00:00"/>
    <meta property="og:title" content="Juventus-coach Sarri laat Cristiano Ronaldo uit selectie: “Soms moet een speler wat afkoelen”"/>
    <meta property="og:description" content="Juventus moet het morgen (15.00 uur) in de uitwedstrijd bij Atalanta Bergamo doen zonder Cristiano Ronaldo. De Portugese aanvaller is nog altijd niet helemaal fit. Voor de interlandperiode had Rona..."/>
  </head>
  <body>
    <article>
      <h1>Juventus-coach Sarri laat Cristiano Ronaldo uit selectie: “Soms moet een speler wat afkoelen”</h1>
      <address><time datetime="2019-11-22T11:34:00+00:00">22 Nov 2019, 11:34</time> by <a rel="author">YP</a></address>
      <p>
        <b>Juventus moet het morgen (15.00 uur) in de uitwedstrijd bij Atalanta Bergamo doen zonder Cristiano Ronaldo. De Portugese aanvaller is nog altijd niet helemaal fit. Voor de interlandperiode had Ronaldo al knieklachten, waardoor trainer Maurizio Sarri hem twee keer eerder naar de kant haalde.</b>
      </p>
      <p>De laatste keer, bij de competitiewedstrijd tegen AC Milan, was de 34-jarige Portugees zo boos over zijn wissel dat hij al voor het laatste fluitsignaal in de auto op weg naar huis zat. Sarri wilde er op zijn persbabbel geen woorden meer aan vuilmaken. “Er hoeft niets opgehelderd te worden. Soms moet een speler gewoon wat afkoelen”, zei de trainer van Juventus. “Het probleem is dat hij ons dinsdag vertelde dat hij nog steeds niet fit is. Het doel is om Cristiano terug te hebben voor de Champions League, dus ik ben 99 procent zeker dat hij niet zal meespelen morgen.”</p>
      <p>Ronaldo speelde afgelopen week in de EK-kwalificatie wel twee keer met Portugal. Hij tekende voor een hattrick tegen Litouwen (6-0) en scoorde ook tegen Luxemburg (0-2). Juventus speelt zaterdag in de Serie A tegen het Atalanta van Timothy Castagne en ontvangt drie dagen later Atlético Madrid in de Champions League.</p>
      <figure>
        <img src="https://images4.persgroep.net/rcs/EuN7qDbdBFaNXGvvboo7Ox9sdw8/diocontent/160701683/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Cristiano Ronaldo kwam afgelopen week op 99 goals voor Portugal.<cite>© Getty Images</cite></figcaption>
      </figure>
    </article>
  </body>
</html>