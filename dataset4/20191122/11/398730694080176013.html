<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/kryptovalutan-bitcoin-rasar/"/>
    <meta property="og:site_name" content="DN.SE"/>
    <meta property="article:published_time" content="2019-11-22T11:32:30+00:00"/>
    <meta property="og:title" content="Kryptovalutan bitcoin rasar"/>
    <meta property="og:description" content="Kursen för kryptovalutan bitcoin bröt under nivån 7.000 dollar strax innan lunchtid på fredagen."/>
  </head>
  <body>
    <article>
      <h1>Kryptovalutan bitcoin rasar</h1>
      <address><time datetime="2019-11-22T11:32:30+00:00">22 Nov 2019, 11:32</time> by <a rel="author" href="https://www.dn.se/av/direkt/" target="_blank">Direkt</a></address>
      <p>
        <b>Kursen för kryptovalutan bitcoin bröt under nivån 7.000 dollar strax innan lunchtid på fredagen. Det innebär att den virtuella tillgången tappat runt en fjärdedel av sitt värde under november månad. Ökad regleringspress mot kryptovalutorna kan vara en av faktorerna bakom raset.</b>
      </p>
      <p>Singapores centralbank MAS planerar att reglera optionshandel som nyttjar sig av kryptovalutor likt bitcoin som underliggande tillgång. Under natten som gick detaljerades ett förslag om en reglering som träder i kraft i juni nästa år med det uttalade målet att minska intresset hos detaljhandelsaktörer att ta emot bitcoin.</p>
      <p>MAS plan är att uppnå detta genom att inordna bitcoin under samma typ av regelverk likt dem som är gällande för aktiehandel.</p>
      <p>Centralbanken var samtidigt varsam i sin retorik avseende att separera bitcoin och kryptovalutor från den blockkedjeteknik som möjliggör de digitala pengarna.</p>
      <p><b>I slutet av oktober såg den globala</b> kryptomarknaden en uppgång som nu raderats ut, efter att Kinas president Xi Jinping uttryckt sig positivt om blockkedjeteknikens möjligheter. Då steg priset under en kort stund över 10.000 dollar. Tidigare har också Facebooks kontroversiella avisering av kryptoprojektet Libra lett till liknande positiva rörelser.</p>
      <p>Den främsta kritiken mot Libra, som till skillnad mot bitcoin ska vara ett så kallat ”stable coin” som ges ett värde baserat på några av världens största valutor, har liknat den som bitcoin ofta stöter på. Centralbankstoppar och finanspolitiker har pratat om risken för penningtvätt, säkerhet och finansiell kriminalitet.</p>
      <p>Strax efter lunch hade kursen tagit sig upp strax ovanför 7.000-strecket.</p>
    </article>
  </body>
</html>