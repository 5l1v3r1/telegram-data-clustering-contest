<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/windows-10x-kontenery.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-22T11:42:48+00:00"/>
    <meta property="og:title" content="Kontenery sposobem Windowsa 10X na rozliczenie się z przeszłością. Czym właściwie są?"/>
    <meta property="og:description" content="Microsoft rozwiąże problem zgodności wstecznej Windowsa 10X ze aplikacjami Win32 techniką kontenerów. Przyszedł czas by wytłumaczyć czym one są."/>
  </head>
  <body>
    <article>
      <h1>Kontenery sposobem Windowsa 10X na rozliczenie się z przeszłością. Czym właściwie są?</h1>
      <address><time datetime="2019-11-22T11:42:48+00:00">22 Nov 2019, 11:42</time> by <a rel="author" href="https://www.spidersweb.pl/author/amat3ur" target="_blank">Maciej Gajewski</a></address>
      <p>
        <b>Tak jak podejrzewano, Microsoft zamierza rozwiązać problem zgodności wstecznej Windowsa 10X ze starszymi aplikacjami techniką konteneryzacji. Przyszedł czas by wytłumaczyć na czym to właściwie polega.</b>
      </p>
      <p>Windows 10X to kolejna z licznych prób Microsoftu na pozbycie się archaicznych rozwiązań technicznych w jego sztandarowym systemie operacyjnym. Wszystkie dotychczasowe próby – w tym <a href="https://www.spidersweb.pl/tag/windows-rt">Windows RT</a> czy <a href="https://www.spidersweb.pl/tag/windows-10s">Windows 10S</a> – zakończyły się porażką z bardzo prostej przyczyny. Za każdym razem, gdy z Windowsa znikały przestarzałe techniki, wiązało się to z zerwaniem zgodności wstecznej z setkami tysięcy aplikacji, na których polegają użytkownicy systemu Microsoftu.</p>
      <p>Windows 10X ma nie tylko być rozwijany równolegle do tradycyjnego Windowsa 10, to na dodatek ma zapewniać pełną zgodność wsteczną z klasycznymi aplikacjami. Jakim cudem, skoro przecież z Windowsa 10X mają zniknąć wszystkie przestarzałe moduły i środowiska uruchomieniowe? Wiemy, że natywnie system uruchomi aplikacje webowe i typu Universal Windows Platform. W jaki sposób mają działać tak zwane aplikacje Win32?</p>
      <h3>Tak jak podejrzewaliśmy. <a href="https://www.spidersweb.pl/tag/windows-10x">Windows 10X</a> będzie korzystał z kontenerów do aplikacji klasycznych.</h3>
      <p>Wydaje się potwierdzać to <a href="https://www.linkedin.com/jobs/view/principal-software-engineering-lead-at-microsoft-1550995552/">ogłoszenie rekrutacyjne Microsoftu</a>, wypatrzone <a href="https://www.windowslatest.com/2019/11/21/windows-10-x-to-support-win32-apps-sandbox-other-features/">przez WindowsLatest</a>. Poszukiwany przez firmę menadżer-programista ma między innymi zajmować się kontenerami w kontekście obsługi aplikacji typu Win32 na urządzeniach z Windows 10X. A więc bardziej wprost napisać się nie da.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/10/windows-10x-interfejs-2.jpg"/>
      </figure>
      <p>Tego typu rozwiązanie zapewnia bardzo duży poziom bezpieczeństwa a także gwarantuje higienę systemu. Innymi słowy, korzystanie z aplikacji klasycznych w Windowsie 10X nie będzie wiązało się z narażaniem naszego komputera na infekcję złośliwym oprogramowaniem, a same aplikacje nie mają żadnego wpływu na system – nie będą mogły więc i wpływać na jego stabilność czy prędkość działania.</p>
      <p>Niestety, aplikacje uruchamiane w kontenerach i których serwerem również jest nasze urządzenie mają też swoje wady. Metoda ta wpływa na wydajność pracy tych aplikacji, a więc będą działać zauważalnie wolniej niż uruchomione na identycznym urządzeniu z Windowsem 10. Korzystanie z tych aplikacji wpłynie też na czas pracy naszego urządzenia na akumulatorze. Windows 10X pozwoli więc na bezproblemową pracę z aplikacjami typu Win32, ale lepiej będzie na nim trzymać się tych webowych i UWP.</p>
      <h3>Co to właściwie są te kontenery aplikacji?</h3>
      <p>W nieznacznym uproszczeniu, już samo określenie <i>kontener aplikacji</i> całkiem trafnie opisuje jego naturę. To aplikacja zamknięta w programowym kontenerze, w którym znajdują się też wszystkie zależności i biblioteki potrzebne do jej uruchomienia. W założeniu bardzo przypomina maszynę wirtualną, z tą różnicą, że w przypadku kontenerów nie trzeba od nowa wirtualizować całego systemu dla każdego z kontenerów.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/windows-10x-kontenery.jpg"/>
      </figure>
      <p>To oznacza, że aplikacje w kontenerach są niemal niezależne od konkretnej wersji i konfiguracji platformy operacyjnej użytkownika. Kontenery można względnie swobodnie przenosić między urządzeniami, a te będą nadal działać – mimo iż obecne w nich aplikacje mogą polegać na zewnętrznych, systemowych modułach. Kontenery z natury nie dokonują żadnych zmian w systemie operacyjnym i są od niego programowo izolowane – co zapewnia łatwość administracji systemu i bezpieczeństwo.</p>
      <p>To oznacza, że Windows 10X będzie ładował do pamięci przestarzałe moduły tylko w ramach kontenera z aplikacją Win32, a wszystkie procesy z nimi związane będą izolowane od pozostałych. Po zamknięciu tejże aplikacji owe moduły nie będą już obecne w pamięci urządzenia. Bezpiecznie, elegancko i stabilnie. Choć niezbyt wydajnie.</p>
    </article>
  </body>
</html>