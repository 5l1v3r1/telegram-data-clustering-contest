<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/e86ca704554b381e/dezvaluiri-3-milioane-de-euro-pentru-extradarea-lui-platon-au-fost-dusi-cu-avionul-care-l-a-adus-in-rm-botnari-era-la-bord.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-22T11:12:11+00:00"/>
    <meta property="og:title" content="Dezvăluiri: 3 milioane de euro pentru extrădarea lui Platon au fost duși cu avionul care l-a adus în RM; Botnari era la bord"/>
    <meta property="og:description" content="Extrădarea lui Veaceslav Platon în Republica Moldova a fost rezultatul unei înțelegeri între Vladimir Plahotniuc și Petro Poroșenko, prețul acestei „tranzacții” fiind 3 milioane de euro. Declarația a fost făcută de președintele Comisiei securitate națională, apărare și ordine publică, Chiril Moțpan.Potrivit lui, banii au fost livrați la Kiev cu un avion la bordul căruia s-a aflat și Constantin Botnari, alias „Borsetka”, precum și mai mulți ofițeri în rezervă de la Fulger. Și cu același avion a fost adus Platon în Republica Moldova, spune Moțpan."/>
  </head>
  <body>
    <article>
      <h1>Dezvăluiri: 3 milioane de euro pentru extrădarea lui Platon au fost duși cu avionul care l-a adus în RM; Botnari era la bord</h1>
      <address><time datetime="2019-11-22T11:12:11+00:00">22 Nov 2019, 11:12</time> by <a rel="author">Jurnal.md</a></address>
      <p>
        <b>Extrădarea lui Veaceslav Platon în Republica Moldova a fost rezultatul unei înțelegeri între Vladimir Plahotniuc și Petro Poroșenko, prețul acestei „tranzacții” fiind 3 milioane de euro. Declarația a fost făcută de președintele Comisiei securitate națională, apărare și ordine publică, Chiril Moțpan.</b>
      </p>
      <p>
        <b>Potrivit lui, banii au fost livrați la Kiev cu un avion la bordul căruia s-a aflat și Constantin Botnari, alias „Borsetka”, precum și mai mulți ofițeri în rezervă de la Fulger. Și cu același avion a fost adus Platon în Republica Moldova, spune Moțpan.</b>
      </p>
      <p>„Extrădarea silită a fost coordonată de Plahotniuc și în speță de Botnari. A fost un scenariu interesant. Din informațiile pe care le dețin, dar care nu sunt confirmate deocamdată, a fost o înțelegere între Plahotniuc și Poroșenko ca Platon să fie extrădat, pentru 3 milioane de euro. Banii au fost livrați cu un avion la bordul căruia s-a aflat și Constantin Botnari, dar și oameni de la Fulger, ofițeri în rezervă. A plecat avionul cu banii, iar după ce banii au fost livrați, avionul a venit înapoi cu Platon. Sunt doar informații, nu avem probe, dar vedem că de cele mai multe ori astfel de informații se adeveresc”, a declarat Chiril Moțpan, în cadrul unei <a href="http://jurnal.md/ro/news/3ff2cf0632a759b8/motpan-cere-desecretizarea-actelor-privind-a-doua-identitate-a-lui-plahotniuc-fostul-sef-pd-detine-si-pasaport-diplomatic.html">conferințe de presă</a>.</p>
      <p>Amintim că <a href="http://www.jurnal.md/ro/news/18a936dc17fc7919/o-instanta-din-kiev-a-anulat-ordinul-de-extradare-a-lui-platon-ce-s-ar-putea-intampla-cu-sentintele-din-rm-in-privinta-sa.html">ieri o instanță de la Kiev a anulat ordinul de extrădare a lui Platon</a>, emis de procurorul general al Ucrainei. Ion Crețu, avocatul lui Platon, afirmă că decizia instanței de la Kiev înseamnă că toate sentințele emise pe numele acestuia de către instanțele judecătorești din Republica Moldova trebuie anulate și că ancheta ar trebui să revină la stadiul inițial, iarPlaton ar trebui să fie întors în custodia organelor de drept din Ucraina.</p>
      <p><a href="http://jurnal.md/ro/justitie/2016/8/30/omul-de-afaceri-veaceslav-platon-a-fost-extradat-de-autoritatile-ucrainene/">Veaceslav Platon a fost extradat în Republica Moldova la 29 august 2016</a>, unde a fost condamnat la 25 de ani de închisoare în două cazuri de escrocherie în proporții deosebit de mari. În prezent, la Judecătoria Chișinău este pe rol un al treilea dosar penal împotriva lui Platon, tot pentru acuzații de fraudă. Platon se declară nevinovat, iar în privința fraudei bancare, el a afirmat că banii au fost furați de către Vladimir Plahotniuc, acuzații respinse de fostul șef al PD.</p>
      <p>Anterior, în presă s-a scris despre <a href="http://www.jurnal.md/ro/politic/2016/11/9/extradarea-de-lux-a-lui-veaceslav-platon-doua-curse-charter-si-supraveghetori-incognito/">extrădarea „de lux” a lui Platon</a>.</p>
    </article>
  </body>
</html>