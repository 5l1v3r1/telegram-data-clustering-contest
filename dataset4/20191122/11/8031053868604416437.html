<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%b5%cf%81%ce%af%ce%b5%cf%81%ce%b3%ce%b1-%cf%80%ce%b1%ce%b9%cf%87%ce%bd%ce%af%ce%b4%ce%b9%ce%b1-%ce%bc%ce%b5-%cf%84%ce%b7-%ce%b2%ce%bb%ce%ac%cf%87%ce%b9%ce%ba%ce%b7-%ce%b4%ce%b9%ce%ac%ce%bb.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T11:43:23+00:00"/>
    <meta property="og:title" content="Περίεργα παιχνίδια με τη βλάχικη διάλεκτο καταγγέλλει η ΠΟΠΣΒ"/>
    <meta property="og:description" content="Αντίδραση και από τον Περιφερειάρχη Ηπείρου Αλέξανδρο Καχριμάνη"/>
  </head>
  <body>
    <article>
      <h1>Περίεργα παιχνίδια με τη βλάχικη διάλεκτο καταγγέλλει η ΠΟΠΣΒ</h1>
      <address>
        <time datetime="2019-11-22T11:43:23+00:00">22 Nov 2019, 11:43</time>
      </address>
      <p>
        <b>Αντίδραση και από τον Περιφερειάρχη Ηπείρου Αλέξανδρο Καχριμάνη</b>
      </p>
      <p>Τον κώδωνα του κινδύνου για δημιουργία «μειονοτικού» ζητήματος στην Ελλάδα, κρούει η Πανελλήνια Ομοσπονδία Πολιτιστικών Συλλόγων Βλάχων (ΠΟΠΣΒ), μέσα από πρωτοβουλίες που βρίσκονται σε εξέλιξη, για την αποτύπωση της βλάχικης διαλέκτου σε διάφορα αλφάβητα. Οι βολές της ΠΟΠΣΒ, στρέφεται κατά της ΜΚΟ «Επιστημονική Εταιρεία Μελέτης του Πολιτισμού των Βλάχων», που διοργάνωσε πρόσφατα ημερίδα στα Ιωάννινα, σε συνεργασία με το Τμήμα Φιλολογίας του Πανεπιστημίου της πόλης, με θέμα: «Η γραπτή απόδοση των γλωσσών προφορικής παράδοσης – Η περίπτωση της βλάχικης γλώσσας».</p>
      <p>του Παναγιώτη Σαββίδης</p>
      <p>Όπως αναφέρει το protothema.gr, με ανακοίνωσή της, η ΠΟΠΣΒ, που εκπροσωπεί όλους τους Πολιτιστικούς Συλλόγους Βλάχων που δραστηριοποιούνται στην Ελλάδα, επισημαίνει πως: «Ομάδες ατόμων ή Συλλόγων δεν έχουν καμιά νομιμοποίηση αλλαγής της υφιστάμενης κατάστασης», «φωτογραφίζοντας» ουσιαστικά τους διοργανωτές της πρόσφατης ημερίδας στα Ιωάννινα, όπου συμφωνήθηκε η χρησιμοποίηση περισσοτέρων του ενός αλφαβήτου στην διδασκαλία της βλάχικης διαλέκτου. Πρόκειται για απόφαση που βρίσκει κάθετη αντίθετη την ΠΟΠΣΒ, που εμμέσως καταγγέλλει ξένη προπαγάνδα που αποσκοπεί στη δημιουργία βλάχικης μειονότητας στη χώρα μας. Η ανακοίνωση της Πανελλήνιας Ομοσπονδίας Πολιτιστικών Συλλόγων Βλάχων, έχει ως εξής: «Απόλυτος εκφραστής της Ιστορίας και της Λαογραφίας των Βλάχων στον Ελλαδικό χώρο με κάθε νομιμότητα είναι το Δευτεροβάθμιο όργανο της πλειονότητας σχεδόν των Πολιτιστικών Συλλόγων Βλάχων, η Π.Ο.Π.Σ.ΒΛΑΧΩΝ. Όσον αφορά το γλωσσικό θέμα μόνιμος τρόπος έκφρασης της πλειονότητας των Βλάχων είναι τα κατά τόπους προφορικά ιδιώματα της βλαχικής αποτυπωμένα από όποιον το επιθυμεί με ελληνικό αλφάβητο οικείο και γνωστό σε όλους τους Βλάχους του ελλαδικού χώρου. Μεμονωμένες ομάδες ατόμων ή Συλλόγων δεν έχουν καμιά νομιμοποίηση αλλαγής της υφιστάμενης κατάστασης. Να επισημάνουμε επίσης ότι λατινική αποτύπωση της βλαχικής χωρίς να έχει λυθεί επίσημα το θέμα των διεκδικήσεων της ξένης προπαγάνδας με άλλοθι το γλωσσικό εμπεριέχει τον κίνδυνο εθνογένεσης και δημιουργίας μειονότητας με απρόβλεπτες συνέπειες για τις επόμενες γενιές».</p>
      <p>Σύμφωνα με Δελτίο Τύπου της «Επιστημονικής Εταιρείας Μελέτης του Πολιτισμού των Βλάχων», βασικό συμπέρασμα της Ημερίδας είναι: «Η αναγκαιότητα διάσωσης της βλάχικης γλώσσας, που κινδυνεύει να χαθεί», ενώ «Ως προς τον εγγραμματισμό της, συμφωνήθηκε ότι μπορεί να βρεθεί ο προσφορότερος τρόπος υλοποίησής τον σε συνεργασία των ειδικών επιστημόνων με όσους διδάσκουν τη βλάχικη σε αρκετούς συλλόγους ανά τη χώρα και ανάλογα με το κοινό στο οποίο απευθύνονται. Για τον λόγο αυτό μπορούν να χρησιμοποιηθούν περισσότερα του ενός αλφάβητα. Υπήρξε επίσης απόλυτη συμφωνία στο ζήτημα της επικοινωνίας και συνεργασίας της Εταιρείας με όλους τους πολιτιστικούς συλλόγους και τις κοινότητες των Βλάχων, χωρίς καμία διάθεση πρόκρισης ή επιβολής τής μιας ή της άλλης άποψης».</p>
      <p>Κατά της ημερίδας και των όσων αποφασίστηκαν, τάχθηκε ο Περιφερειάρχης Ηπείρου Αλέξανδρος Καχριμάνης, βλαχικής καταγωγής, δηλώνοντας δημόσια τη διαφωνία του. «Δεν συμφωνώ με αυτό που έγινε. Έχω μάθει πρώτα να σέβομαι το έθνος μου και μετά ο,τιδήποτε άλλο», τόνισε ξεκάθαρα στην εναρκτήρια εκδήλωσης των «μικρών σεμιναρίων» που διοργανώνει η Ένωση Συντακτών των Ημερησίων Εφημερίδων Πελοποννήσου, Ηπείρου και Νήσων (ΕΣΗΕΠΗΝ) και το Παιδαγωγικό Τμήμα Νηπιαγωγών Ιωαννίνων.</p>
    </article>
  </body>
</html>