<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549096.html/%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1-%DA%A9%D8%B4%D9%88%D8%B1-%D8%A7%D8%B2-%D9%81%D8%AA%D9%86%D9%87-88-%D9%BE%DB%8C%DA%86%DB%8C%D8%AF%D9%87-%D8%AA%D8%B1-%D8%A8%D9%88%D8%AF--%D8%AC%D9%85%D8%B9-%DA%A9%D8%B1%D8%AF%D9%86-%D8%A8%D8%B3%D8%A7%D8%B7-%D9%81%D8%AA%D9%86%D9%87-%D8%AF%D8%B1-900-%D9%86%D9%82%D8%B7%D9%87-%DA%A9%D8%B4%D9%88%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T11:02:00+00:00"/>
    <meta property="og:title" content="حوادث اخیر کشور از فتنه 88 پیچیده‌تر بود/ جمع کردن بساط فتنه در 900 نقطه کشور"/>
    <meta property="og:description" content="نماینده ولی فقیه در نیروی انتظامی گفت: حوادث چند روز اخیر کشور نسبت به حوادث سال ۷۸ ، ۸۸ و ۹۶ پیچیده‌تر و فجایع آن عمیق‌تر بود."/>
  </head>
  <body>
    <article>
      <h1>حوادث اخیر کشور از فتنه 88 پیچیده‌تر بود/ جمع کردن بساط فتنه در 900 نقطه کشور</h1>
      <h2>نماینده ولی فقیه در نیروی انتظامی:</h2>
      <address>
        <time datetime="2019-11-22T11:02:00+00:00">22 Nov 2019, 11:02</time>
      </address>
      <p>نماینده ولی فقیه در نیروی انتظامی گفت: حوادث چند روز اخیر کشور نسبت به حوادث سال ۷۸ ، ۸۸ و ۹۶ پیچیده‌تر و فجایع آن عمیق‌تر بود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، حجت الاسلام و المسلیمن سید علیرضا ادیانی پنجشنبه شب با گرامیداشت هفته بسیج در جمع پاسداران سپاه کربلا به تشریح حوادث و ناآرامی‌های اخیر در کشور پرداخت و گفت:‌ حوادث چند روز اخیر کشور نسبت به حوادث سال ۷۸ ، ۸۸ و ۹۶ پیچیده‌تر و فجایع آن عمیق‌تر بود.<br/><br/>وی با بیان اینکه آشوب چند روز اخیر از فتنه ۸۸ پیچیده‌تر بود، به جزئیات حادثه اشاره کرد و افزود:‌ در یک روز ۱۶۵ شهر در ۲۵ استان و در ۹۰۰ نقطه کشور ناامنی بوجود آمد که  از نظر وسعت و از نظر شدت به مراتب رادیکال تر، خشن‌تر و تا حدی متفاوت‌تر از فتنه‌های سال‌های گذشته بود چرا که تا حدودی  انگیزه‌های سیاسی در بستر اعتراضات اقتصادی شکل گرفت.<br/><br/>نماینده ولی فقیه در نیروی انتظامی با اعلام اینکه براساس اطلاعات و اسناد روشن، غرب از مدت‌ها قبل در حال برنامه ریزی برای ایجاد آشوب در کشور بود، اضافه کرد:‌یکی از راهبرد‌های غرب ایجاد ناامنی و تبدیل اعتراضات اقتصادی به اعتراضات اجتماعی است که مشاهده کردیم  به بهانه بی تدبیری این بستر آماده شد.<br/><br/>ادیانی در ادامه به پیام الهی رهبر معظم انقلاب که فصل الخطاب مردم و نیز این تصمیم رهبر انقلاب یک تصمیم الهی و در جهت رضای خدا بود خاطرنشان کرد:‌نطق الهی رهبر معظم انقلاب آب حیاتی بود که آتش فتنه اخیر را خاموش کرد؛ لذا مردم با جدا کردن صف خود از اشرار بار دیگر آن پیام نورانی امام راحل را یادآوری کردند که فرمودند: من یک تارموی کوخ نشینان را به کاخ نشین نمیدهم.<br/><br/>رئیس عقیدتی سیاسی ناجا با بیان اینکه مراکز شرارت در دنیا از جمله سلطنت طلب ها، سرویس‌های جاسوسی بیگانه، سازمان منافقین، رژیم سعودی و آمریکا در آستانه انتخابات قرار بود پروژه ناامن سازی در کشور را کلید بزنند، اضافه کرد:بار دیگر بساط فتنه دشمنان با ضرب شصت برق آسای نیرو‌های مسلح از سپاه، بسیج، نیروی انتظامی و ارتش جمهوری اسلامی جمع شد.<br/><br/>ادیانی با اشاره به اینکه در کمتر از ۷۲ ساعت نیرو‌های امنیتی  در ۹۰۰ نقطه از کشور طومار شرارت‌های اشرار را در هم پیچیدند، یادآور شد:‌دفتر نظامی رهبر معظم انقلاب طی تماسی از اقدام مخلصانه نیرو‌های مسلح برای برقراری امنیت در کشور قدردانی کردند.<br/><br/>رئیس عقیدتی سیاسی نیروی انتظامی هوشیاری و بصیرت نیروی‌های مسلح در برخورد با حوادث و فتنه  هارا بی نظیر خواند و گفت:‌نقش عناصر عقیدتی، روحانیت معزز در نیرو‌های مسلح و فرماندهان در جمع آوری این فتنه پیچیده که باید آن را تحلیل و تبیین کرد، مثال زدنی بود.<br/> <br/>انتهای پیام/</p>
    </article>
  </body>
</html>