<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/22/konzultaciot-tart-a-magyar-kormany-a-kornyezetvedelemrol-csak-nem-hirdeti"/>
    <meta property="og:site_name" content="euronews"/>
    <meta property="article:published_time" content="2019-11-22T11:20:55+00:00"/>
    <meta property="og:title" content="Konzultációt tart a magyar kormány a környezetvédelemről, csak nem hirdeti"/>
    <meta property="og:description" content="November 25-ig lehet kitölteni a kérdőívet a kormány oldalán."/>
  </head>
  <body>
    <article>
      <h1>Konzultációt tart a magyar kormány a környezetvédelemről, csak nem hirdeti</h1>
      <address><time datetime="2019-11-22T11:20:55+00:00">22 Nov 2019, 11:20</time> by <a rel="author">Pálfi Rita</a></address>
      <p>Környezetvédelmi kérdésekkel foglalkozó konzultáció érhető el a magyar kormány oldalán. A kérdőívet jövő hétfőig lehet kitölteni. A Társadalmi konzultációs kérdőívet a 2050-ig tartó időszakra vonatkozó Nemzeti Tiszta Fejlődési Stratégiáról <a href="https://docs.google.com/forms/d/e/1FAIpQLSfPPsDx8YMzZM4wac2-sJPH20lFFbhIo-w43bivlDfUsDBcJw/viewform">ide kattintva</a> találja meg.</p>
      <p>A klímaváltozással kapcsolatos témákkal foglalkozó <a href="https://www.facebook.com/masfelfok/posts/560779211403799">Másfél fokra</a> hivatkozva a <a href="https://444.hu/2019/11/22/a-kormany-eppen-nemzeti-konzultaciot-folytat-a-klimavedelemrol-csak-az-embereknek-felejtettek-el-szolni-rola">444.hu számolt be róla</a>, hogy a magyar kormány oldalán egy környezetvédelemmel foglalkozó kérdőívet közöltek. Szemben a bevándorlásról, Brüsszelről és a családpolitikáról szóló nemzeti konzultációkkal ez a kérdőívet szinte semmilyen fórumon nem hirdetik.</p>
      <p>A társadalmi konzultációról semmilyen információt nem találtunk az MTI, a magyar hírügynökség rendszerében.</p>
      <p>A kérdőívből kiderül, hogy a konzultáció a 2050-ig tartó időszakra vonatkozó Nemzeti Tiszta Fejlődési Stratégiáról egy 2018 decemberében hatályba lépett rendelet miatt kell konzultációt biztosítaniuk.</p>
      <p>Ennek előzménye a 2016-ban hatályba lépett Párizsi Megállapodás azon pontja mely szerint a résztvevő feleknek "arra kell törekedniük, hogy az üvegházhatású gázok alacsony kibocsátásával járó hosszú távú fejlesztési stratégiákat fogalmazzanak meg és jelentsenek be, figyelembe véve közös, de megkülönböztetett felelősségeiket és eltérő képességeiket, tekintettel az eltérő nemzeti körülményekre".</p>
      <p>Magyarországnak (és a többi tagállamnak is) 2020. január 1-jéig kell elkészítenie és bejelentenie a Európai Bizottságnak a legalább 30 éves kitekintéssel rendelkező hosszú távú nemzeti stratégiáját.</p>
      <p>A kérdések közt többek közt szerepel az, hogy karbonsemleges legyen-e Magyarország 2050-re, milyen szektorban szükségesek az alkalmazkodási intézkedések, hogyan lehetne mivel lehetne mérsékelni, visszafordítani azt, hogy a közlekedési szektor az üvegházhatású gázok egyik legnagyobb kibocsátója (ez kifejtős kérdés). Van olyan kifejtős kérdés is, hogy mivel lehetne a magyar mezőgazdaságot klímabaráttá alakítani.</p>
      <p>Aki segíteni szeretné a 2050-ig tartó időszakra vonatkozó Nemzeti Tiszta Fejlődési Stratégia véglegesítését, és van rá 10 perce, <a href="https://docs.google.com/forms/d/e/1FAIpQLSfPPsDx8YMzZM4wac2-sJPH20lFFbhIo-w43bivlDfUsDBcJw/viewform">ide kattintva</a> érhető el a kérdőív.</p>
      <p>További források<b> • 444.hu, Másfél fok</b></p>
    </article>
  </body>
</html>