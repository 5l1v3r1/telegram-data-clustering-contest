<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/v-rovih-bodo-okusali-sladice-244180"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T11:17:00+00:00"/>
    <meta property="og:title" content="V rovih bodo okušali sladice"/>
    <meta property="og:description" content="Dvanajsta Vinska pot se bo v Kranju prvič sklenila sladko, skozi kranjsko podzemlje se bo namreč vila sladka pot, na kateri bodo lahko obiskovalci poizkušali raznovrstne sladice in izbrana sladka v..."/>
  </head>
  <body>
    <article>
      <h1>V rovih bodo okušali sladice</h1>
      <h2>V nedeljo, 24. novembra, bo med 13. in 19. uro pod starim Kranjem potekal Sladki dan.</h2>
      <address><time datetime="2019-11-22T11:17:00+00:00">22 Nov 2019, 11:17</time> by <a rel="author">Primož Hieng</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1688550.jpg"/>
          <figcaption>Vinski poti se bo pridružil Sladki dan. FOTO: visitkranj.si</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1688552.jpg"/>
          <figcaption>V nedeljo bo v rovih sladko razvajanje. FOTO: Primož Hieng</figcaption>
        </figure>
      </slideshow>
      <p>Dvanajsta Vinska pot se bo v Kranju prvič sklenila sladko, skozi kranjsko podzemlje se bo namreč vila sladka pot, na kateri bodo lahko obiskovalci poizkušali raznovrstne sladice in izbrana sladka vina.<br/><br/>»Sladko razvajanje bo vključevalo raznovrstne gurmanske sladice, sladke izdelke ter sladka vina. Pripravite se na edinstveno kulinarično izkušnjo, na kateri boste spoznavali in okušali tradicionalne sladice ter sodobnejše kulinarične kreacije, polne domišljije,« pravijo na Zavodu za turizem in kulturo Kranj.</p>
      <blockquote>Nikoli ne povezujemo sladkih vin s sladico.</blockquote>
      <figure>
        <img src="https://www.slovenskenovice.si/images/slike/2019/10/29/1688552.jpg"/>
        <figcaption>V nedeljo bo v rovih sladko razvajanje. FOTO: Primož Hieng</figcaption>
      </figure>
      <p>Sladice se odlično podajo k sladkim vinom, ki so med pravimi poznavalci zelo cenjena. Po večini so zelo kakovostna; poseben način obiranja grozdja in obdobje trgatve jim velikokrat dajeta posebno kakovost. Na voljo bodo vina pozne trgatve, jagodni izbor, ledena vina in vina suhega jagodnega izbora.<br/><br/>Gurmanske dobrote ter sladko vino bo mogoče okušati ali kupovati v zameno za degustacijske kupone. Obiskovalec jih bo ob nakupu vstopnice na vhodu prejel 16 (osem za sladice in osem za vina), nakup dodatnih bo mogoč v rovih.<br/>Nekaj napotkov za uporabo sladkih vin: nikoli jih ne povezujemo s sladico, ki je slajša kot vino, sladka vina se pijejo v majhnih kozarčkih na koncu obroka, da vas sladkor v vinu ne bi zasitil.<br/><br/>Cene kuponov so objavljene na spletni strani Zavoda za turizem in kulturo Kranj in na spletni strani napovednik.com. Opozarjajo še, da bodo starši lahko kupili kupone za otroke, komplet osmih degustacijskih kuponov bo na organizatorjevem prodajnem mestu stal osem evrov. Tako bodo tudi najmlajši prišli na svoj račun, odrasli pa bodo lahko okušali sladka in druga vina.</p>
    </article>
  </body>
</html>