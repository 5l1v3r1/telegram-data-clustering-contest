<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100234/%D8%A8%D8%A7%D8%B2%D9%85%D8%A7%D9%86%D8%AF%DA%AF%D8%A7%D9%86-%D8%AE%D8%A7%D9%86%D8%AF%D8%A7%D9%86-%D9%BE%D9%87%D9%84%D9%88%DB%8C-%D8%AA%D9%84%D8%A7%D8%B4-%DA%A9%D8%B1%D8%AF%D9%86%D8%AF-%D9%81%D8%AA%D9%86%D9%87-%D8%AF%D8%B1-%D8%A7%DB%8C%D8%B1%D8%A7%D9%86-%D9%81%D8%B1%D8%A7%DA%AF%DB%8C%D8%B1-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T11:54:29+00:00"/>
    <meta property="og:title" content="بازماندگان خاندان پهلوی تلاش کردند فتنه در ایران فراگیر شود"/>
    <meta property="og:description" content="ایسنا/البرز نماینده ولی فقیه در استان البرز ضمن قدردانی از نیروی انتظامی که در لحظات نخست با مدارا و تذکر برخورد کرد گفت: پس از روبرو شدن با اشرار و جدا شدن مردم از آنها، این نیروها در کنار سپاه برای ایجاد آرامش قاطعانه برخورد کردند."/>
  </head>
  <body>
    <article>
      <h6 class="kicker">امام جمعه کرج:</h6>
      <h1>بازماندگان خاندان پهلوی تلاش کردند فتنه در ایران فراگیر شود</h1>
      <address><time datetime="2019-11-22T11:54:29+00:00">22 Nov 2019, 11:54</time> by <a rel="author">وحید صالحی</a></address>
      <p>ایسنا/البرز نماینده ولی فقیه در استان البرز ضمن قدردانی از نیروی انتظامی که در لحظات نخست با مدارا و تذکر برخورد کرد گفت: پس از روبرو شدن با اشرار و جدا شدن مردم از آنها، این نیروها در کنار سپاه برای ایجاد آرامش قاطعانه برخورد کردند.</p>
      <p>آیت الله سید محمدمهدی حسینی همدانی در خطبه های نمازجمعه یکم آذرماه در خصوص اتفاقات اخیر، حضور مردم در راهپیمایی روز پنجشنبه را بی نظیر توصیف کرد و گفت: این حرکت که برای دفاع از اسلام و انقلاب بود مکر دشمنان را آشکار و خنثی کرد.</p>
      <p>به گزارش ایسنا، آیت الله حسینی همدانی با بیان اینکه با گذر زمان زوایای بیشتری از این فتنه بازگو خواهد شد، افزود: حضور با صلابت مردم بصیر ایران و استان البرز در این موقعیت حساس موجب شد که راه خود را از دشمنان جدا کنند.</p>
      <p>امام جمعه کرج ضمن قدردانی از نیروی انتظامی که در لحظات نخست با مدارا و تذکر برخورد کرد گفت: پس از روبرو شدن با اشرار و جدا شدن مردم از آنها، این نیروها در کنار سپاه برای ایجاد آرامش قاطعانه برخورد کردند.</p>
      <p>وی با بیان اینکه این آزمایش و فتنه نیز با درایت مقام معظم رهبری و کمک مردم خنثی شد، اعلام کرد: مرکز شرارت آمریکا، اسرائیل، افراد باقی مانده از خاندان پهلوی بودند که تلاش کردند این فتنه فراگیر شود.</p>
      <p>نماینده ولی فقیه در استان البرز با اشاره به اینکه  در این فتنه مطالبات مردم به حاشیه رفت، از درایت رهبری در مدیریت این اتفاقات اشاره و اعلام کرد: در جهان و در بین دیگر حاکمان، رهبری دیندارتر، شجاع تر، با اخلاق تر و هوشمند تر از مقام معظم رهبری وجود ندارد؛ ما شاهد بودیم که رهبر معظم انقلاب بحران های زیادی را مدیریت کرده بحران هایی که برای براندازی هر نظام کافی بود اما ایشان با آرامش انقلاب را به سمت اهدافش حرکت داد.</p>
      <p>آیت الله حسینی همدانی ادامه داد: یکی دیگر از درایت‌های ایشان در بحران ها اعتماد به مردم و تحلیل دقیق حوادث برای مردم بود؛ همه تلاش دشمنان برای تضعیف و نابودی نظام مقدس اسلامی است اما با وجود پربرکت مقام معظم رهبری توانستیم با استقامت، این تهدیدات را به قدرت و فرصت تبدیل کنیم.</p>
      <p>وی با بیان اینکه با وجود تحریم‌های علمی امروز در ابعاد مختلف علمی، پزشکی، نظامی و ... در جهان حرف برای گفتن داریم تصریح کرد: مقام معظم رهبری با جنبش نرم افزاری، زمینه این پیشرفت‌های علمی را در کشور فراهم کردند.</p>
      <p>امام جمعه کرج با بیان اینکه اصل فتنه با هدف فاصله بین مردم و رهبری است گفت: اما باید به متوهمان داخلی و شکست خوردگان خارجی بگوییم این عهدی که با مقام معظم رهبری بسته ایم، گسستنی نیست.</p>
      <p>وی در پایان حمایت آمریکا و متعهدانش از اوباش را نشانه ضعف آنان دانست.</p>
      <p>انتهای پیام</p>
    </article>
  </body>
</html>