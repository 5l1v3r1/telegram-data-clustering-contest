<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/visuomene/zmones/kaledu-tradicijas-puoselejanti-patricija-gadzvijeva-atskleide-tikslia-diena-kada-pradeda-ruostis-sventems-1751832/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T11:58:00+00:00"/>
    <meta property="og:title" content="Kalėdų tradicijas puoselėjanti Patricija Gadžvijeva atskleidė tikslią dieną, kada pradeda ruoštis šventėms"/>
    <meta property="og:description" content="Reklama"/>
  </head>
  <body>
    <article>
      <h1>Kalėdų tradicijas puoselėjanti Patricija Gadžvijeva atskleidė tikslią dieną, kada pradeda ruoštis šventėms</h1>
      <address><time datetime="2019-11-22T11:58:00+00:00">22 Nov 2019, 11:58</time> by <a rel="author">Greta Šimonėlytė</a></address>
      <p>Reklama</p>
      <p>
        <b>Nors kai kurie ruoštis Kalėdoms pradeda įpusėjus gruodžiui, į desertų versle besisukančios Patricijos Gadžijevos namus jos pasibeldžia anksčiau. Su vyru Ali du vaikus auginanti moteris sako, jog kalėdinės tradicijos suburia visą šeimą, tad jau dabar Patricija žino, kaip atrodys jos kalėdinis stalas.</b>
      </p>
      <p>Patricija Gadžijeva sako turinti tikslią dieną, kada jos namuose prasideda šventiniai pokyčiai. Lapkričio 15 d. gimtadienį švenčianti moteris pasakoja, kad nutilus šios šventėms garsams juos keičia kalėdinis šurmulys. Taip Kalėdos į Gadžijevų namus ateina nejučia, žingsnis po žingsnio.</p>
      <p>„Gražiausių metų švenčių laukimas neatsiejamas nuo lėtų pokyčių namuose. Viena tvirčiausių šeimos tradicijų yra atskirų erdvių puošimas, o kalėdinio laikotarpio pradžia neįsivaizduojama be laiškų rašymo Kalėdų seneliui – nuo šio momento namai prisipildo kalėdinio džiaugsmo“, – sako ji.</p>
      <p>Artėjančių Kalėdų laikas Ali ir Patricijai Gadžijevams šiemet bus ypatingas. Pernai pora sulaukė pačios gražiausios dovanos – Naujųjų išvakarėse gimė antroji atžala Noelis, kuris šiemet pirmą kartą sės prie bendro stalo ir taps ilgamečių tradicijų dalimi. Poros pirmagimis Ajus jau dabar aktyviai dalyvauja puošiant namus ir kalėdinę eglutę.</p>
      <p>
        <b>Suburia ir šventiškai papuoštas stalas, ir mamos patiekalai</b>
      </p>
      <p>Namuose daug laiko praleidžianti Patricija Gadžijeva įsitikinusi, kad ši erdvė turi būti jauki bet kokiu metų laiku. Ji pastebi, kad Kalėdų laikotarpiu namų jaukumą sustiprina buvimas kartu su artimiausiais žmonėmis.</p>
      <p>Reklama</p>
      <p>„Per kiekvienas Kalėdas visa šeima susirenka ir mūsų namuose, prie šventiškai nukrauto desertų stalo, o šventes vainikuoja bendra antrosios Kalėdų dienos vakarienė. Ne mažiau nei maistas svarbios ir dekoro detalės – bendras stalo pateikimas, indų, staltiesės ir papuošimų dermė. Esu jautri net menkiausioms detalėms, tad svarbu, jog eglutės, namų ir stalo papuošimai kurtų pasakišką žiemos švenčių vaizdą, kuris namus užpildo dar lapkričio gale“, – sako Patricija Gadžijeva, savo Kalėdų neįsivaizduojanti be žvakių šviesos, kalėdinio kekso ir imbierinių sausainių kvapo.</p>
      <p>
        <b>Derina sena ir nauja</b>
      </p>
      <p>Namų estetikai neabejinga verslininkė pasakoja namus visada dekoruojanti pati. Patricija stengiasi išsaugoti universalias ir labiausiai patikusias puošmenas ir jas naudoti ne vieną kartą. Šiemet įsigytą naują staltiesę, indus ir puošmenas ji derino su šventiniais elementais, įsigytais praėjusiais metais, tad šventinę atmosferą ji kūrė naudodama ir naujus, ir jau turėtus daiktus.</p>
      <p>IKEA interjero dizainerė Vaiva Klezienė sako, kad kiekvienuose namuose reikėtų taikyti tą patį principą – derinti turimus indus, dekoracijas ir kasmet įsigyti tik labiausiai patikusias kalėdinio sezono naujoves. Tiesa, jas reikėtų rinktis derinant prie turimų indų, aksesuarų spalvų ir tekstūrų, kitu atveju, perkrautas galutinis vaizdas gali trikdyti.</p>
      <p>Anot dizainerės, šventinei nuotaikai namuose sukurti užtenka papuošti tris objektus – kalėdinę eglutę, langus ir šventinį stalą. Deja, nors prie pastarojo susirenka visa šeima, anot specialistės, dėmesio jo puošimui pritrūksta.</p>
      <p>„Per Kūčias ir Kalėdas šventinis stalas suburia visą šeimą, tačiau dažnai apsiribojama tik minimaliomis jo puošmenomis – staltiese, šventinėmis taurėmis, galbūt žvakidėmis. Kad stalas spinduliuotų kalėdinę nuotaiką, jį dekoruoti galima eglių šakomis, kankorėžiais ar kitais gamtos elementais, o LED girlianda tarp papuošimų suteiks šviesaus jaukumo. Ant stalo vietos turėtų surasti ir kalėdiniai žaisliukai – naudokite tuos pačius, kuriuos kabinate ant eglės ir turėsite darnų, išbaigtą, šventišką stalą“, – pataria specialistė. Pasak jos, Patricijos pasirengtas kalėdinis stalas parodė, kaip pasirinkus vieną dominuojančią spalvą – raudoną – galima priderinti turimus indus, įrankius, žvakides.</p>
      <p>Reklama</p>
      <p>„Puošdami namus šventėms, pabandykite įsivaizduoti ir vertinti juos kaip visumą. Jau dabar namus šventėms ruošti padės namų tekstilė – pagalvėlės, kilimėliai, gal net sodresnių spalvų užuolaidos. Taip pat patarčiau įžiebti girliandas, žvakes. Pasikabinus žvaigždes languose, uždegus žvakes ar LED dekoracijas, lapkričio vakarai nebus tokie tamsūs, o pokyčiai kainuos nedaug“, – sako dizainerė. Anot jos, kalėdinės eglės papuošimas turėtų būti paskutinis, tačiau ne vienintelis, namų paruošimo šventėms žingsnis.</p>
      <p>
        <b>Kalėdos ir miegamajame</b>
      </p>
      <p>Žinoma moteris pasakoja, kad Kalėdoms ji puošia ne tik svetainę ar vaikų kambarius, tačiau ir miegamąjį, kuriame rytais į lovą sukrenta abu sūnūs.</p>
      <p>„Nors visi esame įpratę puošti bendrąsias erdves, tokias kaip valgomasis ar svetainė, mano nuomone, šventinė atmosfera turėtų vyrauti visose namų dalyse – net ir miegamajame. Todėl net šiame, atrodo, niekam nematomame kambaryje, stengiuosi priderinti kalėdinius patalus, pagalves, įjungti kalėdines girliandas“, – pasakoja Patricija Gadžijeva.</p>
    </article>
  </body>
</html>