<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/volba-predsedy-top-ukaze-jak-liberalni-nebo-konzervativni-je/1824002?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T11:24:00+00:00"/>
    <meta property="og:title" content="Volba předsedy TOP ukáže, jak liberální, nebo konzervativní je"/>
    <meta property="og:description" content="Praha - Téměř přesně deset let po ustavujícím sněmu si TOP 09 v neděli zvolí čtvrtého předsedu. Europoslance Jiřího Pospíšila po dvou letech nahradí buď liberálnější poslankyně Markéta Pekarová Adamová, nebo konzervativně laděný senátor Tomáš Czernin. Pospíšil obhajovat nebude, při hodnocení svého mandátu uvedl, že se mu podařilo ukázat životaschopnost strany po zlomu, kdy z jejího čela odešli zakladatelé Karel Schwarzenberg a Miroslav Kalousek."/>
  </head>
  <body>
    <article>
      <h1>Volba předsedy TOP ukáže, jak liberální, nebo konzervativní je</h1>
      <address><time datetime="2019-11-22T11:24:00+00:00">22 Nov 2019, 11:24</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Téměř přesně deset let po ustavujícím sněmu si TOP 09 v neděli zvolí čtvrtého předsedu. Europoslance Jiřího Pospíšila po dvou letech nahradí buď liberálnější poslankyně Markéta Pekarová Adamová, nebo konzervativně laděný senátor Tomáš Czernin. Pospíšil obhajovat nebude, při hodnocení svého mandátu uvedl, že se mu podařilo ukázat životaschopnost strany po zlomu, kdy z jejího čela odešli zakladatelé Karel Schwarzenberg a Miroslav Kalousek.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1511704460_P201711260349701.jpg"/>
        </figure>
        <figure>
          <img src="https://i3.cn.cz/6/1542105904_P201811130439201.jpg"/>
        </figure>
        <figure>
          <img src="https://i3.cn.cz/6/1561541408_P201906260381901.jpg"/>
        </figure>
        <figure>
          <img src="https://i3.cn.cz/6/1561652643_P201906270954701.jpg"/>
        </figure>
        <figure>
          <img src="https://i3.cn.cz/6/1561653210_P201906270966801.jpg"/>
        </figure>
        <figure>
          <img src="https://i3.cn.cz/6/1561655261_P201906271012101.jpg"/>
        </figure>
        <figure>
          <img src="https://i3.cn.cz/6/1568109427_P201909100408101.jpg"/>
        </figure>
        <figure>
          <img src="https://i3.cn.cz/6/1574428344_top09-snm.png"/>
        </figure>
      </slideshow>
      <p>Zatímco hned po svém vzniku oslovila TOP 09 s programem vymezujícím se proti ČSSD a ODS 16,7 procenta voličů a získala 41 mandátů, ve volbách roku 2017 byla osmá. S 5,31 procenta hlasů a sedmi mandáty těsně obhájila v konkurenci dalších menších stran setrvání ve Sněmovně. Nyní jí průzkumy přisuzují zhruba stejný podíl voličů.</p>
      <figure>
        <img src="https://i3.cn.cz/3/1574428344_top09-snm.png"/>
      </figure>
      <p>Snahou udržet TOP 09 v konzervativním duchu interpretují někteří komentátoři kandidaturu dosavadního řadového místopředsedy Czernina, kterou podporuje Kalousek. První místopředsedkyně Pekarová před dvěma lety odmítla aspirovat na nejvyšší stranický post kvůli přání založit rodinu, nyní kandiduje s podporou Pospíšila. Do souboje jde s podporou ze čtyř regionů, Czernin dvou.</p>
      <p>Moravské kraje, Pardubický, Ústecký, Karlovarský a Vysočina nechaly delegátům volné hlasování. Rozhodnout se chce řada delegátů až na sjezdu, prostor tak bude otevřen zákulisním jednáním.</p>
      <p>Nikdo jiný než kandidáti na předsedu nebyl nominován do volby prvního místopředsedy. Na další posty v předsednictvu kraje nominovaly například senátora Herberta Paveru, někdejšího ministerského náměstka Tomáše Tesaře, dosavadního místopředsedu Marka Ženíška či starostu Roztok u Prahy Jana Jakoba.</p>
      <p>Nedělním volbám nového vedení bude v sobotu předcházet diskuse, s projevem vystoupí Pospíšil, který o víkendu oslaví čtyřiačtyřicáté narozeniny, a Schwarzenberg. Jako hosté promluví k TOP 09 zástupci dalších opozičních parlamentních uskupení v čele s předsedou ODS Petrem Fialou i mimoparlamentních stran. Sestava napovídá, že mluvit se bude o možných koalicích pro krajské volby v příštím roce, možná i partnerstvích pro postup takzvané demokratické opozice proti hnutí ANO premiéra Andreje Babiše ve sněmovních volbách roku 2021.</p>
      <p>Pokud by Pekarová ve volbě uspěje, bude TOP 09 jedinou parlamentní stranou v jejímž čele bude stát žena.</p>
    </article>
  </body>
</html>