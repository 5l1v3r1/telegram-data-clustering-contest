<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vinbazar.com/news/suspilstvo/u-vinnitsikomu-zooparku-pochali-buduvati-kazkoviy-tsientr-simeynogo-dozvillya-vizualizatsiiya-proktu-foto"/>
    <meta property="og:site_name" content="Вінницький бізнес портал &quot;Vinbazar.com&quot;"/>
    <meta property="article:published_time" content="2019-11-22T11:12:04+00:00"/>
    <meta property="og:title" content="У Вінницькому зоопарку почали будувати &quot;казковий&quot; Центр сімейного дозвілля. Візуалізація проєкту (Фото)"/>
    <meta property="og:description" content="На території Подільського звіринцю розпочали роботи з будівництва нової адміністративної будівлі. Проєкт “Подільський зоопарк як центр сімейного дозвілля” включатиме в себе споруду у формі замку та будиночок &quot;Діда Мороза&quot;. Вартість будівництва  складає більше 13 мільйонів гривень. Закінчити роботи планують до кінця 2020 року."/>
  </head>
  <body>
    <article>
      <h1>У Вінницькому зоопарку почали будувати "казковий" Центр сімейного дозвілля. Візуалізація проєкту (Фото)</h1>
      <address>
        <time datetime="2019-11-22T11:12:04+00:00">22 Nov 2019, 11:12</time>
      </address>
      <p>
        <b>На території <a href="https://vinbazar.com/news/rizne/narodjenni-u-vinnitsii-naymolodshi-jiteli-podilskogo-zooparku-foto">Подільського звіринцю</a> розпочали роботи з будівництва нової адміністративної будівлі. Проєкт “Подільський зоопарк як центр сімейного дозвілля” включатиме в себе споруду у формі замку та будиночок "Діда Мороза". Вартість будівництва  складає більше 13 мільйонів гривень. Закінчити роботи планують до кінця 2020 року.</b>
      </p>
      <p>Проєкт “Подільський зоопарк як центр сімейного дозвілля” розташується на території закладу. Для цього проводять реконструкцію двох ліній електропередач: повітряної та підземної. Наразі почали реалізацію першої черги будівництва комплексу.  Вона включає в себе адміністративну будівлю з вхідною групою.</p>
      <p>Як повідомив редакції сайту Vinbazar.com, директор Подільського звіринця Євген Ткачик, будівлю збудують у формі замку. В ній знаходитимуться: каса, навчальний клас, дитячий кафетерій, сувенірний магазин, кімната матері та дитини, кімната медичного працівника. Також приміщення обладнають санвузлами для людей з інвалідністю. </p>
      <figure>
        <img src="https://vinbazar.com/sites/default/files/newfiles/2019-11/847-10ca3d02574a8339fdf915d8afb2ea2a.jpg"/>
      </figure>
      <p>Навчальний клас устаткують інтерактивною дошкою. Його матимуть змогу орендувати для проведення занять. За словами Євгена Ткачика, на території комплексу проводитимуться тематичні заходи, наприклад, на День здорової дитини - 1 квітня. Також відбуватимуться науково-просвітницькі заходи.</p>
      <p>Наразі проводять підготовчі роботи, прокладають необхідні комунікації, риють котлован, щоб закласти фундамент. Першу чергу планують завершити до 31 грудня 2020 року.</p>
      <p>Фінансують будівництво з трьох бюджетів: державного, місцевого та за власні кошти. Комплекс знаходитиметься у комунальній власності Вінницької обласної ради. Згідно тендерної документації, замовником будівництва є Вінницьке обласне лісогосподарське підприємство “Віноблагроліс”. Роботи проводить товариство з обмеженою відповідальністю “Підприємство “Агропродсоюз”. 13 листопада між ними був укладений договір. Вартість будівництва склала 13,3 мільйона гривень.</p>
      <p>Нагадаємо, згідно розпорядження Кабінету Міністрів України, Подільський зоопарк <a href="https://vinbazar.com/news/suspilstvo/zoopark-u-vinnitsii-peretvoryat-na-tsientrom-simeynogo-dozvillya-vidiliv-ponad-11-milyoniv-griven">отримав більше 11 мільйонів гривень</a> на фінансування проєкту.</p>
      <footer>Джерело: <a href="https://vinbazar.com/">Vinbazar.com</a></footer>
    </article>
  </body>
</html>