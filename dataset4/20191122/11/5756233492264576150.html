<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622735/%D8%A7%DB%8C%D9%86%D8%AA%D8%B1%D9%86%D8%AA-%D9%88%D8%B5%D9%84-%D9%85%DB%8C%E2%80%8C%D8%B4%D9%88%D8%AF-%D8%A7%D9%85%D8%A7-%D8%A7%D8%AD%D8%AA%D9%85%D8%A7%D9%84%D8%A7-%D9%86%D9%87-%D8%A8%D9%87-%D8%B4%DA%A9%D9%84-%D9%82%D8%A8%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T11:22:00+00:00"/>
    <meta property="og:title" content="اینترنت وصل می‌شود اما احتمالا نه به شکل قبل"/>
    <meta property="og:description" content="یک نماینده اصلاح‌طلب مجلس با بیان اینکه قطعی دائمی اینترنت امکان‌پذیر نیست از رفع قطعی آن در اوایل هفته آینده خبر داد و گفت: بخش‌هایی از آن (فضای مجازی) مدیریت خواهد شد."/>
  </head>
  <body>
    <article>
      <h1>اینترنت وصل می‌شود اما احتمالا نه به شکل قبل</h1>
      <h2>مردم شوکه شدند و اعتراض کردند اما اینترنت کل کشور قطع شد!</h2>
      <address>
        <time datetime="2019-11-22T11:22:00+00:00">22 Nov 2019, 11:22</time>
      </address>
      <p>
        <i>یک نماینده اصلاح‌طلب مجلس با بیان اینکه قطعی دائمی اینترنت امکان‌پذیر نیست از رفع قطعی آن در اوایل هفته آینده خبر داد و گفت: بخش‌هایی از آن (فضای مجازی) مدیریت خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پروانه مافی نماینده مردم تهران در مجلس شورای اسلامی با تاکید بر اینکه دولت و مجلس پیگیر ترمیم خرابی‌ پمپ‌های بنزین و دیگر خسارات وارده هستند، اظهار داشت: بدیهی است که وقتی جایی خسارت می‌بیند همه دستگاه‌های مربوطه اقدام به بازسازی کنند، اما تا این ترمیم‌ها انجام بگیرد چند روزی زمان خواهد برد؛ ممکن نیست که پمپ بنزینی که سه روز پیش آسیب دیده به این زودی سرپا شود.</p>
      <p>وی درباره قطعی اینترنت و اخلال در زندگی روزمره مردم، بیان‌کرد: به شخصه پیگیر این موضوع بوده‌ام و در جلسه‌ای هم که به همراه دستگاه دیپلماسی خدمت آقای رئیسی رسیدیم، به عنوان یکی از اعضای جلسه سران آنجا مطرح کردم که بسیاری از کسب و کارهای مردم به اینترنت مربوط می‌شود و مشکلات نداشتن اینترنت گرفتاری‌های زیادی را برای مردم می‌آورد؛ سعی کردیم صدای مردم را برسانیم.</p>
      <figure>
        <img src="https://aftabnews.ir/files/fa/news/1398/9/1/362028_517.jpg"/>
      </figure>
      <p>این نماینده اصلاح‌طلب مجلس افزود: علاوه بر این پیگیری‌هایی هم داشته‌ایم و به ما گفته‌اند آخر هفته این مشکل تا اندازه‌ای رفع می‌شود منتها باید قبول کنید که وقتی این ماجراها اتفاق می‌افتد و عده‌ای معاند به ‌دنبال فضاسازی هستند، کنترل اینترنت تا اندازه‌ای می‌تواند تنش را مهار کند و اجازه ندهد افراد سودجود از این فضا سوءاستفاده کنند.</p>
      <p>عضو فراکسیون امید، تاکید کرد: همین موضوع باعث قطعی اینترنت شده است اما برای اواخر هفته یا اوایل هفته آینده اینترنت مجدد رفع محدودیت خواهد شد.</p>
      <p>مافی در واکنش به شایعاتی مبنی بر قطع دائمی اینترنت و استفاده از اینترنت داخلی، تصریح کرد: این‌ها حرف‌های بیخودی است که مطرح می‌شود، امکان دارد که ارتباطاتی که کشور با مراکز اقتصادی دنیا دارد به طور کامل قطع شود؟! قطعا اینگونه نخواهد بود اما<b> احتمالا مدیریت‌هایی بر بخش‌هایی از اینترنت(فضای مجازی) اعمال خواهد شد.</b></p>
      <p>
        <b>اینترنت ملی پاسخ‌گوی نیازهای مردم نیست</b>
      </p>
      <p>بهروز بنیادی دیگر نماینده مجلس نیز درباره قطعی اینترنت در کشور با بیان این‌که اتفاقی در کشور رخ داد که مردم شوکه شدند و اعتراض کردند، گفت: متاسفانه عده‌ای از فضای اعتراضی مردم سوءاستفاده کردند و حوادثی اتفاق افتاد.</p>
      <p>نماینده کاشمر ادامه داد: شاهد بودیم تعدادی از هموطنان ما بواسطه همین سوءاستفاده‌ها کشته شدند. امنیت و حفظ آن باید سرلوحه کار حکومت‌ها باشد و حفظ جان شهروندان در اولویت‌شان باشد. در همین راستا بود که شورای عالی امنیت ملی تصمیم گرفت که اینترنت برای مدتی قطع شود.</p>
      <p>این عضو کمیسیون بهداشت و درمان مجلس شورای اسلامی افزود: مسئله اینجاست که بسیاری از کسب و کارهای ما از جمله حمل و نقل، امور بانکی و بیمارستانی و غیره وابسته به این فضا هستند.</p>
      <figure>
        <img src="https://aftabnews.ir/files/fa/news/1398/9/1/362029_242.jpg"/>
      </figure>
      <p>وی با بیان این که درخصوص فضای اینترنت ملی کارهایی صورت گرفته است که البته پاسخ‌دهنده نیازهای مردم نیست، گفت: امیدوارم این مسئله ختم به خیر شود و مجددا آرامش به جامعه برگردد و اینترنت هم به عنوان یک وسیله کار و اطلاعاتی در اختیار مردم قرار گیرد.</p>
      <p>این نماینده مجلس شورای اسلامی درباره این که گفته می‌شود با قطع اینترنت مردم خط خبری خودشان را از رسانه‌های خارجی دریافت می‌کنند، گفت: قطعا این امر چیز تازه‌ای نیست و مردم سال‌های سال است که با آن مواجه هستند.</p>
      <p>وی با اشاره به اینکه این یک انتخاب است که مردم اطلاعات‌شان را از کجا دریافت کنند، اظهار کرد: مردم هستند که انتخاب می‌کنند از رسانه‌های دیداری و شنیداری داخل کشور استفاده کنند یا اینکه رسانه‌های خارجی را رصد کنند، اینکه بگویم اینترنت را وصل کنیم تا از رسانه‌های داخلی استفاده شود محلی از اعراب ندارد. بیشترین موردی که مردم روی آن در مورد قطعی اینترنت اعتراض دارند بحث کسب و کار و ارتباطاتی است که با یکدیگر در آن فضا داشتند، زیرا این فضا محلی بود که افراد دور از هم، کنار هم باشند.</p>
      <p>وی خاطرنشان کرد: فضای علمی کشور ما به اینترنت وابسته است دانشجویان ما از این فضا برای کسب علم استفاده می‌کنند که امروز به مشکل برخورده‌اند. قطعی اینترنت یک امر موقتی است و به زودی وصل خواهد شد.</p>
    </article>
  </body>
</html>