<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641304/%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D8%AD%D9%81%D8%B8-%D8%AC%D8%A7%D9%86-%D8%B3%D8%B1%D8%A8%D8%A7%D8%B2%D8%A7%D9%86-%D8%AE%D9%88%D8%AF-%D9%85%D8%B3%D8%A6%D9%88%D9%84%D8%A7%D9%86%D9%87-%D8%B1%D9%81%D8%AA%D8%A7%D8%B1-%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:17:00+00:00"/>
    <meta property="og:title" content="آمریکا برای حفظ جان سربازان خود مسئولانه رفتار کند"/>
    <meta property="og:description" content="فرمانده قرارگاه مرکزی خاتم الانبیاء(ص) گفت: به دشمنان ملت ایران به ویژه آمریکایی‌ها هشدار می‌دهیم که با اجتناب از رفتار اشتباه در منطقه نسبت ..."/>
  </head>
  <body>
    <article>
      <h1>
        <a href="https://www.bultannews.com/fa/news/641304/%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D8%AD%D9%81%D8%B8-%D8%AC%D8%A7%D9%86-%D8%B3%D8%B1%D8%A8%D8%A7%D8%B2%D8%A7%D9%86-%D8%AE%D9%88%D8%AF-%D9%85%D8%B3%D8%A6%D9%88%D9%84%D8%A7%D9%86%D9%87-%D8%B1%D9%81%D8%AA%D8%A7%D8%B1-%DA%A9%D9%86%D8%AF">آمریکا برای حفظ جان سربازان خود مسئولانه رفتار کند</a>
      </h1>
      <h2>فرمانده قرارگاه مرکزی خاتم الانبیاء(ص) گفت: به دشمنان ملت ایران به ویژه آمریکایی‌ها هشدار می‌دهیم که با اجتناب از رفتار اشتباه در منطقه نسبت ...</h2>
      <address><time datetime="2019-11-22T11:17:00+00:00">22 Nov 2019, 11:17</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، <b>سردار</b> سرلشکر پاسدار غلامعلی رشید فرمانده قرارگاه مرکزی<b> حضرت خاتم الانبیاء</b>(ص) با بیان اینکه دولت آمریکا باید با اجتناب از رفتار اشتباه در منطقه <b>خلیج فارس</b> و تنگه هرمز نسبت به حفظ جان سربازان خود مسئولانه عمل کند، اظهارداشت: برای جلوگیری از جنگ گفتار و ارسال پیام تنها کفایت نمی کند و به اقدام مناسب و رفتار مناسب نیاز است.</p>
      <p>وی در حاشیه رزمایش مشترک پدافند هوایی مدافعان آسمان ولایت ۹۸ و در جمع خبرنگاران، اظهار داشت: به لطف خداوند بزرگ نیروهای مسلح ما متشکل از ارتش جمهوری اسلامی ایران و سپاه پاسداران انقلاب اسلامی با استفاده از همه ابزارهای قدرتی که در اختیار دارند و با اشراف اطلاعاتی و رصد اقدامات دشمن، نه‌تنها تهدیدات را به طور دائم مورد ارزیابی قرار می دهند، بلکه در مقابل هرگونه تهدیدی از آمادگی بسیار بالایی هم در بعد دفاعی و هم در بعد تهاجمی برخوردار هستند.</p>
      <p>فرمانده قرارگاه مرکزی حضرت خاتم الانبیاء(ص) افزود: قدرت نیروهای مسلح شامل نیروهای زمینی و دریایی ارتش و سپاه، پدافند هوایی ارتش و هوافضای و موشکی سپاه در چارچوب منافع و اهداف ملت ایران روز به روز در حال آماده شدن است و با قدرت کامل در مقابل هرگونه اقدامات تحریک کننده و مداخله آمیز در دفاع از این سرزمین به صورت سازماندهی شده و روبه افزایش هستند.</p>
      <p>سردار رشید با اشاره به برگزاری رزمایش مشترک پدافند هوایی مدافعان آسمان ولایت ۹۸، تصریح کرد: ما در این سه هفته اخیر در قلب ایران و در سرزمینی به وسعت بیش از ۴۰۰ هزار کیلومتر مربع یک رزمایش بزرگی را در عرصه پدافند هوایی داشتیم. نیروهای پدافند هوایی ارتش و سپاه و کلیه ظرفیت هایی در کشور که می تواند در این امر به کار گرفته شود تحت امر قرارگاه پدافند هوایی خاتم الانبیاء به فرماندهی امیر سرلشکر موسوی این رزمایش را طرح ریزی و به اجرا گذاشتند.</p>
      <p>وی ادامه داد: ما از همه آموزش هایی که تاکنون دیده ایم و از همه تجربیات و سلاح هایی که تولید بومی خودمان در وزارت دفاع است، همه اینها را تحت امر متخصصان و فرماندهان تست و ارزیابی کردیم و برای دفاع از آسمان ایران، مهارت ها و ورزیدگی کارکنان شجاع پدافند هوایی ارتش و سپاه را ارتقا بخشیدیم.</p>
      <p>فرمانده قرارگاه مرکزی حضرت خاتم الانبیاء(ص) با تاکید بر اینکه ما به دنبال جنگ نبوده و نیستیم اما در برابر هرگونه تهدیدی قاطعانه از منافع ملت ایران و سرزمین ایران اسلامی دفاع می کنیم، خاطرنشان کرد: به عنوان فرمانده قرارگاه مرکزی حضرت خاتم الانبیاء(ص) از این میدان و صحنه رزمایش پدافند هوایی به دشمنان ملت ایران به ویژه آمریکایی‌ها هشدار می‌دهیم که دولت آمریکا باید با اجتناب از رفتار اشتباه در منطقه به ویژه منطقه خلیج فارس و تنگه هرمز نسبت به حفظ جان سربازان آمریکایی و به خطر افتادن جان آنها مسئولانه عمل کند.</p>
      <p>سرلشکر رشید در پایان تاکید کرد: برای جلوگیری از جنگ گفتار و ارسال پیام تنها کفایت نمی کند و به اقدام مناسب و رفتار مناسب نیاز است.</p>
    </article>
  </body>
</html>