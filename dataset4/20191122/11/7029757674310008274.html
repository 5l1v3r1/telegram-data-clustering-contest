<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/bulgaria/gripat-zakasnyava-no-nyama-da-ni-podmine.html"/>
    <meta property="og:site_name" content="News.bg"/>
    <meta property="article:published_time" content="2019-11-22T11:06:55+00:00"/>
    <meta property="og:title" content="Грипът закъснява, но няма да ни подмине"/>
    <meta property="og:description" content="А сега нито в България и никъде в Европа няма регистриран случай, а вълната се очаква да стартира в по-западната част на Стария континент"/>
  </head>
  <body>
    <article>
      <h1>Грипът закъснява, но няма да ни подмине</h1>
      <address><time datetime="2019-11-22T11:06:55+00:00">22 Nov 2019, 11:06</time> by <a rel="author" href="https://news.bg/author/antoniya-choreva" target="_blank">Антония Чорева</a></address>
      <slideshow>
        <figure>
          <img src="https://webnews.bg/uploads/images/30/4030/454030/768x432.jpg?_=1574420959"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/29/4029/454029/768x432.jpg?_=1574420955"/>
          <figcaption>Източник: БГНЕС</figcaption>
        </figure>
        <figure>
          <img src="https://webnews.bg/uploads/images/31/4031/454031/768x432.jpg?_=1574420964"/>
          <figcaption>Източник: БГНЕС</figcaption>
        </figure>
      </slideshow>
      <p><b>Грипът закъснява</b>, нито в България, нито в страните от Европа има регистрирани щамове на грип при болни.</p>
      <p>Това съобщи главният държавен инспектор доц. д-р Ангел Кунчев по време на пресконференция за грипа и кампанията за ваксиниране срещу него.</p>
      <p>Той уточни, че наистина тази година има <b>закъснение, тъй като други години досега вече са хващани случаи</b>. А сега нито в България и никъде в Европа няма регистриран случай, а вълната се <b>очаква да стартира в по-западната част на Стария континент.</b></p>
      <p>Очаква се грипът да <b>дойде декември</b> - четири щама (Бризбейн 2018, Канзас, Виктория и Пукет).</p>
      <p>Към <b>Бризбейн и Виктория хората нямат много имунитет и повече хора са заплашени да се заразят</b>, обясни д-р Кунчев.</p>
      <p>Директорът на Националния център по заразни и паразитни болести д-р Тодор Кантарджиев потвърди: "<b>Много слаба циркулация в Европа - всички заразени са с тежки белодробни инфекции</b>".</p>
      <p>При изследвани <b>17 проби на тежко болни деца за последните 3 дни</b> в Националната референтна лаборатория са установени<b> 5 положителни проби</b> - 3 имат риновирус, две с парагрипен вирус първа група. Този вирус има симптоматика, <b>подобна на грип, но с много по-малко усложнения.</b></p>
      <p>Децата са настанени за <b>лечение в големи педиатрични клиники.</b></p>
      <p>"Всяка от тези вирусни инфекции може да доведе до <b>много тежко засягане на белия дроб.</b> А грипът прави често <b>усложнения и може да протече мълниеносно</b>, на<b> 10 000 заболели един прави възпаление на мозъка</b>, на <b>3000 заразени е свързан с хеморогична пневмония</b>", обясни д-р Кантарджиев.</p>
      <p>Специалистът посъветва при симптоми на заболяване и получаване на дихателна недостатъчност,<b> веднага да се постъпи в болница</b> - на командно дишане.</p>
      <p>За да не се заболее, се съветва да се <b>избягват масовите срещи</b>, да се носят маски и да се мият ръцете.</p>
      <p>Най-уязвими са <b>хронично болни, деца, възрастни над 60 г. и хората със слаб имунитет, както и медицинският персонал.</b></p>
      <p>Д-р Ангел Кунчев уточни, че тази година са <b>двойно повече ваксините</b> - 280 000 дози, като голяма част от тях вече са използвани.</p>
      <p><b>120 000 възрастни ще бъдат ваксинирани по програмата</b>, а на свободния пазар ще бъдат реализирани 160 000.</p>
      <p>В програмата за ваксиниране срещу грип са <b>включени 2800 джипита.</b></p>
      <p>Експертите призовават, ако при тях останат неоползотворени ваксини, <b>да бъдат върнати, за да се пренасочат към места, където има търсене.</b></p>
      <p>Д- р Скендер Сила от Световната здравна организация посочи данните: <b>близо 1 млрд. души се разболяват от грип,</b> той има висока смъртност - всяка година около 650 000 души умират.</p>
    </article>
  </body>
</html>