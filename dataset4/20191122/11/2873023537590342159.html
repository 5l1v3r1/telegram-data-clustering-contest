<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/boyli/220036_mitsotakis-gia-prosfygiko-i-ellada-den-einai-xefrago-ampeli"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T11:53:50+00:00"/>
    <meta property="og:title" content="Μητσοτάκης για προσφυγικό: Η Ελλάδα δεν είναι ξέφραγο αμπέλι"/>
    <meta property="og:description" content="Το μεταναστευτικό είναι πρόβλημα ευρωπαϊκό και όχι διμερές με την Τουρκία, τόνισε ο πρωθυπουργός, απαντώντας στη Βουλή, σε ερώτηση της προέδρου του ΚΙΝ.ΑΛΛ. για το προσφυγικό ζήτημα."/>
  </head>
  <body>
    <article>
      <h1>Μητσοτάκης για προσφυγικό: Η Ελλάδα δεν είναι ξέφραγο αμπέλι</h1>
      <address><time datetime="2019-11-22T11:53:50+00:00">22 Nov 2019, 11:53</time> by <a rel="author">efsyn.gr</a></address>
      <p>Για «μεταναστευτική καταιγίδα» που γιγαντώθηκε από άστοχες αποφάσεις του παρελθόντος, έκανε λόγο ο Κυριάκος Μητσοτάκης απαντώντας στη Βουλή, σε ερώτηση της προέδρου του ΚΙΝ.ΑΛΛ. για το προσφυγικό ζήτημα, με τίτλο «Τα νησιά μας και όλη η Ελληνική Κοινωνία εκπέμπουν SOS».</p>
      <p>Το μεταναστευτικό είναι πρόβλημα ευρωπαϊκό και όχι διμερές με την Τουρκία, τόνισε ο πρωθυπουργός, υποστηρίζοντας ότι το ζήτημα θα τεθεί άμεσα καθώς η νέα Κομισιόν αναλαμβάνει άμεσα καθήκοντα και η Ελλάδα έχει την τύχη να έχει για πρώτη φορά δικό της αντιπρόεδρο.</p>
      <figure>
        <iframe data-src="https://twitter.com/PrimeministerGR/status/1197818655574237184?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Τα σύνορα φυλάσσονται και θα φυλάσσονται. Το μήνυμα της ελληνικής κυβέρνησης είναι ξεκάθαρο, υπογράμμισε ο κ. Μητσοτάκης και πρόσθεσε: «Η Ελλάδα έχει τις αντοχές της, αλλά ξέφραγο αμπέλι δεν είναι».</p>
      <p>Παράλληλα, έστειλε νέο μήνυμα στην Άγκυρα, υπογραμμίζοντας πως «η Τουρκία πρέπει να πιεστεί να τηρήσει τις δεσμεύσεις από την κοινή δήλωση. Αυτό σημαίνει υποχρεώσεις και για την Ελλάδα και για την Τουρκία. Φιλοξενεί εκατομμύρια πρόσφυγες, αλλά δεν μπορεί να αξιοποιεί αυτό ως μοχλό πίεσης στην Ευρώπη».</p>
      <p>Σύμφωνα με τον πρωθυπουργό, δρομολογούνται κλειστοί χώροι, προχωρά η αποσυμφόρηση των νησιών, καθώς 2.000 χιλιάδες πρόσφυγες θα μεταφερθούν στην ενδοχώρα, 5.000 σε ξενοδοχεία, 15 χιλιάδες σε δομές, κυρίως οικογένειες. Όπως τόνισε, πρέπει να συγκροτηθεί ενιαίος φορέας επιτήρησης συνόρων, στν οποίο θα τεθούν όλες οι δυνάμεις που έχουμε, ενώ προσλαμβάνονται άμεσα 400 συνοριοφύλακες στον Έβρο και 800 στα νησιά. «Ο Έβρος θα κλείσει» είπε ο πρωθυπουργός, αναφερόμενος και στο σύστημα θαλάσσιας επιτήρησης που προετοιμάζεται.</p>
      <figure>
        <iframe data-src="https://twitter.com/PrimeministerGR/status/1197827139573288960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Άφησε ωστόσο αιχμές και για την προηγούμενη κυβέρνηση, από την οποία κληρονόμησε 70.000 εκρεμείς αιτήσεις ασύλου. «Θα γίνουν επιστροφές σήμερα, δεν θα πω αριθμό», ξεκαθάρισε ο πρωθυπουργός σημειώνοντας ότι αυτή δεν είναι η λύση του προβλήματος, αλλά η κυβέρνηση θέλει να στείλει ένα κυρίως συμβολικό μήνυμα στους διακινητές, ότι «ευπρόσδεκτοι στην Ελλάδα είναι αυτοί που επιλέγουμε εμείς, οι υπόλοιποι θα επιστρέφονται πίσω».</p>
      <p>«Η πολιτική αυτή δεν έχει καμία σχέση με την πολιτική που ακολουθήθηκε από την προηγούμενη κυβέρνηση», σχολίασε ο κ. Μητσοτάκης, υπενθυμίζοντας ότι η πολιτική του ΣΥΡΙΖΑ συνοψίστηκε στην ιστορική φράση: «Στη θάλασσα δεν υπάρχουν σύνορα».</p>
      <p>Το πρόβλημα είναι ευρωπαϊκό, επανέλαβε και τόνισε ότι αυτό που η ελληνική κυβέρνηση ζητεί από την Ε.Ε. είναι αφενός να στηρίξει την Ελλάδα και αφετέρου η άμεση αλλαγή του κανονισμού του Δουβλίνου. «Η κυρία Μέρκελ είναι σύμμαχος σε αυτό. Αλλού θα βρούμε προβλήματα», σημείωσε ο πρωθυπουργός.</p>
      <h3>Γεννηματά: Τεράστιο το έλλειμμα αλληλεγγύης από την Ευρώπη</h3>
      <p>Την έντονη ανησυχία της πως το μεταναστευτικό μπορεί να εξελιχθεί σε εθνική τραγωδία, αν δεν αλλάξει η πολιτική που ακολουθείται, είχε εκφράσει νωρίτερα, η Φώφη Γεννηματά, αναπτύσσοντας στο πλαίσιο της «Ώρας του Πρωθυπουργού» την επίκαιρη ερώτησή της για το προσφυγικό - μεταναστευτικό ζήτημα.</p>
      <figure>
        <iframe data-src="https://twitter.com/FofiGennimata/status/1197842433633136640?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η πρόεδρος του ΚΙΝ.ΑΛΛ. καταλόγισε στην κυβέρνηση ότι «δεν μπαίνει στην καρδιά του προβλήματος που είναι το τεράστιο έλλειμμα αλληλεγγύης από την Ευρώπη, η οποία αρνείται να αναλάβει τις ευθύνες της». Όπως παρατήρησε, «η Ευρώπη παρέδωσε τα κλειδιά του μεταναστευτικού στον Ερντογάν, ο οποίος έχει τώρα τη δυνατότητα να μας εκβιάζει. Η Ευρώπη ανήμπορη χαϊδεύει τον Ερντογάν και η Ελλάδα παρακολουθεί και χαϊδεύει την Ευρώπη», πρόσθεσε.</p>
      <p>Η κ. Γεννηματά άφησε παράλληλα αιχμές για την πολιτική που ακολούθησε και με την οποία δέσμευσε τη χώρα ο Αλέξης Τσίπρας και αποδοκίμασε τις αναφορές του βουλευτή του ΣΥΡΙΖΑ Θοδωρή Δρίτσα, υπογραμμίζοντας: «Είναι τραγικό πρώην υπουργός του ΣΥΡΙΖΑ να δηλώνει ότι δεν γίνονται και κάθε μέρα βιασμοί, μόνο μια φορά στους έξι μήνες. Δηλαδή δεν τρέχει και τίποτα. Είναι κι αυτός ικανοποιημένος, καλά τα κάνανε. Ντροπή. Τι θα έλεγαν αν ήταν τα παιδιά τους; Τι θα κάναμε κύριε Πρωθυπουργέ αν ήταν τα δικά μας παιδιά;».</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/219974_o-kyr-mitsotakis-apanta-stis-erotiseis-ton-al-tsipra-f-gennimata-live"/>
        <a href="https://www.efsyn.gr/politiki/boyli/156498_gennimata-aristeroi-sta-pitoyra-kai-dexioi-sto-aleyri"/>
        <a href="https://www.efsyn.gr/politiki/boyli/141137_blepoyn-skandalo-alla-kai-skeyoria"/>
        <a href="https://www.efsyn.gr/politiki/boyli/132977_sti-dimosiotita-ta-pothen-eshes-ton-politikon-arhigon"/>
        <a href="https://www.efsyn.gr/node/219498"/>
        <a href="https://www.efsyn.gr/politiki/boyli/218865_perasan-oi-tropopoiiseis-stoys-poinikoys-kodikes"/>
      </related>
    </article>
  </body>
</html>