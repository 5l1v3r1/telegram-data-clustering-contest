<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191122_A_kormany_kerdezi_vane_on_szerint_gond_a_klimaval"/>
    <meta property="og:site_name" content="HVG.hu"/>
    <meta property="article:published_time" content="2019-11-22T11:41:00+00:00"/>
    <meta property="og:title" content="A kormány kérdezi: van-e ön szerint gond a klímával?"/>
    <meta property="og:description" content="De nagyon halkan érdeklődik csak. Egyfajta konzultáció ez is."/>
  </head>
  <body>
    <article>
      <h1>A kormány kérdezi: van-e ön szerint gond a klímával?</h1>
      <address><time datetime="2019-11-22T11:41:00+00:00">22 Nov 2019, 11:41</time> by <a rel="author">hvg.hu</a></address>
      <p>
        <b>De nagyon halkan érdeklődik csak. Egyfajta konzultáció ez is.</b>
      </p>
      <p>Felkerült a kormany.hu weboldalra az úgynevezett <a href="https://www.kormany.hu/hu/innovacios-es-technologiai-miniszterium/energiaugyekert-es-klimapolitikaert-felelos-allamtitkar/hirek/tarsadalmi-konzultacios-kerdoiv-a-2050-ig-tarto-idoszakra-vonatkozo-nemzeti-tiszta-fejlodesi-strategiarol">Nemzeti Tiszta Fejlődési Stratégiával kapcsolatos kérdőív</a>. Ennek a stratégiának az elkészítését a párizsi klímaegyezmény írja elő, ahogy azt is, hogy a kormányoknak nyilvános konzultációt kell folytatniuk a klímahelyzet kezeléséről.</p>
      <p>A magyar kormány bár feltette a kérdőívet, annak megismertetéséért nem sokat tesz, így például az első számú kormányközeli lap, a Magyar Nemzet egy szóval sem említi a lehetőséget.</p>
      <blockquote>Az interneten kitölthető űrlapon az első kérdés az, összefügg-e a válaszoló szerint az emberi tevékenység az éghajlatváltozással.</blockquote>
      <p>Megkérdezik emellett, hogy a válaszadó támogatja-e Magyarország klímasemlegességét, hallott-e a magyar klímaváltozási stratégiáról, és konkrétan melyik területeken tartja szükségesnek a fellépést. Van kérdés az éghajlatváltozással kapcsolatos oktatásról és szemléletformálásról is.</p>
      <p>A kérdőív kitöltéséhez semmilyen regisztráció nem szükséges.</p>
      <p>A jobboldali nyilvánosságban - különösen az ellenzéket erősítő választási eredmények után - visszatérő elem a "klímahiszti" elítélése, Greta Thunberg szidalmazása, illetve a kesergés afelett, hogy a fiatalokat meg tudta szólítani a zöld mozgalom, míg a keresztény szabadság eszméje teret veszít.</p>
    </article>
  </body>
</html>