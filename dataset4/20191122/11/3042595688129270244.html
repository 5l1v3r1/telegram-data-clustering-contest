<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/forelsket-i-australia/71845203"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T11:14:13+00:00"/>
    <meta property="og:title" content="- Forelsket i Australia"/>
    <meta property="og:description" content="Etter 14 år på toppnivå i Norge, avslutter Elise Thorsnes LSK-karrieren med cupfinale mot rivalen Vålerenga. Hun beskriver seg selv som en rastløs sjel. Nå drar hun til Australia."/>
  </head>
  <body>
    <article>
      <h1>- Forelsket i Australia</h1>
      <h2>Etter 14 år på toppnivå i Norge, avslutter Elise Thorsnes LSK-karrieren med cupfinale mot rivalen Vålerenga. Hun beskriver seg selv som en rastløs sjel. Nå drar hun til Australia.</h2>
      <address><time datetime="2019-11-22T11:14:13+00:00">22 Nov 2019, 11:14</time> by <a rel="author">Daniel Nerli Gussiås</a></address>
      <ul>
        <li>
          <b>Cupfinalen: LSK Kvinner - Vålerenga lørdag 16.00</b>
        </li>
      </ul>
      <p>LILLESTRØM (Dagbladet): Lørdag møtes Lillestrøm og Vålerenga i cupfinalen for kvinner.</p>
      <p>Dette er sjette år på rad LSK Kvinner tar seriegullet i Toppserien. Vålerenga tok sølvmedaljen, og endte til slutt fire poeng bak gullvinnerne. Mange mener derfor at Lillestrøm er storfavoritter før finalen.</p>
      <p>
        <b>LSK-angriper Elise Thorsnes spår en jevn kamp.</b>
      </p>
      <p>- Jeg ser ikke på oss selv som så store favoritter. Jeg tenker 55/45 fordel oss. Vålerenga har god selvtillit, og vi har vært litt ujevne i prestasjonene. Så jeg vil ikke si vi er så store favoritter som vi har pleid å være, sier Thorsnes til Dagbladet på trening før finalen.</p>
      <p>Sesongen til Thorsnes har nok en gang vært en suksess. Hun ble toppscorer for gullaget, men har spilt i flere uvante posisjoner. Hun oppsummerer sin egen sesong slik:</p>
      <p>- Den har vært stigende. Jeg begynte sesongen som midtstopper, og spilte der frem til sommeren. Nå står jeg vel med tolv mål, og er veldig fornøyd med å ha gjort det på en halv sesong, sier Thorsnes.</p>
      <h3>Til utlandet</h3>
      <p>Etter sesongen returnerer landslagsspilleren tilbake til Australia, for et nytt utenlandseventyr. I 2017 spilte hun for laget Canberra United. Den tidligere Avaldsnes-spilleren forteller at hun hadde et veldig fint opphold der sist, og gleder seg til å fortsette karrieren «down under».</p>
      <p>
        <b>- Jeg vet hva som venter meg der. Det er en helt annen spillestil. Jeg gleder meg veldig. Sist gang jeg reiste dit, reiste jeg med et cupgull i lomma. Det håper jeg at skjer nå også, sånn at jeg avslutter på topp.</b>
      </p>
      <p>
        <i>- Hvorfor drar du?</i>
      </p>
      <p>- Jeg er en rastløs sjel, og har lyst til å oppleve ting. Jeg forelsket meg i Australia sist jeg var der. Norge er litt kjedelig også, forteller Thorsnes, mens hun drar på smilebåndet.</p>
      <h3>- Mange gode minner</h3>
      <p>Finalen spilles lørdag i Telenor Arena. De siste årene har arenaen høstet kritikk grunnet et dårlig kunstgressunderlag. Tross det ugustige underlaget, foretrekker Thorsnes å spille inne, kontra ute på Ullevaal.</p>
      <p>- Jeg har spilt en cupfinale på Ullevaal i snøvær, så for min del så foretrekker jeg å spille inne der det er varmt og godt. Det er en fin og intim arena. Jeg har hatt mange gode opplevelser der inne, så jeg føler det litt som min hjemmebane. Skulle jeg valgt én bane hvor jeg har hatt ekstra gode opplevelser, så er det den.</p>
      <h3>- Vålerenga er drømmemotstanderen</h3>
      <p>Lillestrøm-trener Hege Riise har vært med på mye. Den tidligere OL- og VM-vinneren har vært i LSK som både trener og sportssjef siden 2011, og har opplevd seriegull, cupgull og Champions League-spill.</p>
      <figure>
        <img src="https://dbstatic.no/71845298.jpg?imageId=71845298&amp;width=512&amp;height=308"/>
        <figcaption><b>SIGNERTE NY KONTRAKT:</b> Hege Riise blir med som trener for LSK-kvinner også i 2020. Men først vil hun avslutte sesongen med stil. Foto: NTB/Scanpix Vis mer</figcaption>
      </figure>
      <p>Likevel innrømmer hun at det kribler litt ekstra før en cupfinale.</p>
      <p>
        <b>Spesielt når motstanderen heter Vålerenga.</b>
      </p>
      <p>- Det er spenning i kroppen. Det er litt mer rundt denne gangen, med media og interesse. Det å møte Vålerenga gjør det ekstra gøy. Dette er to klubber med fanskarer som virkelig bryr, noe som gjør det spesielt, sier Hege Riise til Dagbladet.</p>
      <p>Den rutinerte 50-åringen, som forlenget kontrakten som hovedtrener ut 2020 for bare få uker siden, både håper og forventer ekstra trøkk på tribunene når lagene barker sammen i Telenor Arena på Fornebu lørdag ettermiddag.</p>
      <p>- Vi forventer at det blir bra liv på tribunene, selv om det kanskje ikke blir veldig mye blussing og bråk, sier Riise, og sikter til <a href="https://www.dagbladet.no/sport/kastet-bluss-inn-i-leiligheter/71752681">skandalekampen</a> mellom de to klubbene på herresiden i Eliteserien for en liten måned siden.</p>
      <h3>Skryter av Vålerenga</h3>
      <p>Riise vil ikke snakke ned motstanderen, og skryter av sesongen til VIF.</p>
      <p>
        <b>- De har holdt seg stabile over hele sesongen, og vi forventer en knalltøff oppgave. Det kommer til å bli en åpen og jevn kamp. Vi har lagt en plan de siste dagene, og lover at vi skal være godt forberedt, sier Riise.</b>
      </p>
      <p>
        <i>Cupfinalen har avspark klokka 16.00 lørdag.</i>
      </p>
    </article>
  </body>
</html>