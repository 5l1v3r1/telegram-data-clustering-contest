<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112316"/>
    <meta property="og:site_name" content="MGR Online"/>
    <meta property="article:published_time" content="2019-11-22T11:56:00+00:00"/>
    <meta property="og:title" content="แอลพีจีเอ 2020 เพิ่มเงินรางวัลให้ช่วงชิงกว่า 2.3 พันล้าน"/>
    <meta property="og:description" content="แอลพีจีเอทัวร์ประกาศโปรแกรมการแข่งขันฤดูกาล 2020 ด้วยจำนวนแมทช์แข่งขัน 33 รายการ ใน 11 ประเทศทั่วโลก และเงินรางวัลรวมให้ชิงชัย 75.1 ล้านเหรียญสหรัฐ หรือราว 2,328 ล้านบาท"/>
  </head>
  <body>
    <article>
      <h1>แอลพีจีเอ 2020 เพิ่มเงินรางวัลให้ช่วงชิงกว่า 2.3 พันล้าน</h1>
      <address><time datetime="2019-11-22T11:56:00+00:00">22 Nov 2019, 11:56</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011618501.JPEG"/>
        <figcaption>ไดมอนด์ รีสอร์ท ทัวร์นาเมนท์ ออฟ แชมเปียนส์ แมทช์เปิดฤดูกาลแอลพีจีเอ 2020</figcaption>
      </figure>
      <p>แอลพีจีเอทัวร์ประกาศโปรแกรมการแข่งขันฤดูกาล 2020 ด้วยจำนวนแมทช์แข่งขัน 33 รายการ ใน 11 ประเทศทั่วโลก และเงินรางวัลรวมให้ชิงชัย 75.1 ล้านเหรียญสหรัฐ หรือราว 2,328 ล้านบาท มากที่สุดในประวัติศาสตร์ของทัวร์ พร้อมถ่ายทอดทางโทรทัศน์กว่า 500 ชั่วโมง โดยเปิดฉากฤดูกาลด้วยรายการไดมอนด์ รีสอร์ท ทัวร์นาเมนท์ ออฟ แชมเปียนส์ ในช่วงกลางเดือนมกราคม<br/><br/>นอกจากนี้ทางแอลพีจีเอทัวร์ยังมีรางวัลใหญ่ที่จะให้นักกอล์ฟได้ไล่ล่ากัน 3 รางวัล ได้แก่ Aon Risk Reward Challenge ซึ่งเป็นการนำคะแนนสะสมจากหลุมยากที่ทางทัวร์กำหนดในแต่ละรายการของฤดูกาล จะได้รับเงินรางวัลโบนัส 1 ล้านเหรียญสหรัฐ และรางวัลนักกอล์ฟติดท็อป 10 มากที่สุดจะได้รับรางวัลโบนัส 100,000 เหรียญสหรัฐ โดยรางวัลนี้ตั้งขึ้นครั้งแรกในปี 2018 ซึ่งโปรเม-เอรียา จุฑานุกาล คว้าไปครอง ตามด้วย โค จิน-ยอง จากเกาหลีใต้ ในปี 2019 และยังมีรางวัลเแชมป์จากซีเอ็มอี กรุ๊ป ทัวร์ แชมเปี้ยนชิพ อีก 1.5 ล้านเหรียญสหรัฐ มากที่สุดในประวัติศาสตร์ของกอล์ฟหญิง โดยนำเอานักกอล์ฟ 60 อันดับแรกของคะแนนสะสมเรซทู ซีเอ็มอี โกลบ ร่วมแข่งขันปิดท้ายฤดูกาล<br/><br/>ในส่วนของการถ่ายทอดทางโทรทัศน์ในปี 2020 จะมีการถ่ายทอดไปทั่วโลกโลกกว่า 500 ชั่วโมง รวมทั้งถ่ายทอดทางทีวีเน็ตเวิร์กอีกอย่างน้อย 7 รายการ แฟนกอล์ฟจะได้ชมไปกว่า 175 ประเทศ และกว่า 500 ล้านครัวเรือน<br/><br/>ไมค์ วาน ประธานบริหารแอลพีจีเอทัวร์ เผยว่า "ขณะนี้เราจะปิดฤดูกาล 2019 และเข้าสู่ปี 2020 ไม่มีอะไรที่ผมจะตื่นเต้นได้มากไปกว่าสิ่งที่กำลังจะเกิดขึ้นในแอลพีจีเอทัวร์และผู้ที่สนับสนุนเรา ซึ่งปีหน้าจะมีเงินรางวัลรวม 75.1 ล้านเหรียญนั่นเป็นสิ่งที่พิสูจน์ว่าเราได้รับการสนับสนุนจากสปอนเซอร์และพาร์ทเนอร์จากทั่วโลก”<br/><br/>ขณะที่ ซีเมทราทัวร์ซึ่งเป็นทัวร์รองของแอลพีจีเอมีการแข่งขันอย่างน้อย 20 รายการ เพื่อชิงทัวร์การ์ด 10 อันดับ ในการเลื่อนขึ้นไปเล่นในแอลพีจีเอในฤดูกาลถัดไป</p>
      <figure>
        <img src="https://mpics.mgronline.com/pics/Images/562000011618502.JPEG"/>
        <figcaption>ไมค์ วาน ประธานบริหารแอลพีจีเอทัวร์</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000112316"/>
      </related>
    </article>
  </body>
</html>