<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/bsp-prizovavame-valeri-simeonov-da-se-ottegli-izvinyavame-se-na-maykite"/>
    <meta property="og:site_name" content="Новини БНТ"/>
    <meta property="article:published_time" content="2019-11-22T11:48:11+00:00"/>
    <meta property="og:title" content="БСП: Призоваваме Валери Симеонов да се оттегли, извиняваме се на майките"/>
    <meta property="og:description" content="ПГ на „БСП за България“ държи да се спазват правилата и демократичните принципи. ПГ „Обединени патриоти“, които са получили подкрепа от част от българ..."/>
  </head>
  <body>
    <article>
      <h1>БСП: Призоваваме Валери Симеонов да се оттегли, извиняваме се на майките</h1>
      <address><time datetime="2019-11-22T11:48:11+00:00">22 Nov 2019, 11:48</time> by <a rel="author">БГНЕС</a></address>
      <p>
        <b>ПГ на „БСП за България“ държи да се спазват правилата и демократичните принципи. ПГ „Обединени патриоти“, които са получили подкрепа от част от българските граждани, имат право да излъчат свой зам.-председател на Народното събрание по силата на неговия правилник. Това се казва в позиция на ПГ на „БСП за България“.</b>
      </p>
      <p>Водени от това разбиране и като контра-теза на безцеремонното отстраняване на Валери Жаблянов от поста зам.-председател на НС, част от ПГ на „БСП за България“ подкрепи кандидатурата на "Обединени патриоти".</p>
      <p>Този вот е институционален и не е нито индулгенция за предишни действия на Валери Симеонов, нито оценка за неговите политически и човешки качества, но нашата институционална дисциплина не може да стои над общественото мнение.</p>
      <p>Обществената реакция е категорична и никакви обяснения няма да бъдат разбрани. Подкрепата ни за Валери Симеонов беше ненужен акт на добра воля и грешка. Извиняваме се на майките, които бяха обиждани и унижавани от него и зад които ние застанахме. Призоваваме го да се оттегли от поста, се казва още в позицията на БСП.</p>
    </article>
  </body>
</html>