<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/health/gigiyena_tualetu_vse_pro_shho_vam_nezruchno_pitati_perevirte_chi_robite_vse_tak_n1237770"/>
    <meta property="og:site_name" content="24 Канал"/>
    <meta property="article:published_time" content="2019-11-22T11:53:00+00:00"/>
    <meta property="og:title" content="Гігієна туалету: все, про що вам незручно питати, перевірте чи робите так"/>
    <meta property="og:description" content="Походи до туалету базове і щоденне заняття кожного з нас. Перевірте чи все ви робите правильно з наукової точки зору."/>
  </head>
  <body>
    <article>
      <h1>Гігієна туалету: все, про що вам незручно питати, перевірте чи робите так</h1>
      <address><time datetime="2019-11-22T11:53:00+00:00">22 Nov 2019, 11:53</time> by <a rel="author" href="https://24tv.ua/anastasiya_lukashevska_tag7047/" target="_blank">Анастасія Лукашевська</a></address>
      <p>
        <b>Походи до туалету базове і щоденне заняття кожного з нас. Перевірте чи все ви робите правильно з наукової точки зору.</b>
      </p>
      <p>Ходити до туалету лише вдома, чи туалети в громадських місцях можуть бути не такими страшними? Використовувати антибактеріальне мило чи інші спеціальні засоби. Як довго можна терпіти та який папір використовувати? Ми зібрали факти, які допоможуть розібратися з такими інтимними питаннями. </p>
      <blockquote>Читайте також:<a href="https://24tv.ua/health/9_obovyazkovih_pravil_osobistoyi_gigiyeni_na_shhoden_vid_likariv_n1213957"> 9 обов’язкових правил особистої гігієни на "щодень" від лікарів</a></blockquote>
      <h3>Чи можна заразитися чимось, коли сідаєш на унітаз в громадських місцях</h3>
      <p>Більшість бактерій живуть на поверхнях недовго, тож шанс підхопити щось від сидіння унітазу вкрай низький. На обідку здебільшого лишаються бактерії, що живуть на шкірі людини та не становлять особливої небезпеки.</p>
      <p>Крім того, самі ми контактуємо з обідком поверхнею шкіри, яка має гарний бар’єрний захист. Ризики інфекції підвищуються, якщо у вас є пошкодження на шкірі.</p>
      <p>Відтак, головне правило – ретельно мийте руки після відвідин туалету. Намильте і протягом 20 секунд мийте долоні не забуваючи про шкіру навколо нігтів та між пальцями.</p>
      <figure>
        <img src="https://24tv.ua/resources/photos/news/620_DIR/201911/1237770_10192980.jpg?201911110958"/>
        <figcaption>Найнебезпечніше місце в туалеті – ручки дверей, на них найбільше бактерій</figcaption>
      </figure>
      <h3>Небезпека ручки дверей в туалеті</h3>
      <p>На жаль, лише 19% людей миють руки після туалету, отож ризики щось підхопити більші не коли ви сідаєте на унітаз, а коли торкаєтеся дверних ручок. Медики радять відкривати двері ліктем або використовувати серветку.</p>
      <h3>Чи необхідно використовувати антибактеріальне мило</h3>
      <p>Мити руки після туалету – необхідно. Це найкращий спосіб попередити інфекції. Але мило<b> краще використовувати звичайне. </b>Антибактеріальне нічим не краще й підвищує ризики появи так званих супербактерій – мікробів, що є стійкими до дії антибіотиків.</p>
      <h3>А що робити з милом бруском</h3>
      <p>Попри вороже ставлення до такого мила, немає підтверджень, що воно розносить мікроби. Деякі дослідження, в яких брускове мило спеціально заражали бактеріями, свідчать, що мікроби не передавались людині у такий спосіб. Хоча в деяких медичних закладах віддають перевагу рідкому милу, в побуті краще помити руки брусковим милом, ніж не користуватись милом взагалі.</p>
      <h3>Чи слід брати телефон до туалету</h3>
      <p>Руки ви помиєте, а телефон – ні. Бактерії в туалеті, попри популярну рекламу, живуть не лише “під обідком унітазу”. Вони осідають на всіх поверхнях, в тому числі, на вашому смартфоні. </p>
      <figure>
        <img src="https://24tv.ua/resources/photos/news/620_DIR/201911/1237770_10192953.jpg?201911110720"/>
        <figcaption>Не беріть з собою до туалету гаджети</figcaption>
      </figure>
      <blockquote>Читайте також: <a href="https://24tv.ua/health/chomu_ne_mozhna_dovgo_siditi_na_unitazi_n1045466">Чому не можна довго сидіти на унітазі</a></blockquote>
      <h3>Не варто довго затримуватись в кабінці туалету після зливання води</h3>
      <p>Після того, як ви зливаєте воду, мікроорганізми розпилюються разом із дрібними краплями води у повітрі. Тому, зробивши справи, – йдіть звідти якнайшвидше.</p>
      <h3>Терпіти шкідливо та небезпечно</h3>
      <p>Довге утримання сечі може призвести до інфікування сечовивідних шляхів. Також це розтягує сечовий міхур, його м'язи слабшають та в майбутньому ходити в туалет може бути важче.</p>
      <h3>А чоловікам мочитися краще сидячи чи все-таки стоячи?</h3>
      <p>Якщо у чоловіка немає проблем з нижніми сечовивідними шляхами – різниці немає. А ось при їх наявності – краще сидячи, тому що так легше спорожнити сечовий міхур.</p>
      <h3>Жінкам необхідна більша кількість вбиралень</h3>
      <p>Жінки проводять в туалеті на 30 секунд довше, ніж чоловіки. До того ж, вони відвідують вбиральню частіше через менструації, вагітність та тому що часто доглядають дітей та літніх людей, яким потрібна допомога у вбиральнях. Тому їм потрібно більше туалетних кабінок. Достатня кількість жіночих туалетів – питання гендерної рівності.</p>
      <h3>Туалетний йоржик варто дезінфікувати та мити раз на тиждень</h3>
      <p>Адже там збирається багато бактерій.</p>
      <figure>
        <img src="https://24tv.ua/resources/photos/news/620_DIR/201911/1237770_10192925.jpg?201911110542"/>
        <figcaption>Туалетний папір повинен підходити вам</figcaption>
      </figure>
      <h3>Що краще: сухий туалетний папір чи вологий, а може, – біде?</h3>
      <p>Вчені ще не знають, що краще для здорових людей –  використовувати біде чи туалетний папір.</p>
      <p>Є думка, що біде може знизити роздратування і дискомфорт, який буває від частого використання сухого туалетного паперу. Також біде рекомендують людям, у яких є обмеження в рухливості.</p>
      <p>Порада західних лікарів: якщо сухий туалетний папір з якоїсь причини не підходить – використовуйте вологий. Зокрема, якщо у людини геморой, анальна тріщина або анальний свербіж, то радять вибирати саме його, головне – без ароматизаторів і спирту.</p>
      <h3>А довго силуватися сидячи на унітазі – погано? </h3>
      <p>Краще так не робити: ймовірно, це може погіршити стан при геморої або привести до анальної тріщини.</p>
      <p>Щоб полегшити процес, можна спробувати сидіти на унітазі навпочіпки, використовуючи підставку для ніг. Деякі дослідження показують, що така позиція скорочує час дефекації, але строгих медичних рекомендацій поки немає.</p>
      <p>Якщо ж головна причина напруження – запор, лікарі в першу чергу в таких випадках рекомендують збільшити у своєму раціоні кількість клітковини й пити більше води.</p>
      <blockquote>Більше новин, що стосуються лікування, медицини, харчування, здорового способу життя та багато іншого – читайте у розділі <a href="https://24tv.ua/health/">Здоров'я</a>.</blockquote>
    </article>
  </body>
</html>