<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462429/%E0%A6%87%E0%A6%A1%E0%A7%87%E0%A6%A8%E0%A7%87-%E0%A6%97%E0%A6%BE%E0%A6%B0%E0%A7%8D%E0%A6%A1%E0%A7%87%E0%A6%A8%E0%A7%87-%E0%A6%98%E0%A6%A3%E0%A7%8D%E0%A6%9F%E0%A6%BE-%E0%A6%AC%E0%A6%BE%E0%A6%9C%E0%A6%BE%E0%A6%A4%E0%A7%87-%E0%A6%95%E0%A6%B2%E0%A6%95%E0%A6%BE%E0%A6%A4%E0%A6%BE%E0%A7%9F-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T11:43:00+00:00"/>
    <meta property="og:title" content="ইডেনে গার্ডেনে ঘণ্টা বাজাতে কলকাতায় প্রধানমন্ত্রী"/>
    <meta property="og:description" content="অনলাইন ডেস্ক ॥ ইডেন গার্ডেনে বাংলাদেশ ও ভারতের প্রথম দিবারাত্রির টেস্ট দেখতে কলকাতায় পৌঁছেছেন প্রধানমন্ত্রী শেখ হাসিনা। পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে সঙ্গে নিয়ে ঘণ্টা বাজিয়ে গোলাপী বলের এ টেস্টের শুভ সূচনা করবেন বাংলাদেশের প্রধানমন্ত্রী। প্রথম দিনের প্রথম সেশনের খেলা দেখার পাশাপাশি সন্ধ্যায় সাংস্কৃতিক অনুষ্ঠানে যোগ দিয়ে রাতেই ..."/>
  </head>
  <body>
    <article>
      <h1>ইডেনে গার্ডেনে ঘণ্টা বাজাতে কলকাতায় প্রধানমন্ত্রী</h1>
      <address>
        <time datetime="2019-11-22T11:43:00+00:00">22 Nov 2019, 11:43</time>
      </address>
      <figure>
        <img src="http://www.dailyjanakantha.com/files/201911/1574427941_02.jpg"/>
      </figure>
      <p>অনলাইন ডেস্ক ॥ ইডেন গার্ডেনে বাংলাদেশ ও ভারতের প্রথম দিবারাত্রির টেস্ট দেখতে কলকাতায় পৌঁছেছেন প্রধানমন্ত্রী শেখ হাসিনা।</p>
      <p>পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে সঙ্গে নিয়ে ঘণ্টা বাজিয়ে গোলাপী বলের এ টেস্টের শুভ সূচনা করবেন বাংলাদেশের প্রধানমন্ত্রী।</p>
      <p>প্রথম দিনের প্রথম সেশনের খেলা দেখার পাশাপাশি সন্ধ্যায় সাংস্কৃতিক অনুষ্ঠানে যোগ দিয়ে রাতেই দেশে ফিরে আসবেন তিনি।</p>
      <p>ভারতের প্রধানমন্ত্রী নরেন্দ্র মোদীর আমন্ত্রণে শেখ হাসিনার এই সরকারি সফর হচ্ছে। ভারতের ক্রিকেট বোর্ড বিসিসিবির নতুন সভাপতি সৌরভ গাঙ্গুলীও তাকে আমন্ত্রণ জানিয়েছিলেন।</p>
      <p>টেস্টে শুক্রবার প্রথম গোলাপি বলে খেলতে নামছে বাংলাদেশ দল; দুপুর দেড়টায় শুরু হবে পাঁচ দিনের এই ঐতিহাসিক ম্যাচ। এই সফরে দুই টেস্টের প্রথমটিতে ইতোমধ্যে হেরে গেছে টাইগাররা।</p>
      <p>শেখ হাসিনা এবং তার সফরসঙ্গীরা বিমান বাংলাদেশ এয়ারলাইন্সের একটি বিশেষ ফ্লাইটে শুক্রবার সকাল সোয়া ১০টায় ঢাকার শাহজালাল আর্ন্তজাতিক বিমানবন্দর থেকে রওনা হন।</p>
      <p>কলকাতার নেতাজি সুভাষ চন্দ্র বসু আন্তর্জাতিক বিমানবন্দরে প্রধানমন্ত্রীকে স্বাগত জানান পশ্চিমবঙ্গের পুরমন্ত্রী ও কলকাতার মেয়র ফিরহাদ হাকিম। ভারতে নিযুক্ত বাংলাদেশের হাই কমিশনার সৈয়দ মোয়াজ্জেম আলীও ছিলেন।</p>
      <p>বিমানবন্দর থেকে প্রধানমন্ত্রীকে মোটর শোভাযাত্রা করে নিয়ে যাওয়া হবে হোটেল তাজ বেঙ্গলে। সেখান থেকে দুপুর সাড়ে ১২টায় তিনি মাঠে যাবেন।</p>
      <p>সেখানে পশ্চিমবঙ্গের মুখ্যমন্ত্রী মমতা বন্দ্যোপাধ্যায় এবং ভারতীয় ক্রিকেট বোর্ডের সভাপতি সৌরভ গাঙ্গুলী বাংলাদেশের প্রধানমন্ত্রীকে অভ্যর্থনা জানাবেন।</p>
      <p>ইডেন গার্ডেনে ভারতের প্রথম দিবারাত্রির টেস্ট উদ্বোধনে বাংলাদেশের প্রধানমন্ত্রীর সঙ্গে থাকবেন পশ্চিমবঙ্গের মুখ্যমন্ত্রী মমতা বন্দ্যোপাধ্যায়। তারা আনুষ্ঠানিকভাবে ঘণ্টা বাজালে বাংলাদেশ ও ভারত টেস্ট দল প্রবেশ করবে গোলাপি বলের যুগে।</p>
      <p>এই টেস্ট ঘিরে কলকাতা এখন রীতিমত গোলাপি জ্বরে আক্রান্ত। পুরো ইডেন গার্ডেনকে সাজিয়ে তোলা হয়েছে নতুন সাজে। তার তাতে গোলাপির ছোঁয়া। কলকাতার বিভিন্ন স্থাপনাতেও রাতে হয়েছে গোলাপী আলোকসজ্জার ব্যবস্থা।</p>
      <p>ক্রিকেট অ্যাসোসিয়েশন অফ বেঙ্গলের যুগ্ম সচিব দেবব্রত দাসের বরাত দিয়ে বিবিসি বাংলা জানিয়েছে, মাঠে যারা কাজ করবেন, সবাই গোলাপি জামা পরবেন। খেলার ব্রেক টাইমে ফ্লাড লাইট স্ট্যান্ডে গোলাপি আলো জ্বলবে। স্টেডিয়ামের সব স্তম্ভ মুড়ে দেওয়া হয়েছে গোলাপিতে। এমনকি গঙ্গায় নৌকার সাজেও গোলাপি।</p>
      <p>স্টেডিয়ামে বসেই টেস্ট ম্যাচের প্রথম সেশন উপভোগ করবেন প্রধানমন্ত্রী। মধ্যাহ্নভোজ শেষে প্রধানমন্ত্রী শেখ হাসিনার সঙ্গে সৌজন্য সাক্ষাৎ করবেন মমতা বন্দ্যোপাধ্যায়।</p>
      <p>প্রথম সেশনের খেলা দেখার পর হোটেলে ফিরবেন শেখ হাসিনা। সন্ধ্যায় আবার তিনি যাবেন স্টেডিয়ামে।</p>
      <p>প্রথম দিনের খেলার পর ইডেন গার্ডেনে বেঙ্গল ক্রিকেট আয়োজিত একটি সাংস্কৃতিক অনুষ্ঠান হবে, তা উপভোগ করবেন প্রধানমন্ত্রী।</p>
      <p>এরপর রাতে নেতাজি সুভাষ চন্দ্র বসু আন্তর্জাতিক বিমানবন্দর থেকে তিনি ঢাকার উদ্দেশ্যে রওনা হবেন।</p>
    </article>
  </body>
</html>