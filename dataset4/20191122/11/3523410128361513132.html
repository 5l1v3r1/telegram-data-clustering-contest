<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641333/%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D8%B1-%D8%BA%DB%8C%D8%A7%D8%A8-%DA%A9%D8%A7%D9%84%D8%AF%D8%B1%D9%88%D9%86-%D8%A8%D9%87-%D8%AA%DB%8C%D9%85-%D8%A8%D8%AF%D9%88%D9%86-%D8%A8%D8%A7%D8%AE%D8%AA-%D8%B1%D8%B3%DB%8C%D8%AF-%D9%85%D9%84%D8%A7%D9%82%D8%A7%D8%AA-%D8%A8%D8%A7-%D8%AA%D8%A7%D8%B1%D8%AA%D8%A7%D8%B1%DB%8C-%DA%A9%D9%87-%D9%81%D9%82%D8%B7-%D8%A7%D9%85%D8%B1%D9%88%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C-%D9%86%DB%8C%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:57:00+00:00"/>
    <meta property="og:title" content="پرسپولیس در غیاب کالدرون به تیم بدون باخت رسید/ ملاقات با تارتاری که فقط امروز پرسپولیسی نیست!"/>
    <meta property="og:description" content="در اولین دیدار از هفته یازدهم مسابقات فوتبال لیگ برتر باشگاه‌های کشور تیم فوتبال پرسپولیس میزبان نفت مسجدسلیمان، یکی از تیم‌های بدون باخت لیگ است."/>
  </head>
  <body>
    <article>
      <h1>
        <a href="https://www.bultannews.com/fa/news/641333/%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AF%D8%B1-%D8%BA%DB%8C%D8%A7%D8%A8-%DA%A9%D8%A7%D9%84%D8%AF%D8%B1%D9%88%D9%86-%D8%A8%D9%87-%D8%AA%DB%8C%D9%85-%D8%A8%D8%AF%D9%88%D9%86-%D8%A8%D8%A7%D8%AE%D8%AA-%D8%B1%D8%B3%DB%8C%D8%AF-%D9%85%D9%84%D8%A7%D9%82%D8%A7%D8%AA-%D8%A8%D8%A7-%D8%AA%D8%A7%D8%B1%D8%AA%D8%A7%D8%B1%DB%8C-%DA%A9%D9%87-%D9%81%D9%82%D8%B7-%D8%A7%D9%85%D8%B1%D9%88%D8%B2-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C-%D9%86%DB%8C%D8%B3%D8%AA">پرسپولیس در غیاب کالدرون به تیم بدون باخت رسید/ ملاقات با تارتاری که فقط امروز پرسپولیسی نیست!</a>
      </h1>
      <h2>در اولین دیدار از هفته یازدهم مسابقات فوتبال لیگ برتر باشگاه‌های کشور تیم فوتبال پرسپولیس میزبان نفت مسجدسلیمان، یکی از تیم‌های بدون باخت لیگ است.</h2>
      <address><time datetime="2019-11-22T11:57:00+00:00">22 Nov 2019, 11:57</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> با لغو چهار دیدار از هفته یازدهم رقابت‌های لیگ برتر امروز (جمعه) تنها یک دیدار در ورزشگاه آزادی تهران برگزار خواهد شد و براین اساس پرسپولیس از ساعت 16:15 میزبان تیم نفت مسجدسلیمان خواهد بود. دیداری که ابتدا از سوی سازمان لیگ اعلام شد به مانند دیدارهای دیگر روز گذشته و امروز لیگ لغو شده است، اما در نهایت رأی به برگزاری این مسابقه داده شد.</p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، پرسپولیس تا قبل از تعطیلات لیگ روند خوبی را در پیش گرفته بود و از چهار بازی آخرش موفق به کسب 10 امتیاز شد. این روند رو به رشد سرخپوشان باعث شد آنها به صدر جدول نزدیک شده و فقط چهار امتیاز فاصله داشته باشند. اگرچه این تیم بعد از مدت‌ها رقیب سنتی خود استقلال را در فاصله یک امتیازی‌اش می‌بیند که همین مسئله باعث شده لیگ نوزدهم برای هواداران سرخابی جذاب‌تر از همیشه باشد.</p>
      <p>مهمترین اتفاقی که در تعطیلات پیرامون پرسپولیس رخ داد دلخوری شدید بازیکنان این تیم از مسائل مالی بود که در نهایت منجر به این شد که مدیریت باشگاه طی 48 ساعت اخیر پرداختی به سرخپوشان داشته باشد. اگرچه پرداختی انجام شده کمتر از انتظار اعضای این تیم بود، اما قرار شد هفته بعد هم مبلغی دیگر به حساب آنها واریز شود. در این میان گابریل کالدرون هنوز مبلغ قابل توجهی از باشگاهش طلبکار است.</p>
      <p>تیم میزبان در این بازی برای اولین بار در فصل جاری سرمربی‌اش را روی نیمکت نخواهد داشت. صحبت‌های کالدرون در رابطه با داوری بازی استقلال - پارس جنوبی باعث شد کمیته انضباطی تصمیم به محرومیت یک جلسه‌ای او بگیرد. ضمن اینکه فرشاد احمدزاده هم دوباره به دلیل محرومیت حق همراهی سرخپوشان را ندارد و از این حیث در فوتبال ایران صاحب رکورد شد. </p>
      <p>براساس این گزارش، نفت مسجدسلیمان به همراه سپاهان تیم‌های بدون شکست نوزدهمین دوره لیگ برتر هستند که این نشان می‌دهد پرسپولیس امروز کار سختی را مقابل حریف جنوبی خود پیش رو دارد. تیمی که هشت تساوی در کارنامه‌اش دارد و ثابت کرده خیلی سخت هم گل می‌خورد. شاگردان مهدی تارتار در جام حذفی هم موفق به شکست شهر خودرو شده‌ و استقلال را نیز در لیگ برتر متوقف کرده‌اند. البته مهدی تارتار در چند فصل اخیر تیم‌هایش شکست‌های زیادی را مقابل پرسپولیس متحمل شده‌اند که این مسئله کمی برای استقلالی‌ها هم حساسیت ایجاد کرده است.</p>
      <p>تارتار در واکنش به باخت‌های متعدد تیم‌های تحت هدایتش مقابل پرسپولیس تأکید داشته که خودش را بیشتر از پرسپولیس دوست دارد و از این رو همیشه تلاش کرده است و می‌کند که تیمش مقابل قهرمان سه دوره اخیر لیگ برتر برنده باشد. نکته عجیبی که در تیم نفت مسجدسلیمان دیده می‌شود عدم مشکلات مالی این تیم است. موردی که تارتار هم در نشست خبری پیش از بازی نسبت به آن ابراز رضایت کرده است.</p>
      <p>یکی از نکات جالب بازی امروز پرسپولیس و نفت مسجدسلیمان تقابل سوشا مکانی با تیم پیشین او، پرسپولیس است. دروازه‌بانی که دوران موفقی در این تیم نداشت، اما بعد از بازگشت از فوتبال نروژ عملکرد خوبی در تیم نفت مسجدسلیمان داشته است.</p>
    </article>
  </body>
</html>