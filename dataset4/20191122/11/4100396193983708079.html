<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ashdodnet.com/%d7%97%d7%93%d7%a9%d7%95%d7%aa-%d7%90%d7%a9%d7%93%d7%95%d7%93/%d7%9e%d7%96%d7%a2%d7%96%d7%a2-%d7%9e%d7%a1%d7%9b%d7%aa-%d7%a9%d7%9c-%d7%94%d7%aa%d7%a2%d7%9c%d7%9c%d7%95%d7%aa-%d7%a7%d7%a9%d7%94-%d7%94%d7%a1%d7%aa%d7%99%d7%99%d7%9e%d7%94-%d7%91%d7%9b%d7%aa%d7%91-%d7%90%d7%99%d7%a9%d7%95%d7%9d-%d7%97%d7%9e%d7%95%d7%a8-%d7%a0%d7%92%d7%93-%d7%91%d7%9f-%d7%94%d7%96%d7%95%d7%92-419338"/>
    <meta property="og:site_name" content="אשדוד נט"/>
    <meta property="article:published_time" content="2019-11-22T11:24:00+00:00"/>
    <meta property="og:title" content="מזעזע: מסכת של התעללות קשה הסתיימה בכתב אישום חמור נגד בן הזוג"/>
    <meta property="og:description" content="צעיר בשנות ה-30 לחייו מאשדוד מואשם בתקיפה חמורה של בת זוגו ושל בנה הקטין. המעשים הקשים בוצעו בחלקם בנוכחות אנשים אחרים, שלא עצרו את מסכת ההתעללות הקשה. הקלטות שהגיעו לידי המשטרה היו מסמרי שיער, ובעקבות הגשת כתב האישום ביקשה המשטרה כי הנאשם יישאר במעצר עד תום ההליכים הפליליים נגדו"/>
  </head>
  <body>
    <article>
      <h1>מזעזע: מסכת של התעללות קשה הסתיימה בכתב אישום חמור נגד בן הזוג</h1>
      <address><time datetime="2019-11-22T11:24:00+00:00">22 Nov 2019, 11:24</time> by <a rel="author">עופר אשטוקר</a></address>
      <h3>צעיר בשנות ה-30 לחייו מאשדוד מואשם בתקיפה חמורה של בת זוגו ושל בנה הקטין. המעשים הקשים בוצעו בחלקם בנוכחות אנשים אחרים, שלא עצרו את מסכת ההתעללות הקשה. הקלטות שהגיעו לידי המשטרה היו מסמרי שיער, ובעקבות הגשת כתב האישום ביקשה המשטרה כי הנאשם יישאר במעצר עד תום ההליכים הפליליים נגדו</h3>
      <p>כתב אישום חמור מאוד הוגש אתמול נגד צעיר בן 32 מאשדוד, שעל פי האישומים, תקף באכזריות פעם אחר פעם את בת הזוג שלו ואת בנה הקטין. </p>
      <p>כתב האישום מתאר כיצד הנאשם ביצע את המעשים הקשים, חלקם בנוכחות אחרים, כאשר איש אינו נוקף אצבע לסייע לאישה.</p>
      <p>באחד המקרים שמצוינים בכתב האישום, הנאשם חנק בשתי ידיו את האישה עד שזו החלה להקיא. בנה הקטין של האישה, שהיה עד <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%90%D7%95%D7%9C%D7%9E%D7%95%D7%AA-%D7%95%D7%92%D7%A0%D7%99-%D7%90%D7%99%D7%A8%D7%95%D7%A2%D7%99%D7%9D">לאירועים</a> ניסה לעצור את החשוד, אך הותקף אף הוא במכות.</p>
      <p>במקרה אחר בכתב האישום, בעת שנסעו הנאשם והאישה עם חברים ברכב, הטיח החשוד את ראשה של האישה בחלון הרכב, זאת בגלל ויכוח ביניהם. כתוצאה מהמעשה האישה נפצעה בראשה ונמלטה בסופו של דבר מהרכב.</p>
      <p>על פי כתב האישום, הנאשם איים שוב ושוב על בת זוגו, שלח לה הודעות טקסט בהם איים כי יהרוג אותה וכי היא רק שלו. על פי האישומים, באחד המקרים היכה הנאשם את בנה הקטין של זוגתו רק כי לא נתן לו לשחק במכשיר האיקס בוקס.</p>
      <p>במקרה נוסף בכתב האישום, הנאשם זרק סכין לעבר האישה, שרק בנס פיספסה את הראש שלה. עוד מצוין בכתב האישום כי הנאשם איים כי יהרוג את אביה של בת זוגו וכי ישרוף אותו. </p>
      <p>חוקרי המשטרה שנחשפו לחומרים המתועדים, הקלטות שיחה והודעות טקסט, ציינו כי מדובר בחומרים מסמרי שיער, וכי האישה עברה התעללות קשה על ידי בן זוגה. בפרקליטות מחוז דרום ביקשו לעצור את החשוד עד תום ההליכים המשפטיים נגדו בגלל המסוכנות הגבוהה שנובעת ממנו.</p>
      <p>אנו מכבדים זכויות יוצרים ועושים מאמץ לאתר את בעלי הזכויות בצילומים המגיעים לידינו. אם זיהיתים בפרסומינו צילום שיש לכם זכויות בו, אתם רשאים לפנות אלינו ולבקש לחדול מהשימוש באמצעות כתובת המייל: info@isnet.co.il</p>
      <p>
        <a href="https://www.ashdodnet.com/%D7%90%D7%99%D7%A0%D7%93%D7%A7%D7%A1/%D7%A4%D7%A8%D7%95%D7%99%D7%A7%D7%98%D7%99%D7%9D-%D7%97%D7%93%D7%A9%D7%99%D7%9D-%D7%9C%D7%91%D7%A0%D7%99%D7%99%D7%94?utm_content=LinksUnderArticles">דירות חדשות באשדוד- לחצו כאן</a>
      </p>
    </article>
  </body>
</html>