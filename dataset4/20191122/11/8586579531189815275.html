<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/yeni-safak-yazari-faruk-beserden-erdogani-kizdiracak-sozler-257445h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T11:54:00+00:00"/>
    <meta property="og:title" content="Yeni Şafak yazarı Faruk Beşer'den Erdoğan'ı kızdıracak sözler"/>
    <meta property="og:description" content="Yeni Şafak yazarı Faruk Beşer, Ahmet Davutoğlu'nun kurucularından olduğu Şehir Üniversitesi'ne usulsüz bir müdahale olduğunu savundu. Beşer, &quot;Bunun Davutoğlu ile ilgili olmadığına kimseyi inandıramayız. FETÖ'nün stratejileriyle hareket edilmemeli&quot; dedi."/>
  </head>
  <body>
    <article>
      <h1>Yeni Şafak yazarı Faruk Beşer'den Erdoğan'ı kızdıracak sözler</h1>
      <address><time datetime="2019-11-22T11:54:00+00:00">22 Nov 2019, 11:54</time> by <a rel="author">Yeni Çağ Gazetesi</a></address>
      <p>
        <b>Yeni Şafak yazarı Faruk Beşer, Ahmet Davutoğlu'nun kurucularından olduğu Şehir Üniversitesi'ne usulsüz bir müdahale olduğunu savundu. Beşer, "Bunun Davutoğlu ile ilgili olmadığına kimseyi inandıramayız. FETÖ'nün stratejileriyle hareket edilmemeli" dedi.</b>
      </p>
      <p>Eski Başbakan Ahmet Davutoğlu'nun da kurucuları arasında yer aldığı İstanbul Şehir Üniversitesi'ne, Halkbank aracılığı ile tedbir kondurulması Yeni Şafak yazarı Faruk Beşer'i kızdırdı.</p>
      <p>Bugünkü köşe yazısında bu konuyu kaleme alan Beşer, hükümete uyarıda bulunarak 'Vazgeçin' çağrısında bulundu.</p>
      <p>Yapılan hamlelerin FETÖ'nün çalışma mantığını hatırlattığını savunan Beşer, "Biz FETÖ’ye neden karşı çıktık? Müslümana şedit, kâfire mülayim oldukları, başkalarına hayat hakkı tanımadıkları için değil mi? Biz aynısını yaparsak ne farkımız kalır?" ifadelerini kullandı.</p>
      <p>
        <b>Faruk Beşer'in yazısından ilgili kısımlar şöyle:</b>
      </p>
      <p>"Şehir Üniversitesi haberleri herkes gibi bizi de üzüyor.</p>
      <p>Biz FETÖ’ye neden karşı çıktık? Müslümana şedit, kâfire mülayim oldukları, başkalarına hayat hakkı tanımadıkları için değil mi?</p>
      <p>Biz aynısını yaparsak ne farkımız kalır?</p>
      <p>Bu kapının açılması yarın başkalarının da diğer vakıf üniversitelerine bunu yapmasına kapı açmaz mı?</p>
      <p>Bu bağlamda meselenin Davutoğlu meselesi olmadığına kimseyi ikna edemeyiz.</p>
      <p>Siyaset benim işim değil, ama onunla siyasi bir hesaplaşma yapılacaksa bunu kendi kulvarında yapmalıyız. Kaldı ki Şehir Üniversitesi demek de Davutoğlu demek değil.</p>
      <p>İktidar tutkusu bizi kardeş katline kadar götürmemeli.</p>
      <p>Son karar Sayın Cumhurbaşkanımız’a kalınca bu hatanın düzeltileceğini umuyorum."</p>
      <related>
        <a href="https://www.yenicaggazetesi.com.tr/mustafa-yeneroglu-akpden-istifasini-anlatti-256836h.htm"/>
        <a href="https://www.yenicaggazetesi.com.tr/akpde-istifalar-pes-pese-gelecek-256483h.htm"/>
        <a href="https://www.yenicaggazetesi.com.tr/ahmet-davutoglu-cephesinden-aciklama-ittifak-yapilacak-mi-256143h.htm"/>
        <a href="https://www.yenicaggazetesi.com.tr/iyi-partili-umit-ozdagdan-feto-uyarisi-251800h.htm"/>
      </related>
    </article>
  </body>
</html>