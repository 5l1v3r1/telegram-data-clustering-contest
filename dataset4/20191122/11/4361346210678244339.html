<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/a-bors-utanajart-allergent-jelez-az-alahuzas-es-a-vastag-betu/187120"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-22T11:00:00+00:00"/>
    <meta property="og:title" content="A Bors utánajárt: allergént jelez az aláhúzás és a vastag betű"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A Bors utánajárt: allergént jelez az aláhúzás és a vastag betű</mark>
      </h1>
      <address><time datetime="2019-11-22T11:00:00+00:00">22 Nov 2019, 11:00</time> by <a rel="author">H. N. Zs.</a></address>
      <p>
        <b>Sokunknak okoznak fejtörést a termékek címkéi, annyi információ van rajtuk. Mit jelent a dobozokon az aláhúzás, a vastag betű, milyen elnevezésekre kell figyelnünk? </b>
        <b>Sokunknak okoznak fejtörést a termékek címkéi, annyi információ van rajtuk. Mit jelent a dobozokon az aláhúzás, a vastag betű, milyen elnevezésekre kell figyelnünk?</b>
      </p>
      <p>Még most is a nők döntő többsége végzi a napi bevásárlást, a Felelős Élelmiszergyártók Szövetségének (FÉSZ) tavaszi felmérése szerint több mint 90 százalékuk intézi. A megkérdezetteknek az élelem kiválasztása során a legfontosabb szempontja, hogy egészséges legyen, de megfizethető is és már az is előtérbe került, hogy a termék milyen minőségű.</p>
      <figure>
        <img src="http://media.borsonline.hu/cikk/20/192731/big-lead/650x360/2031189_shutterstock-104872463.jpg"/>
        <figcaption>© Shutterstock</figcaption>
      </figure>
      <p>Ám az is kiderült a FÉSZ kutatásából, hogy az élelmiszercímkéket a vásárlók több mint fele tudatosan megnézi, de nem mindenki érti meg, pontosan mit is jelentenek.</p>
      <h3>Lé vagy ital, nem mindegy</h3>
      <p>Az sem mindegy, hogy a dobozon „gyümölcslé” vagy „gyümölcs­ital” áll.</p>
      <p>– A kettő között nagy különbség van, mégis gyakran összekeverik a kettőt – kezdi a Borsnak Szöllősi Réka élelmiszer-szakértő, a FÉSZ ügyvezetője, majd hozzáteszi – A kettő közti különbséget jogszabály határozza meg. A gyümölcslében 100 százalék gyümölcs van, nem tartalmazhat hozzáadott cukrot, ugyanakkor a gyümölcsitalokra nem vonatkoznak ilyen szabályok, vagyis lehet bennük még hozzáadott cukor. A gyümölcsök persze önmagukban is tartalmaznak természetes cukrokat, ezért a gyümölcslevek cukortartalma is magas, sőt akár ugyanakkora vagy magasabb is lehet, mint a gyümölcsitaloké – hívja fel a figyelmet a szakember.</p>
      <p>Ahogy az étcsokoládé összetevőit is jogszabály rögzíti: csak azt lehet így nevezni, ami kakaótermékeken és cukron kívül mást nem tartalmaz. Van termék, amin az „étbevonó” felirat áll, ez azt jelenti, hogy a kakaóvajon kívül más növényi zsírokat is tartalmazhat.</p>
      <h3>Vastag betű és aláhúzás</h3>
      <p>De, hogy mit jelent, ha a dobozon vastagon szedett betűt vagy aláhúzást látunk?</p>
      <p>– Ezek mindig az allergének. Az élelmiszereken feltüntetett információkat és magát a megjelenítést szigorú előírások határozzák meg. Az összetevők listájában például ki kell emelni az allergén összetevőket, amiket egyébként szintén jogszabály határoz meg. Ez az oka, hogy az élelmiszerek csomagolásán a gyártók aláhúzással, vastagítással, dőlt betűvel jelenítik meg például a tejet, búzalisztet vagy a zellert – világít rá Szöllősi Réka.</p>
      <blockquote><b>Hűteni kell az ESL-t, de az UHT-tejet nem</b> <br/>Tele vannak a szupermarketek UHT és ESL feliratú tejekkel. Sokan nem tudják hová tenni a kifejezéseket. Az <b>UHT</b> egy olyan ultramagas hőmérsékleten történő hőkezelést jelent, melynek során a tejet 136–142 Celsius-fokos hőmérsékleten 2–6 másodpercig hőkezelik, majd szobahőmérsékletre hűtve csomagolják. Ezek a tejek nem igényelnek hűtést, felbontás nélkül, <b>szobahőmérsékleten több hónapon át elállnak.</b> A közhiedelemmel ellentétben nem tartalmaznak tartósítószert, pusztán a speciális hőkezelésnek és csomagolásnak köszönhetően tarthatók el sokáig. Az <b>ESL</b> is hőkezelési technológia, amelynek során a tejet csak néhány pillanatig 100–135 Celsius-fok közötti hőmérsékletre melegítik, majd gyorsan lehűtik. Ennek következtében a tej eltarthatósága 21–28 napra nő. <b>Az ESL-tejek viszont hűtést igényelnek.</b></blockquote>
      <h3>Egyre kevesebb a cukor</h3>
      <p>A gyártók egyre inkább odafigyelnek arra, hogy a termékeikben csökkentsék a cukrot, de ezt nem minden esetben tüntethetik fel a csomagoláson. A csökkentett cukortartalom csak akkor írható rá a termékre, ha az energiacsökkenéssel is jár, ez pedig nem minden esetben teljesül, hiszen a cukor helyett valamit tesznek a termékbe. Emellett a cukormennyiség csökkentésének el kell érnie a 30 százalékot egy hasonló termékhez képest. Ez olyan nagy ízeltérést okoz, amelyet nem biztos, hogy szívesen vesznek a fogyasztók.</p>
    </article>
  </body>
</html>