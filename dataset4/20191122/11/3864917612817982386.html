<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2823512-v-ukrainskogo-diversanta-limeska-v-kolonii-rf-pogirsivsa-stan-zdorova.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T11:31:00+00:00"/>
    <meta property="og:title" content="В “українського диверсанта” Лімешка в колонії РФ погіршився стан здоров'я"/>
    <meta property="og:description" content="У засудженого в РФ українця Геннадія Лімешка погіршився стан здоров'я."/>
  </head>
  <body>
    <article>
      <h1>В “українського диверсанта” Лімешка в колонії РФ погіршився стан здоров'я</h1>
      <h2>У засудженого в РФ українця Геннадія Лімешка погіршився стан здоров'я.</h2>
      <address>
        <time datetime="2019-11-22T11:31:00+00:00">22 Nov 2019, 11:31</time>
      </address>
      <p>Про це у <a href="https://www.facebook.com/denisovaombudsman/photos/a.708811965858222/3175156479223746/?type=3&amp;theater">Facebook</a> повідомила Уповноважений ВР України з прав людини Людмила Денісова.</p>
      <p>"У незаконно засудженого громадянина України Геннадія Лімешка, який тримається у ФКУ ИК-6 УФСИН Росії по Ставропольському краю, погіршився стан здоров’я. Згідно з наданою інформацією, у Геннадія Лімешка почалися проблеми зі шкірою, з'явилися рани на руках, ліктях і ногах", - написала вона.</p>
      <p>Денісова повідомила, що, крім того, на ногах з'явилися хворобливі висипання.</p>
      <p>"Але незважаючи на наявні проблеми зі здоров'ям, адміністрація виправної установи не забезпечує надання необхідної медичної допомоги <a href="https://www.ukrinform.ua/tag-politvazni-kremla">громадянину України</a>", - зауважила омбудсмен.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2761428-sprava-ukrainskih-diversantiv-limeska-v-rosijskij-kolonii-vidvidav-konsul.html">“Справа українських диверсантів”: Лімешка в російській колонії відвідав консул</a>
      </blockquote>
      <p>Вона наголосила, що відсутність необхідної меддопомоги суперечить гарантованим міжнародним стандартам поводження із засудженими особами, що містяться в місцях позбавлення волі.</p>
      <p>У цьому зв'язку Денісова у невідкладному порядку звернулась до Уповноваженого з прав людини в РФ Тетяни Москалькової із закликом вжити відповідних заходів з метою відновлення прав в'язня: "Сприяти в проведенні повного медичного обстеження, за результатами якого надати кваліфіковану медичну допомогу".</p>
      <p>Геннадія Лімешка було затримано правоохоронними органами РФ в серпні 2017 року та засуджено “Судакским городским судом Республики Крым" у травні 2018 року. Українця обвинувачують у незаконному виготовленні та зберіганні вибухових речовин.</p>
      <p>
        <i>Фото: RFE/RL</i>
      </p>
    </article>
  </body>
</html>