<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/firenze/cronaca/sicurezza-bambini-seggiolini-auto-1.4900020"/>
    <meta property="og:site_name" content="La Nazione"/>
    <meta property="article:published_time" content="2019-11-22T11:53:00+00:00"/>
    <meta property="og:title" content="Seggiolini sicuri, che caos. &quot;Acquistarli? Un’impresa&quot;"/>
    <meta property="og:description" content="Il pasticcio dei dispositivi anti abbandono per bimbi. Dal 7 novembre multe ai genitori che non li hanno . Ma nei negozi arrivano con il contagocce"/>
  </head>
  <body>
    <article>
      <h1>Seggiolini sicuri, che caos. "Acquistarli? Un’impresa"</h1>
      <address><time datetime="2019-11-22T11:53:00+00:00">22 Nov 2019, 11:53</time> by <a rel="author">CHRISTIAN CAMPIGLI</a></address>
      <p>Firenze, 22 novembre 2019 - <b>Un’idea</b> giusta, apprezzabile, che può salvare la vita di bambini innocenti, trasformata, per colpa di una gestione discutibile sui tempi di applicazione della norma, in un autentico incubo per genitori e nonni. Basta entrare in un bar, aprire Facebook o passeggiare per la strada. <br/><b>Anche</b> a Firenze il tema dei dispositivi anti abbandono per chi trasporta in auto un bimbo che non ha ancora compiuto quattro anni è sulla bocca di tutti. Lo scorso 7 novembre è scattato l’obbligo della dotazione in auto. E le conseguenti multe (che variano da 81 a 326 euro, oltre alla decurtazione di cinque punti sulla patente) per chi non si mette in regola. Il problema è che i negozi sono sprovvisti dei dispositivi universali, quelli cioè che possono essere usati senza dover cambiare il proprio seggiolino auto (un oggetto che può arrivare a costare anche 300 euro). <br/><b>Non si trovano</b> in città, non si trovano in rete. Persino i produttori sostengono che serve più tempo per distribuirli ai punti vendita. Abbiamo così deciso di fare un giro in tre tra i più importanti negozi di articoli per bimbi di Firenze, per capire i problemi dei commercianti e quelli dei loro clienti. <br/>"Riceviamo circa trecento richieste al giorno – ci raccontano Raffaella e Barbara, di MondoBirbo -. Persone che entrano, alcune gentili, altre molto nervose. C’è tantissima confusione. Sia sui modelli, che possono variare come costi tra i 40 e i 90 euro circa, sia sulla qualità degli stessi dispositivi. I primi giorni son stati devastanti, ad un certo punto abbiamo dovuto staccare le pile dal telefono fisso del negozio. Noi consigliamo ai nostri clienti di prenotarli, pagando un acconto". <br/><b>Al Nidò, </b>punto vendita di viale dei Mille, sono stati più fortunati. "Ne sono arrivati oggi dieci pezzi – ci dice Erica – Ma è un numero assolutamente insufficiente, avremo fin qui almeno seicento prenotazioni. Credo che si sarebbe potuto e dovuto far meglio, da un punto di vista legislativo. Serviva maggiore chiarezza, da parte di chi ci governa, sui tempi e anche sull’omologazione. Faccio un esempio. Ci sono dei modelli la cui pila non può essere sostituita. Che succede quando si esaurisce? Si butta il dispositivo e se ne compra un altro?". <br/><b>Negozio</b> che vai, difficoltà che trovi. Anche Irene, di IdealBimbo, è visibilmente stanca e stressata, dopo una settimana di domande sempre uguali. "Il 90% delle persone che entrano ci chiedono dei dispositivi. Un vero pasticcio, soprattutto per i tempi e per il rischio di multa assai salate".<br/> </p>
      <p>© Riproduzione riservata</p>
    </article>
  </body>
</html>