<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159091_1044.html"/>
    <meta property="og:site_name" content="Novsport"/>
    <meta property="article:published_time" content="2019-11-22T11:12:00+00:00"/>
    <meta property="og:title" content="Министър Кралев: Програмите на ЕС &quot;Еразъм+&quot; и Европейски корпус за солидарност трябва да създават още повече възможности за младите"/>
    <meta property="og:description" content="Ето какво заяви министърът на младежта и спорта от Брюксел"/>
  </head>
  <body>
    <article>
      <h1>Министър Кралев: Програмите на ЕС "Еразъм+" и Европейски корпус за солидарност трябва да създават още повече възможности за младите</h1>
      <address><time datetime="2019-11-22T11:12:00+00:00">22 Nov 2019, 11:12</time> by <a rel="author">Христо Иванов</a></address>
      <p>Ключово е през следващия период на програмите и фондовете на ЕС като "Еразъм +", Европейския корпус за солидарност, европейските структурни и инвестиционни фондове, "Хоризонт 2020" и "Творческа Европа" да създадем още повече възможности за обмен, сътрудничество и изграждане на мрежи в областта на младежката работа.<br/><br/>Това заяви министърът на младежта и спорта Красен Кралев в изказването си в рамките на политически дебат на тема "Визия за младежката работа в Европа: изменението на климата, младите хора и младежката работа" в сектор "Образование, младеж, култура и спорт", който се проведе в рамките на Съвета на ЕС в Брюксел.<br/><br/>Красен Кралев счита за важно бъдещият актуализиран План на ЕС за действие в областта на цифровото образование да обхване и заетостта при младите хора.<br/><br/>"Националната стратегия на България за младежта след 2020 г. има за цел да развие потенциала на младежите и да насърчи инициативността им. Тя е с 10-годишен механизъм и я изготвяме с активното участие на млади хора от всички краища на страната. По този начин създаваме отговорни, солидарни, млади граждани, носители на положителна промяна", посочи министър Кралев.<br/><br/>По време на дебата с гост-говорител младежкият делегат за климата Сара Нюман, Кралев бе категоричен, че изменението на климата не е едноличен въпрос и той изисква координирани действия, не само от правителствата на страните, но и от всеки гражданин на ЕС.<br/><br/>"Важно е младите хора да са всеобхватно подготвени по теми, свързани както с климатичните промени, така и с околната среда, и затова ключови са формалното и неформалното образование и обучение. Активността на младежите по отношение на екологията е свързана с постигането на 11-те европейски младежки цели", отбеляза министърът на младежта и спорта.<br/><br/>Министър Кралев даде пример със зелените работни места, които биха предоставили необходимите възможности за работа на младите хора, но и ще дадат възможност за прякото им участие в дейности, свързани с преодоляване на последиците от изменящия се климат.  В края на своето изказване, министърът на спорта изрази позиция, че младите хора са ресурсът, който трябва на Европа не само за справяне с климатичните промени, но и за всички аспекти от живота.</p>
    </article>
  </body>
</html>