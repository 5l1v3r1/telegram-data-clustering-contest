<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/benessere/dieta-topinambur/658480/"/>
    <meta property="og:site_name" content="DiLei"/>
    <meta property="article:published_time" content="2019-11-22T11:37:21+00:00"/>
    <meta property="og:title" content="Dieta col topinambur: ti sgonfi e tieni a bada il colesterolo"/>
    <meta property="og:description" content="Conosciuto anche come carciofo di Gerusalemme, il topinambur è ricco di proprietà benefiche. Scopriamo come e perché introdurlo nella dieta."/>
  </head>
  <body>
    <article>
      <h1>Dieta col topinambur: ti sgonfi e tieni a bada il colesterolo</h1>
      <h2>Originario del centro America, il topinambur è un gustoso alleato della forma fisica</h2>
      <address>
        <time datetime="2019-11-22T11:37:21+00:00">22 Nov 2019, 11:37</time>
      </address>
      <p><b>Introdurre il topinambur nella propria dieta</b> può rivelarsi una scelta utile ai fini del <b>controllo dei livelli di colesterolo</b>. Questo tubero è un valido alleato anche quando si tratta di <b>combattere il gonfiore addominale</b>. Per essere più precisi, quando si parla del topinambur è bene sottolineare che si tratta della <b>radice dell’</b><i><b>Helianthus Tuberosus</b> </i>e che la sua terra d’origine è l’America centrale.</p>
      <p>Con una stagione principale che va da ottobre a marzo, il topinambur si contraddistingue per l’importante <b>contenuto di fibre</b>. Per dare qualche numero ricordiamo che <b>100 grammi di radice</b> garantiscono l’<b>apporto di 1,6 grammi di questi principi nutritivi benefici per la salute</b>.</p>
      <p>Le fibre, come ben si sa, sono fondamentali per favorire l’<b>efficienza dell’attività intestinale</b> e, di conseguenza, per combattere la <b>stipsi</b> e il <b>gonfiore addominale</b> da essa causato. Le fibre fanno anche bene al cuore. Includerle nella propria alimentazione aiuta infatti a <b>stabilizzare i livelli di colesterolo cattivo LDL.</b></p>
      <p>I motivi per cui vale la pena inserire il topinambur nella dieta non finiscono certo qui! Come sottolineato dagli <a href="https://www.humanitas.it/enciclopedia/alimenti/verdure/topinambur">esperti di Humanitas</a>, questa radice è contraddistinta pure dalla presenza di <a href="https://dilei.it/benessere/fotonotizia/vitamina-a-cibi/571299/">vitamina A</a>, uno dei più potenti antiossidanti naturali. Da non trascurare è pure la ricchezza in <a href="https://dilei.it/benessere/arancia-vitamina-c-effetti-colesterolo/655329/">vitamina C</a> e <b>vitamina E,</b> anch’esse molto utili nella <b>lotta contro i radicali liberi.</b></p>
      <p>Degna di nota è inoltre la presenza di <b>vitamine del gruppo B</b> e di <b>folati</b> in particolare (la loro assunzione è consigliata durante la gestazione per prevenire problematiche a carico del tubo neurale del nascituro, ma anche quando si cerca una gravidanza).</p>
      <p>Il topinambur è particolarmente adatto a chi vuole perdere peso per via del suo <b>basso carico glicemico</b>. Il <b>contenuto di glucidi</b> è infatti quasi totalmente caratterizzato da <a href="https://dilei.it/benessere/la-dieta-per-un-intestino-felice/643395/">inulina</a>, un polisaccaride la cui assunzione è spesso consigliata nei regimi alimentari ipocalorici.</p>
      <p>In linea di massima, l’<b>inclusione del topinambur nella dieta</b> è <b>priva di controindicazioni</b>. In letteratura medica non sono presenti evidenze relative a una sua possibile interazione con farmaci. Fondamentale è comunque <b>non esagerare</b>: in quantità eccessive, l’inulina può infatti provocare effetti fastidiosi, in primis <b>mal di pancia</b> e <b>diarrea</b>.</p>
      <p>Prima di iniziare a portarlo in tavola – le <b>ricette</b> utili al proposito sono numerose e vanno dalle <b>chips</b> ai <b>risotti</b> che lo vedono protagonista assieme ad altri ingredienti sfiziosi come la zucca e il gorgonzola – è opportuno<b> consultare il proprio medico curante.</b></p>
      <related>
        <h4>Leggi anche</h4>
        <a href="https://dilei.it/benessere/topinambur-proprieta-benefici-e-come-si-usa-in-cucina/522867/"/>
        <a href="https://dilei.it/benessere/dieta-detox-sedano/657331/"/>
        <a href="https://dilei.it/benessere/dieta-con-fibre/646448/"/>
        <a href="https://dilei.it/benessere/mandarino-intestino-sano-controllo-colesterolo/654002/"/>
        <a href="https://dilei.it/benessere/dieta-broccoli/650997/"/>
      </related>
    </article>
  </body>
</html>