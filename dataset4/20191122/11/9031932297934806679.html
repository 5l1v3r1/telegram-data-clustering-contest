<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/udawal-pilota-by-latac-za-darmo-zlap-mnie-jesli-potrafisz-w-indyjskim-stylu/"/>
    <meta property="og:site_name" content="Polsat News"/>
    <meta property="article:published_time" content="2019-11-22T11:02:00+00:00"/>
    <meta property="og:title" content="Udawał pilota, by latać za darmo. &quot;Wyleciał&quot; z lotniska w kajdankach"/>
    <meta property="og:description" content="Przez niemal pół roku udawał pilota Lufthansy, by latać za darmo. Rajan Mahbubani miał podrabiany identyfikator, uniform i plakietkę na bagaż. Zdjęcia w przebraniu publikował w mediach społecznościowych, aby zaimponować swoim znajomym. Samozwańczy pilot &quot;wyleciał&quot; z lotniska w kajdankach."/>
  </head>
  <body>
    <article>
      <h1>Udawał pilota, by latać za darmo. "Wyleciał" z lotniska w kajdankach</h1>
      <address>
        <time datetime="2019-11-22T11:02:00+00:00">22 Nov 2019, 11:02</time>
      </address>
      <p>
        <b>Przez niemal pół roku udawał pilota Lufthansy, by latać za darmo. Rajan Mahbubani miał podrabiany identyfikator, uniform i plakietkę na bagaż. Zdjęcia w przebraniu publikował w mediach społecznościowych, aby zaimponować swoim znajomym. Samozwańczy pilot "wyleciał" z lotniska w kajdankach.</b>
      </p>
      <related>
        <a href="https://www.polsatnews.pl/wiadomosc/2019-10-11/samolot-uderzyl-w-kabel-wyciagu-narciarskiego-i-zawisl-na-nim-pilota-wyrzucilo-z-kabiny/"/>
      </related>
      <p>To historia rodem z filmu "Złap mnie, jeśli potrafisz" Stevena Spielberga, w którym młody mężczyzna, podając się za pilotów, lekarzy i profesorów, wyłudził z banków ponad 2,5 mln dolarów. </p>
      <figure>
        <iframe src="https://www.youtube.com/embed/71rDQ7z4eFg" width="560" height="315" data-service="Youtube" scrolling="no"/>
      </figure>
      <p>"Złap mnie, jeśli potrafisz" opowiada autentyczną historię oszusta z lat 60. Nie wiadomo, czy Rajan Mahbubani inspirował się twórczością Spielberga, jednak trzeba przyznać, że wykazał się pomysłowością.</p>
      <p>
        <a href="https://www.polsatnews.pl/wiadomosc/2019-10-02/pomyslowy-student-oszukal-oszusta-jego-wlasna-metoda/">
          <b>ZOBACZ: Pomysłowy student przechytrzył oszustów ich własną metodą</b>
        </a>
      </p>
      <p>
        <b>Był traktowany przez załogę w "szczególny sposób"</b>
      </p>
      <p>Mężczyzna w ciągu sześciu miesięcy kilkanaście razy latał na preferencyjnych warunkach podając się za pilota Lufthansy. W tym celu kupił podrabiany identyfikator i, jak podaje "Times of India", był dzięki temu traktowany przez załogę pokładową w "szczególny sposób". Mógł także skorzystać z wejścia na pokład bez kolejki.</p>
      <p>
        <a href="https://www.polsatnews.pl/wiadomosc/2019-07-18/turek-wypral-17-mln-zl-i-oszukiwal-na-podatkach/">
          <b>ZOBACZ: Turek "wyprał" 17 mln zł i oszukiwał na podatkach. Został aresztowany</b>
        </a>
      </p>
      <p>Mahbubani chwalił się tym nawet w mediach społecznościowych, aby zaimponować znajomym.</p>
      <figure>
        <iframe data-src="https://twitter.com/ANI/status/1196793947290390528?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mimo że jego oszustwo trwało pół roku, w końcu trafił na rzetelnego pracownika lotniska, który postanowił sprawdzić jego tożsamość. Kiedy próbował wejść na pokład, poproszono go o przedstawienie dokumentu. Gdy się wylegitymował, obsługa zadzwoniła do biura Lufthansy, by potwierdzić, że dana osoba u nich pracuje. Niemiecki przewoźnik zaprzeczył i mężczyznę zatrzymano.</p>
      <p>
        <b>Przyznał się do oszustwa</b>
      </p>
      <p>Na miejsce skierowano załogę, która miała sprawdzić autentyczność poświadczenia. Podczas rozmowy z przedstawicielami Lufthansy, mężczyzna przyznał, że to tylko fałszywe przebranie, a podrabiany identyfikator kupił w Bangkoku. Wykorzystywał go wiele razy m.in. na lotniskach w Delhi i Kalkucie.</p>
      <p>
        <a href="https://www.polsatnews.pl/wiadomosc/2019-11-02/gang-asfaltowych-oszustow-we-wloszech-wsrod-zamieszanych-w-proceder-sa-polacy/">
          <b>ZOBACZ: Gang "asfaltowych oszustów" we Włoszech. Wśród zamieszanych w proceder są Polacy</b>
        </a>
      </p>
      <p>Zgodnie z fałszywym dokumentem Rajan Mahbubani był konsultantem i instruktorem sieci lotniczych Lufthansa.</p>
      <p>Mężczyzna został wyprowadzony z portu lotniczego przez policję. W sprawie wszczęto śledztwo.</p>
      <p>
        <a href="https://www.polsatnews.pl/wideo/tragiczny-wypadek-na-slowacji-zginelo-12-osob-w-tym-uczniowie_6759595/">WIDEO - Tragiczny wypadek na Słowacji. Zginęło 12 osób, w tym uczniowie</a>
      </p>
      <figure>
        <img src="https://r.dcs.redcdn.pl/http/o2/redefine/cp/cp/cp5y1tpdtgs6aunoxikqm73y467nib52.jpg"/>
      </figure>
    </article>
  </body>
</html>