<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/ismet-csokkent-a-nemet-maganszektor-teljesitmenye-1886007/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T11:30:00+00:00"/>
    <meta property="og:title" content="Ismét csökkent a német magánszektor teljesítménye"/>
    <meta property="og:description" content="A visszaesés üteme enyhébb volt és felbukkantak biztató jelek is."/>
  </head>
  <body>
    <article>
      <h1>Ismét csökkent a német magánszektor teljesítménye</h1>
      <address><time datetime="2019-11-22T11:30:00+00:00">22 Nov 2019, 11:30</time> by <a rel="author">MTI</a></address>
      <p>Csökkent a német gazdaság magánszektorának teljesítménye novemberben, már a harmadik egymást követő hónapban, de a visszaesés üteme kicsit enyhébb volt és felbukkantak biztató jelek is.</p>
      <p>Az IHS Markit londoni székhelyű pénzügyi-gazdasági adatszolgáltató felmérésének pénteken közölt előzetes adatai szerint a feldolgozóipar beszerzésimenedzser-indexe (BMI) 5 havi csúcspontra, 43,8 pontra nőtt az októberi 42,1 pontról. Elemzők kisebb javulásra, 42,9 pontos értékre számítottak.</p>
      <p>A szolgáltatóipari BMI előzetes értéke viszont 38 havi mélypontra, 51,3 pontra süllyedt az előző havi 51,6 pontról. Elemzők emelkedésre, 52 pontos értékre számítottak.</p>
      <p>A feldolgozóipar és a szolgáltatási szektor együttes teljesítményét tükröző összetett beszerzésimenedzser-index (BMI) előzetes értéke 3 havi csúcspontra, 49,2 pontra nőtt az októberi 48,9 pontról. Elemzők erősebb javulást, 49,4 pontot vártak.</p>
      <p>A BMI 50 pont feletti értéke a vizsgált gazdasági ágazat teljesítményének növekedését, 50 pont alatti értéke pedig csökkenését jelzi.</p>
      <figure>
        <img src="https://www.vg.hu/wp-content/uploads/2017/12/0333243035.jpg"/>
        <figcaption>Fotó: AFP</figcaption>
      </figure>
      <aside>A feldolgozóipar és a szolgáltatások együttesen a német gazdaság több mint kétharmadát adják.</aside>
      <p>Vannak azonban reményre okot adó jelek is: lassabb ütemben csökkentek a külföldi megrendelések, amelyek kulcsfontosságú szerepet töltenek be az exportorientált feldolgozóiparban,</p>
      <aside>az üzleti bizalom pedig négy hónap óta először visszatért, de a múlthoz képest továbbra is alacsony szinten áll.</aside>
      <p>Az adatokat kommentálva Phil Smith, az IHS Markit főközgazdásza kiemelte:</p>
      <aside>a szolgáltató szektor még mindig rugalmasságot mutat, de csak szerény mértékben, az utóbbi három év leglassabb ütemével bővült.</aside>
      <p>A feldolgozóipar változatlanul recesszióban van, de legalább jó irányba mozdult el, és a legrosszabbat már maga mögött hagyta.</p>
      <blockquote>Sajnálatos, hogy a foglalkoztatottság nem növekedett, de az adatok azt mutatják, hogy az alacsony infláció és a bérek emelkedése támogatja a fogyasztást</blockquote>
      <p>– mutatott rá Smith.</p>
    </article>
  </body>
</html>