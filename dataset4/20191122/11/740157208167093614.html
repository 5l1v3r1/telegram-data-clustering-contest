<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/samorzady-rozwazaja-zmiane-metody-naliczania-stawek-za-odbior-smieci-bedzie-taniej-i-sprawiedliwiej,135354.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T11:00:00+00:00"/>
    <meta property="og:title" content="Samorządy rozważają zmianę metody naliczania stawek za odbiór śmieci. Będzie taniej i sprawiedliwiej?"/>
    <meta property="og:description" content="Samorządy masowo podnoszą stawki za odbiór odpadów komunalnych, często o 100 procent, a w skrajnych przypadkach nawet 200-300 procent. Coraz częściej zastanawiają się jednak nad zmianą metody naliczania, której celem byłoby uszczelnienie systemu. Pytanie czy zmiana może również ograniczyć drastyczne w ostatnim czasie podwyżki stawek? W Warszawie zaproponowano stawki od metra kwadratowego mieszkania, w Słupsku skłaniają się ku metrowi sześciennemu zużytej wody. Inną metodę widziałby w Gdyni radny PiS Marek Dudziński. Każdy sposób naliczania ma swoich zwolenników i przeciwników."/>
  </head>
  <body>
    <article>
      <h1>Samorządy rozważają zmianę metody naliczania stawek za odbiór śmieci. Będzie taniej i sprawiedliwiej?</h1>
      <address><time datetime="2019-11-22T11:00:00+00:00">22 Nov 2019, 11:00</time> by <a rel="author">PW  </a></address>
      <h4>Samorządy masowo podnoszą stawki za odbiór odpadów komunalnych, często o 100 procent, a w skrajnych przypadkach nawet 200-300 procent. Coraz częściej zastanawiają się jednak nad zmianą metody naliczania, której celem byłoby uszczelnienie systemu. Pytanie czy zmiana może również ograniczyć drastyczne w ostatnim czasie podwyżki stawek? W Warszawie zaproponowano stawki od metra kwadratowego mieszkania, w Słupsku skłaniają się ku metrowi sześciennemu zużytej wody. Inną metodę widziałby w Gdyni radny PiS Marek Dudziński. Każdy sposób naliczania ma swoich zwolenników i przeciwników.</h4>
      <hr/>
      <ul>
        <li>
          <b>Zgodnie z propozycję magistratu, stawki w Gdyni mogą wzrosnąć o 140 proc. Zdaniem radnego Dudzińskiego należy zmienić metodę naliczania, która obecnie opiera się w tym mieście na metrach kwadratowych. - Czy to powierzchnia mieszkania produkuje śmieci? Nie! – komentuje.</b>
        </li>
        <li>
          <b>Z krytyką mieszkańców spotkała się też propozycja przejścia na „metraż” w Warszawie. Władze miasta zwracają jednak uwagę, że żadna z dostępnych metod nie jest idealna.</b>
        </li>
        <li>
          <b>Już od blisko roku zmianę sposobu naliczania konsultują władze Słupska, gdzie prawdopodobnie niebawem już po raz drugi w tym roku zostaną podniesione opłaty za wywóz. To samo może nastąpić np. w Legnicy, która 5 lat temu jako jedno z nielicznych polskich miast obniżyła swoje stawki. </b>
        </li>
      </ul>
      <p>20 listopada Urząd Miasta w Gdyni poinformował, że przygotował propozycje nowych stawek za śmieci, które zostały wyliczone na podstawie kosztów miesięcznego funkcjonowania całego systemu. Podwyżka ma wynieść aż ok. 140 proc.</p>
      <p>Gdyński magistrat podał, że podwyżki to skutek decyzji rządu o zmianie przepisów, przede wszystkim nowej ustawy o gospodarowaniu odpadami i rozporządzeń Ministra Środowiska oraz zmian gospodarczych. Drożej wyszło też w związku z przetargiem na wywóz.</p>
      <p>- Ostatecznie całościowy miesięczny koszt funkcjonowania systemu wzrósł o 151,7 proc. i wynosi 6,62 mln złotych. Trzeba pamiętać, że miasto nie zarabia na śmieciach – zgodnie z ustawą miasto nie może pobierać ani mniej, ani więcej pieniędzy od mieszkańców niż kosztuje obsługa systemu. Przed nami jeszcze sesja Rady Miasta, na której radni odniosą się do naszych propozycji - wyjaśnił Michał Guć, wiceprezydent ds. innowacji odpowiadający za sprawy środowiska.</p>
      <p>Więcej na temat <a href="https://www.portalsamorzadowy.pl/gospodarka-komunalna/gdynia-podnosi-stawki-za-smieci-o-140-proc-mamy-zwiazane-rece,135266.html">tutaj</a>.</p>
      <h3>Dudziński: 140 proc. podwyżka to nie wina rządu</h3>
      <p>Propozycje miasta skomentował radny miejski PiS Marek Dudziński, który przede wszystkim skrytykował uzasadnienie drastycznych podwyżek, w jego mniemaniu zbyt mocno obciążające rząd.</p>
      <p>- Jedyną winą rządu jest to, że podnosi wskaźniki gospodarcze, które ostatecznie korzystnie wpływają na sytuację materialną Polaków. Winą rządu jest opłata środowiskowa - którą trzeba opłacić. Ochrona klimatu i walka o czyste środowisko ma swoją finansową cenę, ale nie dajmy sobie wmówić, że wzrost płac powoduje 140 proc. większe koszty opłat za śmieci – uważa radny.</p>
      <p>O tym, że podwyżki opłat za odpady to nie wina rządu, ale właśnie samorządy mają wieloletnie zaniedbania, mówił również w wywiadzie dla <a href="https://www.portalsamorzadowy.pl/gospodarka-komunalna/podwyzki-oplat-za-odpady-to-nie-wina-rzadu-samorzady-maja-wieloletnie-zaniedbania,135343.html">PortalSamorzadowy.pl Sławomir Mazurek.</a></p>
      <p>- Pytanie, czy samorządy chcą podjąć wysiłek, czy wybierają najprostsze rozwiązanie, jakim jest przerzucenie kosztów na mieszkańców - mówi spytany o wprowadzane przez gminy podwyżki opłat za odbiór i zagospodarowania odpadów podsekretarz stanu.</p>
      <p>Czytaj więcej: <a href="https://www.portalsamorzadowy.pl/gospodarka-komunalna/podwyzki-oplat-za-odpady-to-nie-wina-rzadu-samorzady-maja-wieloletnie-zaniedbania,135343.html">Podwyżki opłat za odpady to nie wina rządu. Samorządy mają wieloletnie zaniedbania</a></p>
      <p> </p>
      <p>Marek Dudziński zwraca natomiast uwagę, że nie jest winą rządu, że sposób naliczania opłat za śmieci w Gdyni uzależniony jest od metrażu. Radny krytykuje tę metodę.</p>
      <p>- Przykładowo, starsza Pani/małżeństwo emerytów/ osoba samotna, którzy produkują mniej śmieci zapłacą tyle samo, co czteroosobowa rodzina, mieszkająca na tym samym metrażu. Czy to jest sprawiedliwe? Czy to powierzchnia mieszkania produkuje śmieci? Nie! To ludzie produkują śmieci, a nie metry kwadratowe – komentuje.</p>
      <p>
        <a href="https://www.portalsamorzadowy.pl/gospodarka-komunalna/podwyzki-cen-za-odbior-smieci-zaplaca-nawet-120-procent-wiecej,134090.html">Podwyżki cen za odbiór śmieci. Zapłacą nawet 120 procent więcej</a>
      </p>
      <p>Marek Dudziński podkreśla, że radni PiS opowiadają się za naliczeniem od osób mieszkających w danym miejscu.</p>
      <p>- Kiedy spojrzymy do uzasadnienia uchwały, to zobaczymy faktyczną przyczynę wzrostu kosztów opłaty. Jest nią wzrost ceny tony plastiku i metali z 50 zł/t do 326 zł/t i to wynik tego o czym między zdaniami mówi artykuł na stronie internetowej miasta. Tylko tak, aby nie wybijało się to na pierwszy plan. To kwestia tego, że Chiny zaprzestały importu odpadów plastikowych i papierowych, przez co ich utylizacja jest po prostu droższa. To kwestia wyłącznie rynkowa, a nie decyzji rządowych – zaznacza radny PiS.</p>
      <p>Jego zdaniem ceny za odbiór odpadów muszą wzrosnąć „ale nie aż tyle i nie dla osób, które muszą płacić więcej tylko dlatego, że mieszkają na większej powierzchni”.</p>
      <h3>W Warszawie chcą przejść na metraż</h3>
      <p>Zdaniem władz stolicy stawka naliczana od osoby jest nieskuteczna w zakresie ściągalności. Dlatego kilka dni temu zaproponowały przejście na system metrażowy. W domkach jednorodzinnych miałaby obowiązywać stawka ryczałtowa w wysokości 94 zł miesięcznie, bez względu na metraż, zużytą wodę i liczbę mieszkańców. Za mieszkania do 60 m kw. opłata wynosiłaby 1,20 zł za każdy metr, a jeśli chodzi lokale od 60 do 120 m kw. byłoby to 1,20 zł za każdy metr do 60 m, a powyżej 60 m 0,88 zł. Ci, do których należą mieszkania o powierzchni przekraczającej 120 m kw. płaciliby natomiast: 1,20 zł za każdy metr do 60, następnie 0,88 zł do 120 metrów, a powyżej 120 - 0,56 zł.</p>
      <p>Sprawdź <a href="https://www.portalsamorzadowy.pl/gospodarka-komunalna/podwyzki-oplat-za-odbior-smieci-gdzie-najdrozej,122766.html">Podwyżki opłat za odbiór śmieci. Gdzie najdrożej?</a></p>
      <p>Propozycje urzędników, które mają być jeszcze poddane konsultacjom, szybko zostały skrytykowane przez mieszkańców m.in. w internecie, jako niesprawiedliwe. Zarzucono miastu np., że wprowadza kolejny podatek. Ale władze Warszawy są zdania, że stawki opłat za odbiór śmieci właściwie są już formą podatku, a żadna z dopuszczalnych przez polskie prawo metod, czyli od gospodarstwa, powierzchni lokalu, ilości zużytej wody czy liczby lokatorów nie jest idealna. Metrażowa wydaje im się jednak najlepsza.</p>
      <p>Zanim ratusz ją zaproponował, otrzymał z Głównego Urzędu Statystycznego dane, z których wynika, że ok. 75 proc. warszawskich mieszkań ma powierzchnię 60 m kw. i mniejszą. Urzędnicy wywnioskowali, że liczba lokatorów nie rośnie proporcjonalnie do metrażu, dlatego na 50 m niekoniecznie mieszka mniej osób niż na 80. Z uwagi na to, zdecydowano się na wolniej rosnące opłaty powyżej progu 60 m.</p>
      <h3>Skłaniają się ku wodzie</h3>
      <p>Słupsk już od ok. roku konsultuje kwestię zmiany metody naliczania, która obecnie odnosi się do jednego mieszkańca. Konieczność wprowadzenia zmiany uzasadniana jest faktem, że obecnie liczba deklaracji jest zbyt mało w porównaniu do danych urzędowych obejmujących liczbę mieszkańców. <br/>Na spotkaniach m.in. z udziałem prezydent Krystyny Danileckiej – Wojewódzkiej, dyskutowano na temat racjonalności zastosowania każdej z czterech dopuszczalnych. Padła też propozycja, żeby w mieszkaniach w blokach uzależnić opłatę od metrażu, a w domach jednorodzinnych od zużycia wody. Póki co największe szanse wydaje się mieć opcja przelicznikiem za metr sześcienny wody, ale ostateczne decyzje dopiero zapadną.</p>
      <p>Zobacz też <a href="https://www.portalsamorzadowy.pl/gospodarka-komunalna/oplata-za-smieci-wedlug-zuzycia-wody-gminom-stoja-na-przeszkodzie-niejasne-przepisy,125584.html">Opłata za śmieci według zużycia wody. Gminom stoją na przeszkodzie niejasne przepisy</a>.</p>
      <p>Niebawem zapadną też decyzje odnośnie wzrostu stawek w Słupsku – <a href="https://www.portalsamorzadowy.pl/gospodarka-komunalna/slupsk-rada-miejska-podwyzszyla-stawki-oplat-za-odbierane-od-mieszkancow-smieci,120563.html">już po raz drugi w tym roku</a>, ale z mocą obowiązywania od 1 marca 2020. W projekcie uchwały zapisano je w wysokości 18 zł (aktualnie 12 zł) od mieszkańca miesięcznie, jeśli zbiórka odbywa się w sposób selektywny (16 zł jeśli kompostuje się bioodpady stanowiące odpady komunalne w kompostowniku przydomowym). Co innego w przypadku zmieszanych. W okresie od dnia 1 marca 2020 do 31 grudnia 2020 stawka opłaty podwyższonej wynosić miałaby dwukrotność tej stawki (czyli 36 zł), a w okresie od 1 stycznia 2021 do dnia 31 grudnia 2021 trzykrotność (54 zł).</p>
      <h3>Podwyżki też w Legnicy</h3>
      <p>Już w najbliższy poniedziałek 25 listopada kwestię podwyżek procedować będą też radni miejscy w Legnicy. Jeśli zatwierdzą propozycję prezydenta Tadeusza Krzakowskiego, będzie to podwyżka o ok. 125 proc. – w przypadku segregowanych z 9,70 zł/os. na 21,80 zł/os. Na nieselektywną zbiórkę trzeba będzie płacić dwa razy więcej. Co ciekawe Legnica była w 2014 roku jednym z nielicznych polskich miast, które zdecydowało się ówczesne stawki obniżyć (z 13,70 na 9,70 zł).</p>
      <p>- Od początku uruchomienia nowego systemu gospodarowania odpadami w 2013 roku, utrzymywaliśmy stawkę na odbiór odpadów komunalnych na bardzo niskim poziomie. Stawka 9,70 zł była jedną z najniższych w Polsce. Teraz, przez zmiany ustawowe w prawie krajowym, jesteśmy zmuszeni do jej podniesienia. Bardzo długo pracowaliśmy nad tym, aby skalkulować ją na najniższym dla mieszkańców poziomie. Nadal, patrząc na to, co uchwalają inne miasta – jest to korzystna stawka. W niektórych miejscowościach stawka przekracza już 30 zł miesięcznie na mieszkańca – wyjaśniła ostatnio Jadwiga Zienkiewicz, wiceprezydenta miasta.</p>
      <p>O 3,50 zł miesięcznie mniej od osoby, płaciliby jednak ci mieszkańcy domków jednorodzinnych, którzy zadeklarowaliby prowadzenie kompostownika.</p>
    </article>
  </body>
</html>