<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/nyheter/snart-kan-du-blippa-biljetten-i-kollektivtrafiken-med-samsung-pay"/>
    <meta property="og:site_name" content="Mobil"/>
    <meta property="article:published_time" content="2019-11-22T11:40:00+00:00"/>
    <meta property="og:title" content="Snart kan du blippa biljetten i kollektivtrafiken med Samsung Pay"/>
    <meta property="og:description" content="Samsung meddelar i sin Pay-app att man snart kommer att kunna lagra sina kollektivtrafikkort i Samsung Pay, utöver bankkorten."/>
  </head>
  <body>
    <article>
      <h6 class="kicker">Ny biljettstandard</h6>
      <h1>Snart kan du blippa biljetten i kollektivtrafiken med Samsung Pay</h1>
      <address><time datetime="2019-11-22T11:40:00+00:00">22 Nov 2019, 11:40</time> by <a rel="author" href="mailto:elias.nordling@mobil.se" target="_blank">Elias Nordling</a></address>
      <p>Nyheter <br/><b>Samsung meddelar i sin Pay-app att man snart kommer att kunna lagra sina kollektivtrafikkort i Samsung Pay, utöver bankkorten.</b></p>
      <p>När man blippar sitt kort i kollektivtrafiken använder man i grund och botten samma nfc-teknik som man använder när man blippar betalningar med sitt bankkort, eller för den delen med sin mobil eller klocka. Det är därför tekniskt rätt okomplicera att spara sitt kollektivtrafikkort i en mobil betaltjänst som Samsung Pay precis som bankkorten. Problemet har snarare varit att varje lokaltrafikbolag har sina egna biljettsystem och taxor. Det problemet har svensk kollektivtrafiks gemensamma samarbetsbolag Samtrafiken arbetat med ett tag, och nu har man tagit fram en standard som kallas BoB, som ska samordna tekniken så att det blir möjligt att köpa biljetter till mer än ett lokaltrafikföretag med samma app.</p>
      <p>En viktig aktör i detta är en annan betaltjänstleverantör, svenska Fidesmo. Fidesmo har integrerat sina system och tjänster i Samtrafikens standard. De kan därmed inte bara se till att deras egna betaltjänst kan användas till att köpa lokaltrafikbiljetter, utan även se till att andras tjänster fungerar med lokaltrafikstandarden. Det är i samarbete med Fidesmo som Samsung nu meddelat att man ska kunna lagra sina lokaltrafikkort i Samsung Pay inom kort.</p>
      <p>Det finns fortfarande många frågetecken kring hur tjänsten kommer att fungera i praktiken. Det är till exempel frivilligt för lokaltrafikbolagen att ansluta sig till BoB-standarden, även om den ska vara konstruerad för att kräva ett minimum av systemintegration från lokaltrafiken. Det är oklart vilka biljetter man kommer att kunna köpa i denna form, och förmodligen är det beroende av i vilken form de säljs av lokaltrafiken i dag.</p>
      <p>Som Samsung formulerar det handlar det om att lagra sitt lokaltrafikkort i Samsung Pay, och det är nog så man ska räkna med att det kommer att fungera. Det vill säga de tjänster du har på ditt kort kommer även att fungera via Samsung-mobilen eller Samsung-klockan.</p>
      <related>
        <h4>Relaterade artiklar</h4>
        <a href="https://www.mobil.se/nyheter/reportage/kartlaggning-mobila-betalningar-sa-kommer-du-igang"/>
        <a href="https://www.mobil.se/nyheter/samsung-pay-slutar-fungera-med-magnetlasare"/>
      </related>
    </article>
  </body>
</html>