<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autoexpert.ro/noile-mercedes-amg-gle-63-4matic-si-gls-63-4matic/"/>
    <meta property="og:site_name" content="AutoExpert"/>
    <meta property="article:published_time" content="2019-11-22T11:05:55+00:00"/>
    <meta property="og:title" content="Noile Mercedes-AMG GLE 63 4Matic+ și GLS 63 4Matic+"/>
    <meta property="og:description" content="Daimler a prezentat modelele Mercedes-AMG GLE 63 4Matic+, GLE 63 S 4Matic+ și GLS 63 4Matic+. Elementul comun: motorul V8 twin-turbo de 4 litri."/>
  </head>
  <body>
    <article>
      <h1>Noile Mercedes-AMG GLE 63 4Matic+ și GLS 63 4Matic+</h1>
      <address><time datetime="2019-11-22T11:05:55+00:00">22 Nov 2019, 11:05</time> by <a rel="author" href="https://www.autoexpert.ro/author/bogdan_grigorescu/" target="_blank">Bogdan Grigorescu</a></address>
      <figure>
        <img src="https://www.autoexpert.ro/wp-content/uploads/2019/11/19C0563_022-1-830x467.jpg"/>
      </figure>
      <p>
        <b>Daimler a prezentat modelele Mercedes-AMG GLE 63 4Matic+, GLE 63 S 4Matic+ și GLS 63 4Matic+. Elementul comun: motorul V8 twin-turbo de 4 litri, care dezvoltă între 571 și 612 CP.</b>
      </p>
      <p>Tradiția ”translatării” performanțelor AMG la gama de SUV-uri a căpătat formă acum fix două decenii, odată cu apariția lui ML 55, care dezvolta atunci 347 CP. Acum, după încă trei generații, succesorului GLE V167 îi este montat motorul V8 twin-turbo de 4,0 l, în două variante de putere (571 și 612 CP), și, astfel, se nasc versiunile Mercedes-AMG GLE 63 4Matic+ și, respectiv, GLE 63 S 4Matic+.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/19C0563_013-1-300x200.jpg"/>
      </figure>
      <h3>
        <a href="https://www.autoexpert.ro/acest-model-mercedes-va-primi-o-versiune-electrica-fanii-nu-se-asteptau-niciodata/">Mercedes-Benz G-Class electric?</a>
      </h3>
      <p>Propulsorul V8 are tehnologie de dezactivare a cilindrilor (la sarcini parțiale, taie alimentarea cilindrilor 2,3, 5 și 8), vine însoțit de filtru de particule și, în premieră, primește un sistem EQ Boost starter – alternator, care dezvoltă 22 CP și funcționează la tensiunea de 48 V. Acesta este dispus între motor și cutie pentru a salva spațiu și suplimentează temporar cuplul motor al V8-ului cu 250 Nm, iar pe perioadele de decelerare recuperează energia. Turbo-compresoarele sunt dispuse între cele două rânduri de cilindri pentru a răspunde mai prompt la accelerări.</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/19C0563_045-1-300x200.jpg"/>
      </figure>
      <p>Peste acesta, sistemul AWD, suspensia pneumatică adaptivă (cu programe Comfort, Sport și Sport+) și barele stabilizatoare active lucrează cu transmisia TCT 9G pentru a-i asigura o dinamică de top. Accelerația 0-100 km/h durează 4,0 s (sau 3,8 s la versiunea S).</p>
      <h3>
        <a href="https://www.cargo-bus.ro/test-noul-actros-maxitehnicus/">Citește aici testul cu noul Mercedes-Benz Actros!</a>
      </h3>
      <p>Iar dacă, ocazional, mai ieși de pe șosea (cât îți permit jantele de 20 inci ale versiunii de bază, respectiv de 21 inci ale lui S), cele două programe de tracțiune nou-apărute în meniu (Trail și Sand), împreună cu garda variabilă la sol au grijă să te întorci pe asfalt fără probleme. Astfel, în Sport și Sport+ garda la sol scade cu 10 mm, în timp ce în Trail și Sand crește cu 55 mm (până la 70 km/h).</p>
      <figure>
        <img src="https://www.autoexpert.ro/wp-content/plugins/a3-lazy-load/assets/images/lazy_placeholder.gif"/>
      </figure>
      <figure>
        <img src="https://www.autoexpert.ro/wp-content/uploads/2019/11/19C0563_055-1-300x200.jpg"/>
      </figure>
      <p>Standard, ambele versiuni vin cu diferențial blocabil pe puntea spate, controlat electronic, pentru un plus de dinamică și stabilitate. Sistemul de frânare se bazează pe etriere cu 6 pistonașe și discuri de 400 mm pe față, respectiv cu un singur pistonaș și discuri de 370 mm pe spate. La versiunea mai puțin puternică, etrierele sunt gri, în timp ce S vine cu etriere roșii.</p>
      <p>Toate aceste sisteme se regăsesc și pe marele Mercedes-AMG GLS 63 4Matic+, doar performanțele dinamice diferă, așa cum o arată datele tehnice de mai jos. To mai jos găsiți și galeria foto cu super-SUV-ul de clasă lux.</p>
      <slideshow>
        <figure>
          <img src="https://www.autoexpert.ro/wp-content/uploads/2019/11/19C0840_001.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/19C0840_010.jpg"/>
        </figure>
        <figure>
          <img src="https://www.autoexpert.ro/wp-content/uploads/2019/11/19C0840_015.jpg"/>
        </figure>
      </slideshow>
      <table bordered="">
        <tr>
          <th>Marcă</th>
          <th>Mercedes-AMG</th>
          <th>Mercedes-AMG</th>
          <th>Mercedes-AMG</th>
        </tr>
        <tr>
          <td>Model</td>
          <td>GLE 63 4Matic+</td>
          <td>GLE 63 S 4Matic+</td>
          <td>GLS 63 4Matic+</td>
        </tr>
        <tr>
          <td>Motor/nr. Cilindri</td>
          <td>V8 twin-turbo</td>
          <td>V8 twin-turbo</td>
          <td>V8 twin-turbo</td>
        </tr>
        <tr>
          <td>Cilindree (cmc)</td>
          <td>3.982</td>
          <td>3.982</td>
          <td>3.982</td>
        </tr>
        <tr>
          <td>Putere maximă/turație (CP/rpm)</td>
          <td>571/5.750-6.500 + 22 (electric)</td>
          <td>612/5.750-6.500 + 22 CP (electric)</td>
          <td>612/5.750-6.500 + 22 CP (electric)</td>
        </tr>
        <tr>
          <td>Cuplu maxim (Nm/rpm)</td>
          <td>750/2.250-5.000</td>
          <td>850/2.500-4.500</td>
          <td>850/2.500-4.500</td>
        </tr>
        <tr>
          <td>Transmisie</td>
          <td>integrală permanentă</td>
          <td>integrală permanentă</td>
          <td>integrală permanentă</td>
        </tr>
        <tr>
          <td>Cutie de viteze</td>
          <td>9 trepte, automată</td>
          <td>9 trepte, automată</td>
          <td>9 trepte, automată</td>
        </tr>
        <tr>
          <td>Accelerație 0-100 km/h (s)</td>
          <td>4,0</td>
          <td>3,8</td>
          <td>4,2</td>
        </tr>
        <tr>
          <td>Viteză maximă (km/h)</td>
          <td>250</td>
          <td>250</td>
          <td>250</td>
        </tr>
        <tr>
          <td>Consum mixt (l/100 km)</td>
          <td>11,4</td>
          <td>11,5</td>
          <td>11,9</td>
        </tr>
        <tr>
          <td>Emisii CO2 (g/km)</td>
          <td>261</td>
          <td>262</td>
          <td>273</td>
        </tr>
      </table>
    </article>
  </body>
</html>