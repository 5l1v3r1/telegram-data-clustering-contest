<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Cveta-Karayancheva-i-Slavcho-Atanasov-zapechataha-kapsula-na-hilyadoletieto-915928"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T11:44:00+00:00"/>
    <meta property="og:title" content="Цвета Караянчева и Славчо Атанасов запечатаха капсула на хилядолетието"/>
    <meta property="og:description" content="Председателят на народното събрание Цвета Караянчева и председателят на Комисията по въпросите на де..."/>
  </head>
  <body>
    <article>
      <h1>Цвета Караянчева и Славчо Атанасов запечатаха капсула на хилядолетието</h1>
      <address>
        <time datetime="2019-11-22T11:44:00+00:00">22 Nov 2019, 11:44</time>
      </address>
      <p>Председателят на народното събрание Цвета Караянчева и председателят на Комисията по въпросите на децата, младежта и спорта <a href="https://www.plovdiv24.bg/novini/persons/279.html">Славчо Атанасов</a> запечатаха метална капсула на хилядолетието, в която бяха поставени послания към децата на България. Инициативата е по повод 30-ата годишнина от приемането на Конвенцията на ООН за правата на детето и се осъществява от Държавната агенция за закрила на детето. В месинговата капсула беше поставен четири метров свитък с послания от народните представители, всички министерства и кметове на различни общини. Председателката на Държавната агенция за закрила на децата Елеонора Лилова постави вътре 3D принтирани мечета – играчки, а българският еврокомисар Мария Габриел играчка робот с пожеланието скоро у нас отново да се появи фигура като Джон Атанасов.</p>
      <p>Идеята на капсулата е да покаже, че всяко дете трябва да бъде обичано и да живее в мир и добро. Посланията показват също единението на всички политици за доброто бъдеще на българските деца. Те са нашето богатство, нашето бъдеще и в тях гори пламъкът на държавността. Длъжни сме да направим най-доброто за децата на България, заяви председателят на комисията за децата, младежта и спорта <a href="https://www.plovdiv24.bg/novini/persons/279.html">Славчо Атанасов</a>. Той припомни безсмъртната фраза на Иван Вазов: "Не се гаси туй, що не гасне“ и допълни, че всички институции трябва да работят усилено и в синхрон за по-доброто бъдеще на българските деца.</p>
      <p>Председателят на Парламента Цвета Караянчева също заяви, че всички парламентарни групи единно казват "да“ и ще работят усилено за гарантиране на доброто развитие и спазване на правата на българските малчугани.</p>
      <p>Децата са ангелчетата на Бог на земята и нашите ангечета и ние, възрастните, трябва да се учим от тях на доброта и любов, защото всичко на този свят става с доброта и любов, допълни още <a href="https://www.plovdiv24.bg/novini/persons/279.html">Славчо Атанасов</a>. Капсулата на доброто ще бъде отворена през 2030 година.</p>
    </article>
  </body>
</html>