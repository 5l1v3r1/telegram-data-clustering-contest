<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100217/%D8%AF%D8%B3%D8%AA%DA%AF%D8%A7%D9%87-%D9%82%D8%B6%D8%A7-%D9%81%D8%AA%D9%86%D9%87-%DA%AF%D8%B1%D8%A7%D9%86-%D8%B1%D8%A7-%D8%A8%D9%87-%D8%A7%D8%B4%D8%AF-%D9%85%D8%AC%D8%A7%D8%B2%D8%A7%D8%AA-%D8%A8%D8%B1%D8%B3%D8%A7%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T11:10:13+00:00"/>
    <meta property="og:title" content="دستگاه قضا فتنه‌گران را به اشدّ مجازات برساند"/>
    <meta property="og:description" content="ایسنا/قزوین امام جمعه قزوین در خطبه‌های نماز جمعه با بیان اینکه کسی با اعتراض مسالمت‌آمیز کاری نداشته است، گفت: دستگاه قضا فتنه‌گران را به اشدّ مجازات برساند."/>
  </head>
  <body>
    <article>
      <h6 class="kicker">امام جمعه قزوین:</h6>
      <h1>دستگاه قضا فتنه‌گران را به اشدّ مجازات برساند</h1>
      <address>
        <time datetime="2019-11-22T11:10:13+00:00">22 Nov 2019, 11:10</time>
      </address>
      <p>ایسنا/قزوین امام جمعه قزوین در خطبه‌های نماز جمعه با بیان اینکه کسی با اعتراض مسالمت‌آمیز کاری نداشته است، گفت: دستگاه قضا فتنه‌گران را به اشدّ مجازات برساند.</p>
      <p>آیت‌الله عبدالکریم عابدینی در خطبه‌های نماز جمعه قزوین که در مسجدالنبی(ص) برگزار می‌شود، به سالروز آغاز تشکیل بسیج در سال ۱۳۵۸ به فرمان امام خمینی(ره) اشاره و خاطرنشان کرد: امام راحل فرمودند باید ۲۰ میلیون بسیجی داشته باشیم. بسیجی بودن صرفاً اسم نیست، عنوان بسیجی از هر عنوان دیگری که در جامعه وجود دارد بالاتر است و به همین خاطر باید بیشتر از هر کسی تلاش کند.</p>
      <p>وی بیان کرد: عنوان بسیجی به سادگی بر پیشانی ما نقش نمی‌بندد و برای رسیدن به جایگاه حقیقی بسیجی نشانه‌های بسیاری وجود دارد و باید بر اساس آن‌ها عمل کنیم.<br/> <br/>خطیب جمعه قزوین ادامه داد: بسیجی آرامش، مقاومت و سربلندی دارد و همه ما آن حالت آرامش، عزت، اقتدار و سربلندی را در چهره شهید حججی دیدیم در حالی که در دست اشرار داعشی اسیر شده بود و با این نگاه درس بزرگی به بسیجیان عالم داد.<br/> <br/>وی در ادامه به وقایع اخیر کشور اشاره کرد و گفت: دشمنان تمام قد به میدان آمدند و همه رسانه‌هایشان را به کار گرفتند تا با کمک منافقان به کشور ضربه وارد کنند.<br/> <br/>به گزارش ایسنا، آیت‌الله عابدینی ادامه داد: از میان اشرار و اغتشاشگرانی که در خیابان‌ها اقدام به فتنه‌گری کردند خیلی‌ها دستگیر شده و خیلی‌ها نیز شناسایی شده‌اند و واضح بود که صف مردم از آن‌ها جداست.<br/> <br/>خطیب جمعه قزوین با بیان اینکه کسی با آن‌هایی که مسالمت‌آمیز اعتراض خود را نشان دادند، کاری نداشت، اضافه کرد: امیدوار هستیم دستور قاطع خداوند درباره کسانی که فتنه به پا کردند، اموال مردم را به آتش کشیدند و خون ریختند، اجرایی شود و دستگاه قضا آن‌ها را به اشدّ مجازات برساند.<br/> <br/>وی از همه ملت ایران که فتنه‌گران و محرکان استکباری بیرونی را تشخیص داده و نقشه‌ شوم اجانب را جمع کردند، قدردانی کرد و گفت: مخصوصاً از هوشیاری مردم استان قزوین به صورت ویژه قدردانی می کنیم چرا که به موقع شرایط را درک کردند و هیچ فرصتی را به دشمن برای سوء استفاده ندادند.<br/> <br/>نماینده ولی فقیه در استان قزوین اظهار کرد: از بسیجیان، پاسداران، نیروی انتظامی، اداره اطلاعات و همه اقشار و دست اندرکاران که با انسجام و وحدت دست به دست هم دادند تا در مقابل فتنه‌ها بسیج شوند و پیشگیری کردند تا اتفاقی نیفتد، قدردانی می‌کنیم و دست این عزیزان را می‌بوسیم.</p>
      <p>انتهای پیام</p>
    </article>
  </body>
</html>