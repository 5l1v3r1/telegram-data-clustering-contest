<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/ekonomika/sazka-mafra-reklama-inzerce-loterijni-zakon_1911221105_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T11:05:00+00:00"/>
    <meta property="og:title" content="‚Součást krizového plánu.‘ Sazka kvůli loterijnímu zákonu stahuje inzerci z médií společnosti Mafra"/>
    <meta property="og:description" content="Sazka už stáhla i zadanou reklamu například v magazínech, které mají delší periodicitu. Jakou konkrétní částku společnost tímto krokem ušetří, není jasné. Podle Sazky jde o obchodní tajemství."/>
  </head>
  <body>
    <article>
      <h1>‚Součást krizového plánu.‘ Sazka kvůli loterijnímu zákonu stahuje inzerci z médií společnosti Mafra</h1>
      <address><time datetime="2019-11-22T11:05:00+00:00">22 Nov 2019, 11:05</time> by <a rel="author">Dominika Kubištová, ČTK</a></address>
      <p>
        <b>Loterijní společnost Sazka, kterou vlastní miliardář Karel Komárek, pozastavuje inzerci ve všech médiích vydavatelství Mafra a stahuje i zadanou reklamu. Podle mluvčího firmy to souvisí se zákonem o zdanění hazardu, kvůli kterému je třeba optimalizovat výdaje z 23 na 35 procent. Informoval o tom server Hlídacípes.org. Mafra spadá do holdingu Agrofert ve svěřenském fondu premiéra Andreje Babiše (ANO).</b>
      </p>
      <p>Omezení inzerce vysvětluje mluvčí Sazky tím, že jde o „součást krizového plánu.“ „Zvýšení daně z hazardních her, kdy by měla být tato daň zvýšena pouze jedinému subjektu na trhu, tedy Sazce, je výrazným zásahem do našeho podnikání. Abychom mohli zachovat loterie typu Sportka, které mají v České republice více než šedesátiletou tradici, našim zákazníkům, je úspora nákladů jednou z cest, jak toho dosáhnout,“ <a href="https://hlidacipes.org/sazka-zastavila-veskerou-svou-inzerci-ve-vydavatelstvi-mafra-kvuli-zdaneni-hazardu/">řekl pro HlídacíPes.org</a> Václav Friedmann.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/hazard-zavislost-gambiling-lecba-patologicky-hrac-adiktologie_1910201625_jak"/>
      </related>
      <p>Jakou konkrétní částku společnost tímto krokem ušetří, není jasné. Podle Sazky jde o obchodní tajemství. Společnost Mafra, do které patří například deník MF Dnes nebo web iDnes.cz, podle serveru na zaslané otázky nereagovala.</p>
      <h3>Stáhla i zadanou reklamu</h3>
      <p>Sazka už stáhla i zadanou reklamu například v magazínech, které mají delší periodicitu. „V některých případech stahujeme i již zadanou inzerci, většinou z toho důvodu, že pokud nelze kampaně komunikovat jako celek, je lepší je nekomunikovat vůbec,“ vysvětluje Friedmann. Zároveň podle něj některé tituly, které pod Mafru patří, mají nižší čtenost i náklad.</p>
      <p>Uvedl také, že se stahování reklamy nejspíš v následujících dnech dotkne i dalších médií. Loterijní firma přitom patří podle Hlídacího psa dlouhodobě mezi desítku největších českých inzerentů, v roce 2017 měla ceníkové výdaje na reklamu 1,12 miliardy korun.</p>
      <p>Zvýšení daně z loterií schválila letos v květnu vláda a v listopadu sněmovna. Podle vládního návrhu se zvýší zdanění loterií, zatímco u ostatních druhů hazardu, třeba z automatů nebo tombol, zůstanou daně na dosavadní úrovni. Na objemu sázek v Česku mají přitom loterie minimální podíl. Sazka provozuje například loterii Sportka. Kromě Sazky mají v nabídce loterijní hry třeba firmy Fortuna nebo Tipsport.</p>
      <related>
        <h4>Související články</h4>
        <a href="https://www.irozhlas.cz/ekonomika/sazka-vlastnictvi-karel-komarek-kkcg_1905071316_jak"/>
        <a href="https://www.irozhlas.cz/zpravy-domov/nejvyssi-soud-tomas-topfer-clanek-mlada-fronta-dnes-rozsudek_1909091148_dok"/>
      </related>
    </article>
  </body>
</html>