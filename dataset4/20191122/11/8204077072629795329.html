<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/ikonomika-i-politika/332/a/kabinetyt-dava-27-mln-lv-za-prechistvatelnata-stanciia-za-piteina-voda-v-pernik-293685/"/>
    <meta property="og:site_name" content="Investor.bg"/>
    <meta property="article:published_time" content="2019-11-22T11:20:00+00:00"/>
    <meta property="og:title" content="Кабинетът дава 2,7 млн. лв за пречиствателната станция за питейна вода в Перник*"/>
    <meta property="og:description" content="Финансовата подкрепа ще даде възможност на кмета на града в кратък срок да предприеме стъпки за овладяване на водната криза"/>
  </head>
  <body>
    <article>
      <h1>Кабинетът дава 2,7 млн. лв за пречиствателната станция за питейна вода в Перник*</h1>
      <h2>Финансовата подкрепа ще даде възможност на кмета на града в кратък срок да предприеме стъпки за овладяване на водната криза</h2>
      <address><time datetime="2019-11-22T11:20:00+00:00">22 Nov 2019, 11:20</time> by <a rel="author">Ралица Пейчева</a></address>
      <p>Министерският съвет ще отпусне 2,7 милиона лева на Община Перник за проект, свързан с реконструкция на утаителите на пречиствателната станция за питейни води, която обслужва Перник и околните села.</p>
      <p>Това бе решено на среща на министър-председателя Бойко Борисов с кмета на Перник Станислав Владимиров, на която присъстваха министърът на финансите Владислав Горанов и заместник-министърът на регионалното развитие и благоустройството Николай Нанков, съобщиха от правителствената информационна служба.</p>
      <p>Средствата, които ще бъдат осигурени с постановление на Министерския съвет, са първата неотложна мярка, свързана с решаване на водната криза в града. Финансовата подкрепа ще даде възможност на кмета на Перник в спешен порядък да предприеме необходимите към момента действия. В хода на разговора при премиера Борисов бяха начертани и последващите стъпки за справяне с кризата съобразно ситуацията.</p>
      <p>Утаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места.</p>
      <p>Междувременно стана ясно, че главният прокурор Сотир Цацаров се е самосезирал заради кризата с водата в Перник. Кметът на града Станислав Владимиров беше поканен на среща при обвинител номер едно заради внесения от него сигнал в Окръжната прокуратура. Владимиров смята, че трябва да се проверят всички факти и обстоятелства около язовир Студена и защо при данни за по- голям отток, отколкото приток в язовира, ВиК дружеството не е предприело нищо да предотврати кризата.</p>
      <p>По-рано тази сутрин бившият кмет на града Вяра Церовска обяви в ефира на БНТ, че яз. Студена е изключителна държавна собственост и се охранява много специално, затова какво се случва с водата трябва да бъде изяснено след една много щателна проверка.</p>
      <p>„Водопреносната мрежа в Перник е строена в средата на миналия век - можете да си представите за какво става въпрос. Сериозно влияние оказа и земетресението през 2012 г.“, каза още Церовска и добави, че в нейния мандат е направено проектиране на този воден цикъл и това е първият момент, в който има договор с МОСВ за реализиране проекта. „ Аз не съм била на работа на 10 октомври, когато е входящата дата на писмото от ВиК. От 5 април има ограничителна заповед за ползване на питейна вода от яз. Студена. Никой не може да предвиди какво ще се случи и какви са валежите. Ако е имало някакъв проблем с количеството, той трябва да се е развил през месеците август, септември и октомври, когато авариите са увеличени в пъти повече в сравнение с миналата година“, обясни бившият кмет в първата си телевизионна изява след тежката криза с водата в Перник</p>
      <p>
        <i>*Обновена към 11.30 часа.</i>
      </p>
      <p>
        <i>По статията работиха: <a href="https://www.investor.bg/ikonomika-i-politika/332/a/kabinetyt-dava-27-mln-lv-za-prechistvatelnata-stanciia-za-piteina-voda-v-pernik-293685/znvygb:e.crvpurin@tznvy.pbz">Ралица Пейчева</a>, редактор <a href="https://www.investor.bg/ikonomika-i-politika/332/a/kabinetyt-dava-27-mln-lv-za-prechistvatelnata-stanciia-za-piteina-voda-v-pernik-293685/znvygb:ryran.vyvrin@vairfgbe.ot">Елена Илиева</a></i>
      </p>
      <related>
        <h4>Още по темата</h4>
        <a href="https://www.investor.bg/evroproekti/264/a/s-nad-22-mln-leva-shte-se-praviat-predinvesticionni-prouchvaniia-na-shest-vik-293243/"/>
      </related>
      <related>
        <a href="https://www.investor.bg/ikonomika-i-politika/332/a/kadyr-na-denia-za-20-noemvri-293594/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/dlyjnici-niama-da-mogat-da-napuskat-bylgariia-s-nad-30-hil-leva-293551/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/sindikatite-shte-protestirat-vypreki-obrata-za-bolnichnite-293472/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/borosov-nacionalnata-ni-sigurnost-e-garantirana-samo-v-ramkite-na-nato-293418/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/izravniavat-se-taksite-pri-mejdunarodni-prevodi-v-leva-i-evro-292704/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini-ot-chernomorieto/464/a/kabinetyt-shte-privlicha-koncesioneri-kym-slabo-poseshtavani-plajove-s-nova-metodika-292317/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bloomberg-tv/461/a/koga-pernik-shte-se-prevyrne-ot-grada-na-kominite-v-grada-na-slynceto-290535/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/parlamentyt-prie-na-pyrvo-chetene-promenite-v-zakona-za-vodite-285039/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/kiril-voinov-nai-problemni-sa-obshtinskite-iazoviri-283892/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>