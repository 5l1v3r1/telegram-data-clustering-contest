<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://elle.ua/ludi/novosty/konkurs-na-posadu-golovi-derzhkno-viyavivsya-farsom--knondustrya-stala-na-zahist-yul-snkevich/"/>
    <meta property="og:site_name" content="Elle"/>
    <meta property="article:published_time" content="2019-11-22T11:35:00+00:00"/>
    <meta property="og:title" content="«Конкурс на посаду глави Держкіно виявився фарсом», — кіноіндустрія стала на захист Юлії Сінькевич"/>
    <meta property="og:description" content="За результатами трьох відбіркових етапів Сінькевич лишалася єдиною кандидаткою на посаду"/>
  </head>
  <body>
    <article>
      <h1>«Конкурс на посаду глави Держкіно виявився фарсом», — кіноіндустрія стала на захист Юлії Сінькевич</h1>
      <h2>За результатами трьох відбіркових етапів Сінькевич лишалася єдиною кандидаткою на посаду</h2>
      <address>
        <time datetime="2019-11-22T11:35:00+00:00">22 Nov 2019, 11:35</time>
      </address>
      <p>В українському культпросторі назрів серйозний скандал: генеральну продюсерку Одеського міжнародного кінофестивалю Юлію Сінькевич не затвердили на посаду глави Держкіно. Кіноспільнота назвала ситуацію «зривом» конкурсу і вимагає переглянути результати співбесіди. Розбираємося, чому справа набула такого резонансу.</p>
      <figure>
        <img src="https://elle.ua/upload/image/001967230006_(3).jpg"/>
      </figure>
      <h3>Що сталося</h3>
      <p>У серпні Пилип Іллєнко, який очолював Держкіно п’ять років, пішов з посади за власним бажанням. У жовтні Кабінет міністрів оголосив на це місце конкурс. На початку листопада на посаду претендували вісім кандидатів: Куценко Станіслав Ігорович, Галицька Ганна Олегівна, Хлапоніна Крістіна Сергіївна, Пантелєєв Олексій Валерійович, Слєпак Сергій Вілєнович, Зленко Сергій Олександрович та Сінькевич Юлія Львівна. Однак до останнього етапу конкурсу — презентації власних програм — дійшла лише Сінькевич.</p>
      <figure>
        <iframe src="https://www.youtube.com/embed/6fop5v5Ywas" width="560" height="315" data-service="Youtube" scrolling="no"/>
      </figure>
      <p>Здавалося б, варіантів не лишається, посада точно буде за нею. Однак 21 листопада Юлія <a href="https://www.facebook.com/julia.sinkevych/posts/10215406293417225?__xts__[0]=68.ARASh6Q7-kiYJtMyoKLfv1LQI9h9_KmwAcvLeWHGPk-cKciDxWSIzIxsZEp374pNNYIcDcU2FDnR2UHGIOJ-U7BUC5xcCSVICi7CqRR4iS_jc_YkOuEHZBHi9MPgmCjCpKFonCQGGHt9zoxhY5qrFtqtHVU_oAZBsNGmZvrMOS0wr1GwGPCdwVlUpEP7hieBo2eBVRdD4nDbvdLpVquA3dAZRBFdjEiQR6mQXTkV5hWFKOm7ph91zV4s0CH6RUCGQD8T7A&amp;__tn__=-R">на своїй сторінці у Facebook</a> повідомила: конкурс вона не пройшла. Офіційна причина — їй забракло балів за однією з компетенцій.</p>
      <blockquote>«Конкурс на посаду голови Держкіно України — Раунд IV — фінал і game over. Я не проходжу далі! З днем гідності всіх!» — написала вона.</blockquote>
      <figure>
        <iframe src="https://www.youtube.com/embed/jYFub1-jNeQ" width="560" height="315" data-service="Youtube" scrolling="no"/>
      </figure>
      <h3>Реакція колег</h3>
      <p>Конкурс на посаду глави Держкіно екс-очільник назвав «фарсом», а ситуацію, в якій опинилося агентство і загалом українське кіно «кризовою».</p>
      <p>«Я не уявляю, хто тепер взагалі погодиться брати участь в подальших конкурсах на цю посаду. Особливо після перегляду так званої «співбесіди», за результатами якої реально компетентна Сінькевич вибула з конкурсу.</p>
      <blockquote>Наступному голові Держкіно раджу подавати у відставку одразу після отримання пропозиціїї його очолити. Збережете час та нерви», — <a href="https://www.facebook.com/philip.illienko?fref=nf">написав Пилип Іллєнко</a>.</blockquote>
      <p>Виконавчий директор Української кіноакадемії <a href="https://www.facebook.com/anna.machukh?fref=nf">Анна Мачух анонсувала безстрокову акцію протесту в підтримку Сінькевич</a> під стінами Нацагентства з питань держслужби.</p>
      <blockquote>«Перше відчуття, після того як так відкрито та цинічно «зарізали» єдиного і гідного кандидата на посаду Голови Держкіно — шок. У демократичній державі так відбуватися не може і не буде, якщо ми хочемо залишатися демократичною державою», — наголосила Мачух.</blockquote>
      <p>Не лишилася осторонь телеведуча і акторка Яніна Соколова.</p>
      <blockquote>«Договорняк і упередженість. Так можна охрестити те, що відбулося з Юлією Сінькевич.</blockquote>
      <p>Юля успішно пройшла всі етапи. Завалили її на співбесіді. Вірніше на оголошенні. Бо співбесіду Юля пройшла відмінно, знає сферу 10 років. Разом з командою робила ОМКФ всі роки, продюсувала кіна і є відомою у європейський спільноті як справжній профі. Юля — не у команді Зе фанів. Юля сама по собі. А це ж, блін, не зручно. Бо керувати нею зась», — <a href="https://www.facebook.com/yanina.sokolova">написала вона</a>.</p>
      <p>Підтримку Сінькевич висловила також режисерка Тоня Ноябрьова.</p>
      <blockquote>«Я шокована! Юлія — найбільш гідна кандидатура. Так як вона любить, знає і вболіває за свою справу, так, як її знають у всьому світі, таких людей більше немає.</blockquote>
      <p>Друзі, кіношники, треба взятися за руки і відстояти кандидата, якого консолідовано підтримує вся галузь», — <a href="https://www.facebook.com/noyabrova.tonia?__tn__=%2CdC-R-R&amp;eid=ARAvTsYsq9l0Jdmxb72rhfpQ39rGqFxOrH5fKkFGm7cNqQpc-JttUXnLgPCiewFMP4LQG1Ij8v4N8TML&amp;hc_ref=ARTddrl7aAmh5TMwNVJthaSHOJIOpupt2EuBlECGGKpK_sJaMUilTBnX8w-5H1yPCH4&amp;fref=nf">закликала Ноябрьова</a>.</p>
      <p>На захист Сінькевич також стали ОМКФ та дистриб’юторська компанія Arthouse Traffic.</p>
      <h3>Що далі</h3>
      <p>22 листопада <a href="https://docs.google.com/forms/d/e/1FAIpQLSfPq_pjlJJ0UWSKxzlnOx_IvNKLrSWWirJHrHMbH2GJqa9EbQ/viewform?fbclid=IwAR3rP7XmXeIEdLctQvTyf2VGuMMPCL_IiKcXwgBEOgFZonKIUTUQm3ikjmg">кінематографісти написали колективного листа президенту, прем’єру та міністру культури на підтримку Юлії Сінькевич</a>.</p>
      <p>«Українська кіноіндустрія більше трьох місяців існує без Голови виконавчого органа — Державного агентства України з питань кіно. У цих умовах зрив конкурсу на цю посаду Національним агентством України з питань державної служби шкодить українській кіноіндустрії та підриває довіру спільноти до демократичних інститутів. Ми вважаємо, що саме Юлія Сінькевич як єдина кандидатка, яка пройшла у фінальний тур конкурсу на посаду, має очолити Державне агентство України з питань кіно. Вимагаємо у Національного агентства України з питань державної служби негайно переглянути результати «співбесіди» з Юлією Сінькевич, що були оприлюднені 21.11.2019».</p>
      <figure>
        <iframe src="https://www.youtube.com/embed/m4rPfoqJ_Sw" width="560" height="315" data-service="Youtube" scrolling="no"/>
      </figure>
      <h3>Хто така Юлія Сінькевич та чому її так підтримує кіноспільнота</h3>
      <p>Юлія Сінькевич — генеральна продюсерка Одеського міжнародного кінофестивалю, членкиня наглядової ради та співзасновниця Української кіноакадемії, членкиня Європейської кіноакадемії, Національної спілки кінематографістів України та Українського оскарівського комітету. В індустрії вона десять років. Саме завдяки її зусиллям на ОМКФ проводили свої майстер-класи Джон Малкович, Даррен Аронофськи, Клаудія Кардинале, Ізабель Юппер та інші метри великого кіно.</p>
      <blockquote>«Я дуже хочу, щоб український кінематограф вийшов на новий рівень, здобув своє обличчя і почерку. Щоб наші режисери, актори та сценаристи були улюбленими в усьому світі», — <a href="https://elle.ua/ludi/blog_o_zvezdah/ukrainskoe-kino-v-licah-yuliya-sinkevich/">розповідала Юлія в інтерв'ю ELLE.UA</a>.</blockquote>
    </article>
  </body>
</html>