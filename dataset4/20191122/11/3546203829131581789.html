<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_233882667_Noviyat_kmet_na_Lozenets_ne_iska_nebostargacha_Zlaten_vek"/>
    <meta property="og:site_name" content="webcafé"/>
    <meta property="article:published_time" content="2019-11-22T11:22:00+00:00"/>
    <meta property="og:title" content="Новият кмет на &quot;Лозенец&quot; не иска небостъргача &quot;Златен век&quot;"/>
    <meta property="og:description" content="Новият кмет на столичния район &quot;Лозенец&quot; Константин Павлов поиска от Дирекцията за национален строителен контрол (ДНСК) премахването на станалия скандално известен небостъргач &quot;Златен век&quot;."/>
  </head>
  <body>
    <article>
      <h1>Новият кмет на "Лозенец" не иска небостъргача "Златен век"</h1>
      <address><time datetime="2019-11-22T11:22:00+00:00">22 Nov 2019, 11:22</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/04/06/zlatenvekartex-new/1170x614.jpg"/>
        <figcaption>Новият кмет на столичния район "Лозенец" Константин Павлов поиска от ДНСК 120-метровата сграда да бъде премахната<cite>Снимка: © Артекс</cite></figcaption>
      </figure>
      <p>Новият кмет на столичния район "Лозенец" Константин Павлов поиска от Дирекцията за национален строителен контрол (ДНСК) премахването на станалия скандално известен небостъргач "Златен век".</p>
      <p>От строителната компания "Артекс", която стои зад изграждането на 120-метровата сграда, видяха в мащабното медийно отразяване на искането за спиране поредна атака срешу проекта и смятат, че "на широката публика се внушава, че е налице някакво меродавно становище за незаконност на сградата, каквото всъщност няма".</p>
      <p>"Демократична България", от чиято листа е избран районният кмет, пишат: „Внесеният от Константин Павлов документ ясно доказва, че разрешението за строеж на „Златен век" вече е загубило правното си действие. Становището му идва да запълни шестмесечното мълчание от страна на главния архитект на Столичната община арх. Здравко Здравков, след като през април 2019 г. началникът на ДНСК арх. Иван Несторов го задължи да се произнесе по казуса".</p>
      <p>
        <b>"Вярваме, че резултатите от нашите усилия са много по-трайни от десетки управленски мандати и продължаваме да се борим за независима бизнес среда в България", контрират от компанията строител.</b>
      </p>
      <p>Според официалната позиция на "Артекс" се "премълчава най-важният факт - решението на българския съд, а това води до изопачаване на истината и манипулиране на общественото мнение".</p>
      <p>Компанията строител припомня решение на Софийския административен съд от 30 юли 2019 г., с което е потвърдена валидността на Разрешението за строеж на многофункционалната сграда "Златен век" и е отменена заповедта на ДНСК за спирането на строежа.</p>
      <p>"Въпреки това ние изчакваме окончателно решението на Върховния административен съд по казуса, за да продължим строежa, тъй като уважаваме върховенството на закона", подчертават от "Артекс".</p>
      <p>
        <b>В позицията, изпратена до медиите, се припомнят и разглеждани по време на съдебните дела експертни решения, които компанията се надява да бъдат взети предвид от районния кмет.</b>
      </p>
      <p>Припомняме, че в момента казусът дали спирането на строежа на "Златен век" е законно, се разглежда от Върховния административен съд. Преди това Софийският административен съд отмени забраната за строителство на сградата, наложена от ДНСК, след което строителният контрол обжалва пред ВАС.</p>
      <related>
        <h4>Още по темата :</h4>
        <a href="https://www.webcafe.bg/newscafe/bulgaria/id_392412626"/>
        <a href="https://www.webcafe.bg/newscafe/bulgaria/id_1824993342"/>
        <a href="https://www.webcafe.bg/newscafe/obshtestvo/id_2026170554"/>
      </related>
    </article>
  </body>
</html>