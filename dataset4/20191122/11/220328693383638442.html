<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/ako-nyama-dzhd-pernik-na-voden-rezhim-do-mart-407330.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T11:04:01+00:00"/>
    <meta property="og:title" content="Ако няма дъжд: Перник на воден режим до март"/>
    <meta property="og:description" content="Надяваме се природата да е по-благосклонна, добри са и прогнозите на БАН за по-снежна зима, надява се кметът"/>
  </head>
  <body>
    <article>
      <h1>Ако няма дъжд: Перник на воден режим до март</h1>
      <address>
        <time datetime="2019-11-22T11:04:01+00:00">22 Nov 2019, 11:04</time>
      </address>
      <p>Ако няма интензивни валежи от дъжд до март, Перник остава на воден режим. Това каза кметът на Перник Станислав Владимиров след среща с главния прокурор Сотир Цацаров и неговия заместник Иван Гешев в Съдебната палата.</p>
      <p>Владимиров благодари на Цацаров и Гешев, че са го поканили на среща. "Те също са се самосезирали паралелно с моя сигнал, обединили са ги в един общ сигнал. За тази една седмица, в която активно се занимавам с водния проблем, видях редица притеснителни факти от подценяване на цялата тази ситуация. Аз не искам да бъда разследващ орган, но искам органите, които могат да установят евентуално причини, които имат по-различен характер, да се задействат. Фактите са известни на всички", обобщи кметът след срещата.</p>
      <p>"Още от началото на годината имаме много намалял приток на яз. "Студена", но оттокът е една константна величина от над 2 млн. кубика всеки месец. И не е направило впечатление на ВиК-оператора, че при този намалял приток се харчи много вода. Така няма как да не създадеш криза, пред която сме изправени всички перничани. Тук компетентните органи да направят този преглед как е управлявано дружеството и защо не е предприело действие по предотвратяване на тази ситуация.</p>
      <p>За последното денонощие влизаме в параметрите, зададени от Министерство на околната среда и водите - оттокът на яз. "Студена" е не повече от 1 млн. кубика. Това е една от добрите новини, ако ние се ограничим в харченето на водите, ако водният режим така, както е зададен, се спазва от новото ръководство на дружеството, имаме период от 3-4 месеца перничани да имат вода до март месец", изрази надежда Владимиров.</p>
      <p>"Надяваме се природата да е по-благосклонна, ще започне снеготопенето, добри са и прогнозите на БАН, че тази зима ще бъде по-снежна от предходната. Днес имах среща с премиера Бойко Борисов, и имам обещанието да осигури екипи, които да намалят огромните загуби на водопреносната мрежа.</p>
      <p>Осигурено е финансиране за спешен ремонт на пречиствателната станция. Първо ще се монтират утаителите, за да може да не се нарушава качеството на водоподаването на по-ниската част на язовира. Това ще намали разходите на питейна вода", уточни кметът на Перник и допълни, че се търсят алтернативи.</p>
      <p>"Така нареченият Владайски канал се разглежда като алтернатива. А и имаме уверение, че спешните ремонти на пречиствателните станции ще започнат в рамките на 1-2 дни", завърши кметът.</p>
    </article>
  </body>
</html>