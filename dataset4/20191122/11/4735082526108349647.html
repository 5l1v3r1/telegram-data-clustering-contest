<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129767-Terlecki-Nie-bylo-takiego-zagrozenia-zebysmy-glosowanie-przegrali.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T11:36:33+00:00"/>
    <meta property="og:title" content="Terlecki: Nie było takiego zagrożenia, żebyśmy głosowanie przegrali"/>
    <meta property="og:description" content="Głosowanie w sprawie wyboru członków KRS zostało anulowane i powtórzone przez marszałek Sejmu Elżbietę Witek, ponieważ posłowie się tego domagali - powiedział wicemarszałek Ryszard Terlecki (PiS)."/>
  </head>
  <body>
    <article>
      <h1>Terlecki: Nie było takiego zagrożenia, żebyśmy głosowanie przegrali</h1>
      <address><time datetime="2019-11-22T11:36:33+00:00">22 Nov 2019, 11:36</time> by <a rel="author">zew</a></address>
      <p>
        <b>Głosowanie w sprawie wyboru członków KRS zostało anulowane i powtórzone przez marszałek Sejmu Elżbietę Witek, ponieważ posłowie się tego domagali - powiedział wicemarszałek Ryszard Terlecki (PiS).</b>
      </p>
      <p>- No, wypadło rzeczywiście trochę niezręcznie - powiedział Ryszard Terlecki, pytany w Sejmie przez dziennikarzy o nocne głosowanie w sprawie wyboru członków Krajowej Rady Sądownictwa.</p>
      <p>
        <a href="https://www.rp.pl/Sedziowie-i-sady/311219853-Sejm-wybral-czlonkow-Krajowej-Rady-Sadownictwa.html">W nocy z czwartku na piątek Sejm wybrał Bartosza Kownackiego (otrzymał 233 głosy), Arkadiusza Mularczyka (otrzymał 233 głosy), Kazimierza Smolińskiego (otrzymał 233 głosy) i Marka Asta (otrzymał 234 głosy) do składu Krajowej Rady Sądownictwa. Dwie kandydatki zgłoszone przez Koalicję Obywatelską i Lewicę nie zdobyły wymaganej większości.</a>
      </p>
      <p>W sprawie wyboru członków KRS głosowano dwa razy. Pierwsze głosowanie zostało przerwane po tym, jak marszałek Sejmu Elżbieta Witek (PiS) otrzymała sygnały, że doszło do problemów z głosowaniem. Na nagraniu z obrad w pewnym momencie słychać słowa "Trzeba anulować, bo my przegramy...". Według przedstawicieli opozycji, słowa te wypowiada jedna z posłanek PiS. Po pojawieniu się sygnałów o problemach z głosowaniem marszałek Witek podjęła decyzję o anulowaniu głosowania. W drugim głosowaniu większość zdobyli kandydaci PiS.</p>
      <p>
        <a href="https://www.rp.pl/Polityka/191129789-Oszustwo-i-przestepstwo-Lewica-o-powtorzonym-glosowaniu.html">Zdaniem klubu Lewicy, doszło do złamania zasad demokracji. Komentując sprawę, rzeczniczka klubu Anna-Maria Żukowska użyła słów "oszustwo i przestępstwo".</a>
      </p>
      <p><a href="https://www.rp.pl/Polityka/191129792-Budka-Zadamy-ujawnienia-prawdziwych-wynikow-glosowania.html">Koalicja Obywatelska zażądała ujawnienia wyników anulowanego głosowania.</a> Według klubu KO, mogło dojść "do poważnego naruszenia Kodeksu karnego - do przestępstwa fałszerstwa". Jak poinformował szef klubu Borys Budka, KO przygotowała wniosek o odwołanie Elżbiety Witek, może też złożyć zawiadomienie o możliwości popełnienia przestępstwa.</p>
      <p>
        <a href="https://www.rp.pl/Polityka/191129785-Sasin-powtorzyc-glosowanie-chciala-poslanka-PO.html">- Jeśli były zgłaszane z sali liczne uwagi, że nie działa aparatura do głosowania, że posłowie nie są w stanie prawidłowo oddać głosu, to nie miała pani marszałek innego wyjścia, jak powtórzyć to głosowanie - ocenił z kolei minister aktywów państwowych Jacek Sasin (PiS).</a>
      </p>
      <p>Do zawierającego słowa "trzeba anulować, bo przegramy" nagrania z Sejmu odniósł się wicemarszałek i szef klubu PiS Ryszard Terlecki. - Jedna z posłanek, właściwie dwie posłanki, jak się okazuje z internetu, wyrażały obawy, że przegramy głosowanie. No, to jest dla posłanek, które bardzo przeżywają sprawy klubu i ugrupowania, zrozumiałe - powiedział. Zapewnił, że "oczywiście" marszałek Witek "nie kierowała się tym głosem". - Zresztą, nikt nie znał przecież wyniku głosowań - dodał Terlecki.</p>
      <p>Według niego, marszałek oceniła, że głosowanie trzeba powtórzyć w związku ze zgłaszanymi przez posłów problemami z urządzeniami do głosowania. Zdaniem Terleckiego, w sytuacji, do której doszło w nocy, regulamin Sejmu pozwala na reasumpcję oraz na przerwę w czasie głosowania. - Nie było potrzeby robić reasumpcji, bo głosowanie jeszcze trwało - powiedział polityk PiS.</p>
      <p>Jego zdaniem, nie wiadomo, czy sporne głosownie nie poszło po myśli PiS. - Przewaga nasza była na tyle bezpieczna, że nie było takiego zagrożenia, żebyśmy głosowanie przegrali - podkreślił. Dopytywany, skąd w takim razie decyzja o anulowaniu głosowania, odparł: - Bo posłowie się tego domagali.</p>
      <p>- Tak samo jak marszałek przerwała (głosowanie - red.) na życzenie posła Szczerby. No jeden poseł płakał, że nie mógł oddać głosu i pani marszałek powtórzyła głosowanie - powiedział Terlecki.</p>
      <p>Donoszenie do prokuratury w związku z przebiegiem głosowania ocenił jako "niepoważne". Dopytywany, czy zachowałby się jak marszałek Witek, Ryszard Terlecki odparł, że "pewnie tak".</p>
    </article>
  </body>
</html>