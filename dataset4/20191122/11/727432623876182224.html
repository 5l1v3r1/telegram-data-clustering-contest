<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/slik-melder-du-deg-av-e-postlister-enkelt/71835754"/>
    <meta property="og:site_name" content="Dinside"/>
    <meta property="article:published_time" content="2019-11-22T11:12:20+00:00"/>
    <meta property="og:title" content="Slik melder du deg av e-postlister enkelt"/>
    <meta property="og:description" content="Egne funksjoner i Apple Mail, Gmail og Outlook."/>
  </head>
  <body>
    <article>
      <h1>Slik melder du deg av e-postlister enkelt</h1>
      <h2>Egne funksjoner i Apple Mail, Gmail og Outlook.</h2>
      <address><time datetime="2019-11-22T11:12:20+00:00">22 Nov 2019, 11:12</time> by <a rel="author">Kirsti Østvang</a></address>
      <p>Det nærmer seg black friday, og det merker du kanskje særlig i innboksen din. Det er høytid for nyhetsbrev fra butikker som vil lokke deg med tilbud. Det kan være fra butikker hvis kundeklubb du en gang takket ja til å bli med i, men det kan også være fra butikker du ikke kan huske å ha handlet hos. Kanskje har du havnet på deres e-postliste via en tredjepart?</p>
      <related>
        <a href="https://www.dinside.no/data/bli-varslet-nar-prisen-blir-lav-nok/71835441"/>
      </related>
      <p>Synes du det blir for mye e-post, skal du i de fleste tilfeller kunne melde deg av et nyhetsbrev i selve e-posten. Som regel finnes det en liten avmeldingsknapp helt nederst - det kan godt hende den er gjemt vekk med liten eller lite synlig skrift.</p>
      <p>Det finnes også en annen måte å gjøre det i e-postappen du bruker. Både Apple, Google og Microsoft har innebygde funksjoner som automatisk melder deg av e-postlister.</p>
      <h3>iOS Mail</h3>
      <p>Har du iPhone, bruker du kanskje Apples Mail-app. Hvis Mail-appen gjenkjenner en e-post fra en e-postliste, skal følgende beskjed dukke opp i toppen: «Meldingen er fra en e-postliste».</p>
      <p>Under der igjen er det en blå lenke hvor det står «Avslutt abonnement». Trykk på teksten, bekreft og så skal abonnementet være avsluttet.</p>
      <figure>
        <img src="https://dbstatic.no/71842168.jpg?imageId=71842168&amp;x=0&amp;y=0&amp;cropw=100&amp;croph=100&amp;width=644&amp;height=696"/>
        <figcaption><b>APPLE MAIL:</b> I noen nyhetsbrev kan du melde deg av rett i e-postmeldingen. Skjermbilde: Kirsti Østvang Vis mer</figcaption>
      </figure>
      <p><b>Merk #1: </b>Det er ingen garanti for at metoden fungerer helt uten videre. Da vi skulle avslutte abonnementet på et nyhetsbrev fra Cubus, fikk vi fikk en ny mail fra butikken med følgende beskjed:</p>
      <figure>
        <img src="https://dbstatic.no/71842096.jpg?imageId=71842096&amp;x=0&amp;y=9.8924731182796&amp;cropw=99.84496124031&amp;croph=54.480286738351&amp;width=644&amp;height=761"/>
        <figcaption><b>FØRSTE FORSØK MISLYKKET:</b> Da vi prøvde avslutt abonnement-funksjonen på Cubus' nyhetsbrev, sendte de oss en ny mail. Da måtte vi trykke oss inn på nettsida deres for å melde oss ut. Skjermbilde: Kirsti Østvang Vis mer</figcaption>
      </figure>
      <p><b>Merk #2: </b>Det er ikke bestandig «avslutt abonnement»-funksjonen dukker opp i e-post som åpenbart er nyhetsbrev. Her må man ty til gamlemåten som nevnt innledningsvis.</p>
      <h3>Gmail</h3>
      <p>Google har også en utmeldingsfunksjon i sin Gmail-app.</p>
      <p>I et nyhetsbrev du ønsker å melde deg av, trykk på <i>mer</i>-knappen oppe til høyre og velg «Avslutt abonnement», og bekreft deretter avgjørelsen.</p>
      <p>Når det er gjort vil alle e-poster fra denne avsenderen omdirigeres til søppelpost-mappa, ifølge <a href="https://www.theverge.com/2019/4/19/18411934/how-to-unsubscribe-declutter-email-inbox-gmail-outlook">The Verge</a>.</p>
      <figure>
        <img src="https://dbstatic.no/71842154.jpg?imageId=71842154&amp;x=0&amp;y=0&amp;cropw=100&amp;croph=100&amp;width=644&amp;height=680"/>
        <figcaption><b>SLIK GJØR DU I GMAIL:</b> Fra mer-menyen finnes en knapp for å avslutte abonnement. Skjermbilde: Kirsti Østvang Vis mer</figcaption>
      </figure>
      <p>I desktoputgaven av Gmail vil du få opp en knapp hvor det står «Avslutt abonnement» under emnefeltet og ved siden av avsenderinformasjonen.</p>
      <h3>Outlook</h3>
      <p>I Outlooks mobilapp vil du få opp en blå lenke hvor det står «Stopp abonnement» i toppen av en e-postmelding på et nyhetsbrev. Trykk på denne og bekreft for å melde deg av e-postlista.</p>
      <related>
        <h4>LES OGSÅ:</h4>
        <a href="https://www.dinside.no/data/derfor-bor-du-sjekke-soppelpost-mappa/70172129"/>
      </related>
    </article>
  </body>
</html>