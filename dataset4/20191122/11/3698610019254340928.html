<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/nastupnogo-tizhnya-zelenskiy-vidvidaye-litvu-ta-estoniyu-330524_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T11:02:00+00:00"/>
    <meta property="og:title" content="Наступного тижня Зеленський відвідає Литву та Естонію"/>
    <meta property="og:description" content="Робочі візити президента триватимуть два дні поспіль."/>
  </head>
  <body>
    <article>
      <h1>Наступного тижня Зеленський відвідає Литву та Естонію</h1>
      <h2>Робочі візити президента триватимуть два дні поспіль.</h2>
      <address>
        <time datetime="2019-11-22T11:02:00+00:00">22 Nov 2019, 11:02</time>
      </address>
      <p>Президент України Володимир Зеленський 26 та 27 листопада <b><a href="https://dt.ua/POLITICS/zelenskiy-vidvidaye-u-listopadi-litvu-328055_.html">відвідає з робочим візитом Естонію та Литву </a></b>відповідно, повідомила пресслужба Офісу президента. Зокрема, заплановані зустрічі Зеленського із литовським президентом Гітанасом Науседою та президентом Естонії Керсті Кальюлайд.</p>
      <p>"26 листопада президент України Володимир Зеленський відвідає з офіційним візитом Естонську Республіку. У рамках візиту заплановані переговори глави держави з президентом Естонії Керсті Кальюлайд, а також зустрічі зі спікером Рійгікогу (парламенту) Естонії Хенном Пиллуаасом та прем'єр-міністром Естонії Юрі Ратасом", - йдеться у повідомленні пресслужби.</p>
      <p>Окрім того, у Таллінні Зеленський та Кальюлайд візьмуть участь у роботі Цифрового форуму.</p>
      <p>"27 листопада Президент України Володимир Зеленський відвідає з офіційним візитом Литовську Республіку – з метою участі у Дванадцятому засіданні Ради Президентів України та Литви", - вказано на сайті Офісу президента.</p>
      <p>В рамках візиту заплановано проведення окремих переговорів Зеленського з президентом Литви Гітанасом Науседою, спікером Сеймасу (парламенту) Литви Вікторасом Пранцкетісом та прем'єр-міністром Литви Саулюсом Сквернялісом. У Вільнюсі Зеленський та Науседа візьмуть участь у роботі П'ятого двостороннього економічного форуму.</p>
      <p>Нагадаємо, 16 жовтня президент України <b><a href="https://dt.ua/POLITICS/pessluzhba-zelenskogo-pereplutala-krayini-pid-chas-oficiynogo-vizitu-prezidenta-326541_.html">перебував із офіційним візитом в Латвійській Республіці</a></b>, де провів зустріч із президентом Латвії Егілсом Левітсом та прем'єр-міністром Кріш'янісом Каріньшем, а також зустрівся із представниками української громади. Тоді пресслужба президента Зеленського переплутала країни під час висвітлення візиту глави держави до Риги та у дописах на Facebook заявила про візит до Литви замість Латвії.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>