<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641329/%D9%85%D8%B9%D8%B1%D9%81%DB%8C-%DA%A9%D8%A7%D8%AF%D8%B1%D9%81%D9%86%DB%8C-%D8%AA%DB%8C%D9%85%E2%80%8C%D9%87%D8%A7%DB%8C-%D9%BE%D8%A7%DB%8C%D9%87-%DA%A9%D8%B4%D8%AA%DB%8C-%D9%81%D8%B1%D9%86%DA%AF%DB%8C-%D8%A8%D9%87-%D9%81%D8%B1%D9%88%D8%B1%D8%AF%DB%8C%D9%86-%D9%85%D8%A7%D9%87-%D9%85%D9%88%DA%A9%D9%88%D9%84-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:53:00+00:00"/>
    <meta property="og:title" content="معرفی کادرفنی تیم‌های پایه کشتی فرنگی به فروردین ماه موکول شد"/>
    <meta property="og:description" content="با توجه به تغییر زمان برگزاری مسابقات کشوری و انتخابی تیم‌های ملی کشتی فرنگی پایه، معرفی کادرفنی آنها نیز به فروردین ماه موکول شد."/>
  </head>
  <body>
    <article>
      <h1>
        <a href="https://www.bultannews.com/fa/news/641329/%D9%85%D8%B9%D8%B1%D9%81%DB%8C-%DA%A9%D8%A7%D8%AF%D8%B1%D9%81%D9%86%DB%8C-%D8%AA%DB%8C%D9%85%E2%80%8C%D9%87%D8%A7%DB%8C-%D9%BE%D8%A7%DB%8C%D9%87-%DA%A9%D8%B4%D8%AA%DB%8C-%D9%81%D8%B1%D9%86%DA%AF%DB%8C-%D8%A8%D9%87-%D9%81%D8%B1%D9%88%D8%B1%D8%AF%DB%8C%D9%86-%D9%85%D8%A7%D9%87-%D9%85%D9%88%DA%A9%D9%88%D9%84-%D8%B4%D8%AF">معرفی کادرفنی تیم‌های پایه کشتی فرنگی به فروردین ماه موکول شد</a>
      </h1>
      <h2>با توجه به تغییر زمان برگزاری مسابقات کشوری و انتخابی تیم‌های ملی کشتی فرنگی پایه، معرفی کادرفنی آنها نیز به فروردین ماه موکول شد.</h2>
      <address><time datetime="2019-11-22T11:53:00+00:00">22 Nov 2019, 11:53</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، بعد از حضور تیم‌های ملی کشتی آزاد و فرنگی نوجوانان، جوانان و امید کشورمان در مسابقات جهانی 2019، فعلاً این تیم‌ها تا مسابقات انتخابی و قهرمان کشوری‌شان برنامه‌ای نخواهند داشت.</p>
      <p>پیش از این مسابقه انتخابی و کشوری رده‌های نوجوانان و جوانان در زمستان برگزار می‌شد که اکنون هر دو رقابت به فروردین ماه موکول شده است. بنابراین با وجود گمانه‌زنی‌هایی که درباره تغییر و تحول در کادرفنی سه تیم نوجوانان، جوانان و امید فرنگی وجود داشت، معرفی مربیان این سه تیم به فروردین ماه موکول شد.</p>
      <p>به گفته حسن رنگرز، مدیر تیم‌های ملی کشتی فرنگی، در حال حاضر تمرکز فدراسیون روی تیم‌های ملی بزرگسالان است که با توجه به محدودیت فضای فیزیکی به دلیل مرمت و بازسازی خانه کشتی شماره یک، دو تیم بزرگسالان بتوانند خود را برای شرکت در مسابقات گزینشی و سپس المپیک آماده کنند.</p>
      <p>به گزارش تسنیم، فرشاد علیزاده در سال 2019 هدایت دو تیم نوجوانان و امید کشتی فرنگی کشورمان را در مسابقات جهانی برعهده داشت، حمید باوفا نیز سرمربی فرنگی‌کاران جوان کشورمان بود.</p>
      <p>امیر توکلیان، محمد طلایی و تقی اکبرنژاد نیز به ترتیب در سه رده نوجوانان، جوانان و امید هدایت آزادکاران را برعهده داشتند.</p>
    </article>
  </body>
</html>