<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/iran-obyavi-che-svetovnata-voyna-sreshtu-nego-se-bila-provalila.html"/>
    <meta property="og:site_name" content="News.bg"/>
    <meta property="article:published_time" content="2019-11-22T11:47:07+00:00"/>
    <meta property="og:title" content="Иран обяви, че &quot;световната война&quot; срещу него се била провалила"/>
    <meta property="og:description" content="&quot;Коалиция на злото&quot;, съставена от &quot;ционистите, Америка и Саудитска Арабия&quot;, стояла зад &quot;подмолната противодържавна дейност&quot;"/>
  </head>
  <body>
    <article>
      <h1>Иран обяви, че "световната война" срещу него се била провалила</h1>
      <address>
        <time datetime="2019-11-22T11:47:07+00:00">22 Nov 2019, 11:47</time>
      </address>
      <p>Иранската милиция "Басидж", която е част Революционната гвардия, обяви, че размириците в страната, предизвикани от повишаването на цените на горивата, представлявали "<b>световна война" срещу Ислямската република, която е била осуетена</b>, съобщава "Франс прес"</p>
      <p>Протестите в ударената от тежки санкции страна избухнаха на 15 ноември, след като <b>цената на бензина беше повишена с около 200 процента</b>.</p>
      <p>Властите обявиха, че <b>водачите на протестите</b>, в които бяха нападнати полицейски участъци, подпалени бяха бензиностанции и магазини бяха разграбени, са били <b>арестувани</b>.</p>
      <p>"Роди се пълномащабна световна война срещу системата и революцията и за щастие <b>детето умря в момента на раждането</b>", изтъкна бригаден генерал Салар Абноош, който е заместник-началник на "Басидж".</p>
      <p>Цитиран от полуофициалната агенция ИСНА, Абноош каза, че разпитите били разкрили, че "<b>коалиция на злото", съставена от "ционистите, Америка и Саудитска Арабия", стояла зад "подмолната противодържавна дейност</b>".</p>
      <p>От своя страна Службата за правата на човека на ООН подчерта, че е разтревожена от информациите, че бойните патрони, използвани от силите за сигурност за потушаване на вълненията, са причинили "<b>значителен брой жертви</b>".</p>
      <p>Иранските власти потвърдиха пет смъртни случая, въпреки че международната правозащитна организация "Амнести интернешънъл" обяви, че повече от 100 демонстранти се смятат за убити.</p>
      <p>Степента на кръвопролитието е трудно да се потвърди заради спиранията на интернет, които по думите на Абноош били помогнали за "разстройване" на усилията на враговете на Иран.</p>
      <p>Според ИСНА достъпът до интернет и свързаността чрез ADSL вече са частично възстановени в редица провинции и в някои университети в Техеран.</p>
    </article>
  </body>
</html>