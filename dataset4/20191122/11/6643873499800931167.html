<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/lAmEzG/droemmetrekning-for-norge-spiller-hjemme-i-eventuell-finale-om-em-plas"/>
    <meta property="og:site_name" content="Bergens Tidende"/>
    <meta property="article:published_time" content="2019-11-22T11:17:50+00:00"/>
    <meta property="og:title" content="Drømmetrekning for Norge: Spiller hjemme i eventuell finale om EM-plass"/>
    <meta property="og:description" content="Norge hadde hellet med seg i fredagens trekning og spiller hjemme på Ullevaal i en eventuell omspillsfinale om EM-plass, mot Skottland eller Israel."/>
  </head>
  <body>
    <article>
      <h1>Drømmetrekning for Norge: Spiller hjemme i eventuell finale om EM-plass</h1>
      <h2>Norge hadde hellet med seg i fredagens trekning og spiller hjemme på Ullevaal i en eventuell omspillsfinale om EM-plass, mot Skottland eller Israel.</h2>
      <address><time datetime="2019-11-22T11:17:50+00:00">22 Nov 2019, 11:17</time> by <a rel="author">NTB</a></address>
      <p>Den kampen spilles 31. mars, og i så fall må Serbia slås i semifinalen samme sted fem dager tidligere. Norge er ubeseiret på Ullevaal i 15 kamper, en rekke som strekker seg over tre år tilbake i tid.</p>
      <p>Israel ble trukket som Skottlands motstander i den andre semifinalen. Den kampen spilles på Hampden Park i Glasgow.</p>
      <p>Det var Angelos Kharisteas, matchvinner i finalen da Hellas sensasjonelt vant fotball-EM i 2004, som foretok trekningen. Den kunne knapt falt heldigere ut for Norge. At Israel ble trukket inn i omspillet for C-divisjonen, og ikke Romania eller Ungarn, førte også til klarhet i hvor Norge havner i gruppespillet dersom laget kvalifiserer seg til EM.</p>
      <p>I så fall skal Lars Lagerbäcks mannskap spille i gruppe D med to kamper på Hampden Park i Glasgow og én (mot England) på Wembley i London. De to motstanderne i Glasgow blir klare når gruppespillet trekkes i Bucuresti 30. november.</p>
      <p>
        <a href="https://www.bt.no/sport/i/lAm1yM/mourinho-moette-pressen-for-foerste-gang-som-tottenham-manager-hyllet-f">Les også<br/>Mourinho møtte pressen for første gang som Tottenham-manager: Hyllet forgjengeren<br/></a>
        <a href="https://www.bt.no/sport/i/2GwGVB/fantasy-tips-slik-tror-eksperten-mourinho-kan-paavirke-spillet">Les også<br/>Fantasy-tips: Slik tror eksperten Mourinho kan påvirke spillet</a>
      </p>
      <h3>Dansk glede</h3>
      <p>Også Åge Hareide og hans Danmark kunne glede seg etter fredagens trekning i Nyon. Laget får spille alle sine tre gruppekamper hjemme i Parken i København. Gruppe B er den eneste der begge vertsnasjonene tok seg til sluttspill gjennom den ordinære kvalifiseringen, men Russland får bare to hjemmekamper i St. Petersburg og spiller borte mot Danmark i den tredje.</p>
      <p>Dette er semifinalene i nasjonsligaomspillet, som spilles 26. mars:</p>
      <p>A-divisjonen: Island – Romania, Bulgaria – Ungarn (x).</p>
      <p>B-divisjonen: Bosnia-Hercegovina – Nord-Irland (x), Slovakia – Irland.</p>
      <p>C-divisjonen: Skottland – Israel, Norge – Serbia (x).</p>
      <p>D-divisjonen: Georgia – Hviterussland (x), Nord-Makedonia – Kosovo.</p>
      <p>Vinneren av semifinalen merket (x) får hjemmebane i omspillsfinalen 31. mars.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/3JKJ2d/dom-jenten-ble-saa-skadet-etter-voldtekt-at-hun-ble-ufoer-som-16-aaring"/>
        <a href="https://www.bt.no/nyheter/lokalt/i/RRn9zr/bostyrer-konkursaapning-mot-bareier-kan-skyldes-misforstaaelse"/>
        <a href="https://www.bt.no/kultur/i/xPzP4Q/kevin-vaagenes-bodde-i-usa-da-parterapi-tok-av-da-han-skulle-fly-hje"/>
        <a href="https://www.bt.no/nyheter/lokalt/i/K3K3Q7/knut-midttun-er-doed"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/pLOLqG/naa-begynner-bybanebyggingen-i-sentrum"/>
      </related>
    </article>
  </body>
</html>