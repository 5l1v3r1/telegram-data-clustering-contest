<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-akos-ismet-duplazik/"/>
    <meta property="og:site_name" content="lokál"/>
    <meta property="article:published_time" content="2019-11-22T11:34:51+00:00"/>
    <meta property="og:title" content="Ákos ismét duplázik"/>
    <meta property="og:description" content="Legújabb lemezét az Idősziget című korong tizennégy dalát a Papp László Budapest Sportarénában mutatja be december 13-án és 14-én Ákos."/>
  </head>
  <body>
    <article>
      <h1>Ákos ismét duplázik</h1>
      <address><time datetime="2019-11-22T11:34:51+00:00">22 Nov 2019, 11:34</time> by <a rel="author">MTI</a></address>
      <p>
        <b>Legújabb lemezét az Idősziget című korong tizennégy dalát mutatja be a Papp László Budapest Sportarénában december 13-án és 14-én Ákos.</b>
      </p>
      <p>A népszerű énekes elmondta, hogy a tizennégy dalt tartalmazó anyagot élete egyik legfontosabb lemezének tartja.</p>
      <p>„A klipdal, a Felemel, két éve elhunyt édesapám emlékére íródott. Őt nem csak ez a kisfilm, de a CD-hez tartozó 32 oldalas füzet, a fekete-fehér képek hangulata, készítésük körülményei is felidézik” – mondta Kovács Ákos.</p>
      <p>Az Idősziget felvételeit megszokott zenésztársaival, Madarász Gábor gitárossal, Lepés Gábor billentyűssel, Bánfalvi Sándor dobossal és Kálló Péter basszusgitárossal rögzítette az énekes. Két dalban lánya, Őri-Kovács Anna is közreműködött, az Elhiszem című szám zenéjét ő maga írta.</p>
      <p>Ákos kitért arra, hogy az általa rendezett, és Juhász Viktor operatőri munkájával készült Felemel című klipben a zenekari tagok még élő szülei és gyerekeik együtt szerepelnek, a filmben feltűnik egy Zastava 750-es autó, hasonló, amilyen gyerekkorában az első családi autójuk volt. A CD-bookletben található fotók egy része, Emmer László képei, Ákos néhai édesapja lakásán készültek.</p>
      <p>Az 51 éves Kovács Ákos a nyolcvanas években a Bonanza Banzai frontembereként lett ismert, a zenekarral 1995-ig kilenc albumot jelentetett meg. Szólóelőadóként még nagyobb sikereket ért el, húsz magyar és hat angol nyelvű albumot készített, de írt verses hangjáték-albumot, hangoskönyvet és színdarabhoz zenét is. Számos zenei díjat kapott, 2012-ben Kossuth-díjat vehetett át.</p>
      <figure>
        <img src="https://www.lokal.hu/wp-content/uploads/2019/11/dupla-arena_2019_-CLP-%C3%A1kos-768x1134.jpg"/>
      </figure>
    </article>
  </body>
</html>