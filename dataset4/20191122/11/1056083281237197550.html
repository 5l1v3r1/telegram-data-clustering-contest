<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100232/%D8%AE%D8%A7%D8%B1%D8%AC%DB%8C-%D9%87%D8%A7-%D9%85%D8%B4%DA%A9%D9%84-%DA%AF%D8%B4%D8%A7-%D9%86%DB%8C%D8%B3%D8%AA%D9%86%D8%AF-%D9%81%D8%B1%D8%AF%D8%A7-%D9%86%D9%88%D8%A8%D8%AA-%D8%B3%D9%85%D9%86%D8%A7%D9%86%DB%8C-%D9%87%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T11:51:08+00:00"/>
    <meta property="og:title" content="خارجی‌ها مشکل‌گشا نیستند/ فردا نوبت سمنانی‌هاست"/>
    <meta property="og:description" content="ایسنا/سمنان نماینده ولی فقیه در استان و امام جمعه سمنان گفت: کشورهای خارجی مشکل‌گشا نیستند ."/>
  </head>
  <body>
    <article>
      <h6 class="kicker">نماینده ولی فقیه در استان سمنان</h6>
      <h1>خارجی‌ها مشکل‌گشا نیستند/ فردا نوبت سمنانی‌هاست</h1>
      <address><time datetime="2019-11-22T11:51:08+00:00">22 Nov 2019, 11:51</time> by <a rel="author">هوشنگ حبيبی بسطامی</a></address>
      <p>ایسنا/سمنان نماینده ولی فقیه در استان و امام جمعه سمنان گفت: کشورهای خارجی مشکل‌گشا نیستند .</p>
      <p>آیت‌الله سید محمد شاهچراغی در خطبه‌های نماز جمعه این هفته سمنان اظهار کرد: همانگونه که مقام معظم رهبری فرمودند مشکلات کشور در داخل و با نگاه به داخل حل می‌شود.</p>
      <p>وی با اشاره به فتنه اخیر به نقش رهبر معظم انقلاب پرداخت و افزود: حمایت های رهبری معظم انقلاب از تصمیم سران قوا آتش فتنه را خاموش کرد.</p>
      <p>امام جمعه سمنان با بیان اینکه مقام معظم رهبری کشور را بیمه کرده ادامه داد: مردم هم با لبیک به ندای رهبری به خیابان‌ها آمدند و با محکومیت اشرار و سر دادن مرگ بر آمریکا فتنه را خاموش کردند.</p>
      <p>شاهچراغی اضافه کرد: رهبر معظم انقلاب در درس خارج فقه با چند جمله کوتاه آتش فتنه را خاموش و کشور برای همیشه بیمه کردند.</p>
      <p>نماینده ولی فقیه در استان با بیان اینکه رهبری فرمودند مصوبه سران قوا کارشناسی است گفت: رهبر معظم انقلاب فرمودند از این تصمیم سران قوا حمایت می‌کنم .البته فرمودند مسوولان مراقب افزایش قیمت‌های اجناس بوده و بر بازار نظارت کنند .</p>
      <p>شاهچراغی با بیان اینکه مردم بعد سخنان رهبری معظم انقلاب صف شان را از اشرار جدا کردند ادامه داد: مردم به ندای رهبری لبیک گفته و به خیابان‌ها آمدند و با محکومیت اشرار استکبار را ناامید کردند.</p>
      <p>امام جمعه سمنان با بیان اینکه کفر، خباثت و ظلم آمریکا و اروپا برای ملت ایران شناخته شده، خاطرنشان کرد: آمریکا، برخی اروپایی ها ، سعودی ها و .. که از اشرار و قاتلان مردم حمایت کردند معرکه‌ گیر فتنه‌گری هستند.</p>
      <p>نماینده ولی فقیه در استان با انتقاد از بیانیه سران فتنه ۸۸ گفت: برخی ها به جای حمایت از سپاه و نیروی انتظامی از آمریکا طلب همکاری می‌کنند و بیانیه می‌دهند.</p>
      <p>امام جمعه سمنان با بیان اینکه فردا نوبت مردم شهر سمنان است از مردم خواست با لبیک به ندای رهبری دشمنان را ناامید کنند.</p>
      <p>وی تصریح کرد: مردم انقلابی استان امنیت را در این چند روز در استان سمنان حفظ کردند و اگر تجمعی در شهرستان‌ها بود، به صورت اعتراضات آرامی بود.</p>
      <p>شاهچراغی در ادامه گفت: مردم ایران اسلامی از دستگاه قضا انتظار دارند که آدم‌کش‌ها، تخریب گران اموال و فتنه‌گران را به اشد مجازات برساند.<br/>وی با تبریک هفته بسیج خاطرنشان کرد: بسیج از نیروهای با اخلاص و انقلابی است و اخلاص از امتیازات ویژه بسیجیان است<br/>انتهای پیام</p>
    </article>
  </body>
</html>