<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/198249/ormpan-apeilei-to-eyropaiko-laiko-komma-me-apoxorisi-logo-aristeris-strofis"/>
    <meta property="og:site_name" content="CNN.gr"/>
    <meta property="article:published_time" content="2019-11-22T11:19:18+00:00"/>
    <meta property="og:title" content="Ορμπάν: Απειλεί το Ευρωπαϊκό Λαϊκό Κόμμα με αποχώρηση λόγω «αριστερής στροφής»"/>
    <meta property="og:description" content="Το κυβερνών κόμμα στην Ουγγαρία -το Φίντες (Fidesz)- μπορεί να εγκαταλείψει το Ευρωπαϊκό Λαϊκό Κόμμα , την ομάδα που αποτελείται από τα κεντροδεξιά κόμματα..."/>
  </head>
  <body>
    <article>
      <h1>Ορμπάν: Απειλεί το Ευρωπαϊκό Λαϊκό Κόμμα με αποχώρηση λόγω «αριστερής στροφής»</h1>
      <h2>Το κυβερνών κόμμα στην Ουγγαρία -το Φίντες (Fidesz)- μπορεί να εγκαταλείψει το Ευρωπαϊκό Λαϊκό Κόμμα, την ομάδα που αποτελείται από τα κεντροδεξιά κόμματα των χωρών μελών της Ευρωπαϊκής Ένωσης αφού έλαβε μικτά μηνύματα για τις προθέσεις της τελευταίας μετά την αναστολή της συμμετοχής του στην ομάδα, σύμφωνα με όσα δήλωσε ο πρωθυπουργός, Βίκτορ Ορμπάν.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 13:19 , 22 November 2019</p>
      <p><b>Το Ευρωπαϊκό Λαϊκό Κόμμα ανέστειλε τη συμμετοχή του Φίντες τον Μάρτιο</b> εξαιτίας ανησυχιών για τις <b>λαϊκιστικές <a href="https://www.cnn.gr/eidhseis/tag/21898/antimetanasteytikh-rhtorikh">αντιμεταναστευτικές εκστρατείες</a> του Ορμπάν</b> και τη διάβρωση του κράτους δικαίου, της ελευθερίας του Τύπου και των δικαιωμάτων των μειονοτήτων κατά τη διάρκεια της θητείας του Ορμπάν.</p>
      <p>Το Φίντες δεν προσκλήθηκε στο διήμερο συνέδριο του ΕΛΚ που πραγματοποιήθηκε στην Κροατία αυτή την εβδομάδα.</p>
      <p>Το ΕΛΚ ανέφερε ότι θα στείλει μια επιτροπή «σοφών» προκειμένου να ερευνήσει την κατάσταση στην Ουγγαρία και να αποφασίσει αν θα κρατήσει το Φίντες στους κόλπους του, μια διαδικασία που ο νέος πρόεδρος του ΕΛΚ, <a href="https://www.cnn.gr/eidhseis/tag/3215/ntonalnt-toysk"><b>Ντόναλντ Τουσκ</b></a>, αναμένει ότι θα έχει ολοκληρωθεί μέχρι τα τέλη Ιανουαρίου.</p>
      <p>Ο εθνικιστής Ορμπάν δήλωσε σήμερα, Παρασκευή, στην ουγγρική δημόσια ραδιοφωνία:</p>
      <blockquote>«Διατηρούμε την αναστολή συμμετοχής μας. Περιμένουμε από το ΕΛΚ να μιλήσει ανοικτά για τις απόψεις και τα σχέδιά του, και τότε θα αποφασίσουμε. Το ερώτημα είναι κατά πόσον ο νέος πρόεδρος (σ.σ. του ΕΛΚ) μπορεί να σταματήσει αυτή τη στροφή του προς τα αριστερά. Αν μπορεί, έχουμε ένα κοινό μέλλον. Αν όχι, θα πρέπει να οικοδομήσουμε μια άλλη πολιτική κοινότητα».</blockquote>
      <p>Σε ομιλία στο συνέδριο του ΕΛΚ στο Ζάγκρεμπ, ο Τουσκ δεν κατονόμασε τον Ορμπάν αλλά κατέστησε σαφές πως η συντηρητική ομάδα δεν πρόκειται να αλλάξει για να ικανοποιήσει τον προερχόμενο από τη δεξιά, λαϊκισμό.</p>
      <p>«Πρέπει να βάλουμε μια τελεία σε αυτό», είπε ο Τουσκ, ο απερχόμενος πρόεδρος του Ευρωπαϊκού Συμβουλίου.</p>
      <p>«Σε μια πολιτική μάχη, η αλήθεια και η ευπρέπεια δεν μπορούν να είναι εντελώς απροστάτευτες απέναντι στις ψεύτικες ειδήσεις, στη <b>χειραγώγηση</b> και στο <b>μίσος</b>».</p>
      <blockquote>«Δεν θα θυσιάσουμε αξίες όπως οι πολιτικές ελευθερίες, το κράτος δικαίου και η ευπρέπεια στη δημόσια ζωή στον βωμό της ασφάλειας και της τάξης. Όποιος δεν μπορεί να το αποδεχθεί αυτό, θέτει de facto [εκ των πραγμάτων] τον εαυτό του εκτός της οικογένειάς μας (του ΕΛΚ)», είπε χαρακτηριστικά ο Τουσκ.</blockquote>
      <p><b>Ο Ορμπάν αυτοαποκαλείται θιασώτης της «ανελεύθερης» δημοκρατίας,</b> οι βασικές πολιτικές του περιλαμβάνουν την κατασκευή ενός φράχτη με διπλό συρματόπλεγμα κατά μήκος των συνόρων της Ουγγαρίας με τη Σερβία ώστε να αποτρέπονται οι μετανάστες, διαφημιστικές εκστρατείες και διαρκή αντιμεταναστευτική ρητορική.</p>
      <p>Ο Τουσκ διετέλεσε πρωθυπουργός της Πολωνίας ως επικεφαλής του κεντροδεξιού κόμματος Πλατφόρμα Πολιτών. Παραιτήθηκε το 2014 προκειμένου να τεθεί <b>επικεφαλής του Ευρωπαϊκού Συμβουλίου</b> και η Πλατφόρμα Πολιτών ηττήθηκε την επόμενη χρόνια από το δεξιό εθνικιστικό κόμμα Νόμος και Δικαιοσύνη, που είναι σύμμαχος του Ορμπάν και παραμένει έκτοτε στην εξουσία στην Πολωνία.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/198162/prosfygiko-dramatiki-i-katastasi-sta-nisia-diethnopoiisi-toy-zitimatos-epixeirei-i-kyvernisi">Προσφυγικό: Δραματική η κατάσταση στα νησιά - Διεθνοποίηση του ζητήματος επιχειρεί η κυβέρνηση</a>
        </li>
        <li>
          <a href="https://www.cnn.gr/news/politiki/story/198112/mitsotakis-h-ellada-mpike-ston-dromo-tis-viosimis-anaptyxis">Μητσοτάκης: Η Ελλάδα μπήκε στον δρόμο της βιώσιμης ανάπτυξης</a>
        </li>
        <li>
          <a href="https://www.cnn.gr/news/politiki/story/198083/to-mesimeri-i-kentriki-omilia-toy-prothypoyrgoy-sto-synedrio-toy-elk">Το μεσημέρι η κεντρική ομιλία του πρωθυπουργού στο συνέδριο του ΕΛΚ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/8658/oyggaria">ΟΥΓΓΑΡΙΑ</a>
        </li>
        <li>
          <a href="https://www.cnn.gr/eidhseis/tag/12698/viktor-ormpan">ΒΙΚΤΟΡ ΟΡΜΠΑΝ</a>
        </li>
        <li>
          <a href="https://www.cnn.gr/eidhseis/tag/326/eyropaiki">ΕΥΡΩΠΑΙΚΗ ΕΝΩΣΗ</a>
        </li>
        <li>
          <a href="https://www.cnn.gr/eidhseis/tag/1704/eyropaiko-laiko-komma">ΕΥΡΩΠΑΙΚΟ ΛΑΙΚΟ ΚΟΜΜΑ</a>
        </li>
        <li>
          <a href="https://www.cnn.gr/eidhseis/tag/21898/antimetanasteytikh-rhtorikh">ΑΝΤΙΜΕΤΑΝΑΣΤΕΥΤΙΚΗ ΡΗΤΟΡΙΚΗ</a>
        </li>
        <li>
          <a href="https://www.cnn.gr/eidhseis/tag/3215/ntonalnt-toysk">ΝΤΟΝΑΛΝΤ ΤΟΥΣΚ</a>
        </li>
        <li>
          <a href="https://www.cnn.gr/eidhseis/tag/1412/elk">ΕΛΚ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/22/198236/snapshot/2464582.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198245/snapshot/2404338.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198206/snapshot/2628449.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198195/snapshot/2761866.jpg"/>
      </figure>
    </article>
  </body>
</html>