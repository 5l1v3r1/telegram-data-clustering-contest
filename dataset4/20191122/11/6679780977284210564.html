<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/bortapasz-segithet-abban-hogy-online-megerinthessek-egymast-az-emberek-foto"/>
    <meta property="og:site_name" content="Paraméter"/>
    <meta property="article:published_time" content="2019-11-22T11:30:00+00:00"/>
    <meta property="og:title" content="Bőrtapasz segíthet abban, hogy online megérinthessék egymást az emberek (FOTÓ)"/>
    <meta property="og:description" content="Bőrtapasz segítségével a jövőben az interneten keresztül is megérinthetik egymást az emberek. A különleges fejlesztés virtuálisan kommunikálja az érintést."/>
  </head>
  <body>
    <article>
      <h1>Bőrtapasz segíthet abban, hogy online megérinthessék egymást az emberek (FOTÓ)</h1>
      <h2>Bőrtapasz segítségével a jövőben az interneten keresztül is megérinthetik egymást az emberek. A különleges fejlesztés virtuálisan kommunikálja az érintést.</h2>
      <address>
        <time datetime="2019-11-22T11:30:00+00:00">22 Nov 2019, 11:30</time>
      </address>
      <p>A puha, drót nélküli szilikonos műszer a bőrhöz tapad és vibráló ingert ad. Készítői abban reménykednek, egy napon segíthet abban, hogy az emberek online - beszélgetés vagy játék során - megérinthessék egymást.</p>
      <figure>
        <img src="https://parameter.sk/sites/default/files/photos/epidermal-vr-virtual-reality-nature.jpg"/>
      </figure>
      <p>
        <i>Fotó: Newsweek</i>
      </p>
      <p>A tapasz összekapcsolható okostelefonokkal és tabletekkel. Az NFC (Near field communication), vagyis a kis hatótávolságú kommunikáció vagy a vezeték nélküli töltésen alapuló technológia kihasználásával drót, valamint elem vagy akkumulátor nélkülivé tették az új fejlesztést - írja honlapján a Newsweek című amerikai hírmagazin.</p>
      <p>Harminckét érzékelő segít az érintés érzetét kelteni viselője bőrén, miközben egy másik felületen módosítani lehet minden érzékelő rezgésszámát és amplitúdóját.</p>
      <p>John A. Rogers, az illinoisi Northwestern Egyetem McCormick Mérnöki Iskolájának professzora szerint korábban mások is próbálkoztak hasonló technológiával, azok azonban olyan gátló tartozékokat is tartalmaztak, mint a drótok és elemek.</p>
      <blockquote>"El lehet képzelni, hogy mindenütt létező dologgá válhat a belátható jövőben az, hogy virtuális érintést küldünk, miközben videohívást folytatunk a családunkkal"</blockquote>
      <p>- fogalmazott Yonggang Huang kutató.</p>
      <p>Rogers szerint az eszköz "nagy hatású lehet a társas kapcsolatokban, a klinikai orvoslásban és olyan területeken, amelyeket ma még elképzelni sem tudunk - a játék és a szórakoztatás nyilvánvaló lehetőségein túl".</p>
      <p>(MTI)</p>
    </article>
  </body>
</html>