<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sinidisi.gr/apologismos-pepragmenon-ton-p-y-dytikis-elladas/"/>
    <meta property="og:site_name" content="ΣΥΝΕΙΔΗΣΗ"/>
    <meta property="article:published_time" content="2019-11-22T11:53:40+00:00"/>
    <meta property="og:title" content="Απολογισμός πεπραγμένων των Π.Υ. Δυτικής Ελλάδας"/>
    <meta property="og:description" content="Στις 31 Οκτωβρίου 2019 έκλεισε ένας κύκλος σχεδιασμού, προετοιμασίας και προσπάθειας για το καλύτερο δυνατό αποτέλεσμα απέναντι στη φυσική καταστροφή"/>
  </head>
  <body>
    <article>
      <h1>Απολογισμός πεπραγμένων των Π.Υ. Δυτικής Ελλάδας</h1>
      <address><time datetime="2019-11-22T11:53:40+00:00">22 Nov 2019, 11:53</time> by <a rel="author">ΣΥΝΕΙΔΗΣΗ</a></address>
      <p>
        <b>Με την ευκαιρία της λήξης της αντιπυρικής περιόδου 2019, η Περιφερειακή Διοίκηση Πυροσβεστικών Υπηρεσιών Δυτικής Ελλάδας, μέσω του Διοικητή της, Αρχιπύραρχου Π.Σ. Ευθύμιου Μ. Γεωργακόπουλου, θα ήθελε να προβεί σε ένα μικρό απολογισμό πεπραγμένων.</b>
      </p>
      <p>Παράλληλα να ευχαριστήσει και να συγχαρεί δημόσια όλους, όσοι συνέβαλαν στο θετικότατο αποτέλεσμα της φετινής περιόδου, συνάδελφους πυροσβέστες, Φορείς και Αρχές, εθελοντές, απλούς πολίτες για τη συμβολή τους, αλλά και τον <b>Γενικό Γραμματέα Πολιτικής Προστασίας</b> για την διαρκή αρωγή του.</p>
      <p>Σε ένα αντίξοο, από πλευράς καιρικών συνθηκών, καλοκαίρι, με αύξηση του αριθμού των εκδηλωθέντων πυρκαγιών και με πληθώρα δύσκολων στην αντιμετώπιση συμβάντων, χάρις στην ετοιμότητα, στο συντονισμό και στη συνεργασία, πρωτίστως όλων των πυροσβεστικών δυνάμεων, αλλά και των εμπλεκόμενων Φορέων και Αρχών, που βρέθηκαν στις επάλξεις δίπλα μας, της<b> ΕΛ.ΑΣ., των Δασικών Υπηρεσιών, των αρχών της Τοπικής Αυτοδιοίκησης</b> και όλων των λοιπών εμπλεκόμενων στην <b>Πολιτική Προστασία της Δυτικής Ελλάδας,</b> κατορθώθηκε να προστατευτούν ανθρώπινες ζωές , δημόσια και ιδιωτική περιουσία, φυσικό κάλλος και δασικός πλούτος των περιοχών γεωγραφικής δικαιοδοσίας μας.</p>
      <p>Ειδική μνεία θα θέλαμε να κάνουμε για τις ομάδες εθελοντών, ενταγμένων στην <b>Πολιτική Προστασία</b> ή ακόμα και των απλών πολιτών, που έχουν κερδίσει την αναγνώριση, το σεβασμό μας και τις εγκάρδιες ευχαριστίες μας, ως την ελάχιστη ηθική ανταμοιβή τους.</p>
      <p>Η επιτυχία επιτεύχθηκε χάρη στην ετοιμότητα του ανθρώπινου δυναμικού, την ορθολογική αξιοποίηση των μέσων, τον έγκαιρο εντοπισμό των συμβάντων, την άμεση κινητοποίηση όλων, το συντονισμό σε όλα τα επίπεδα και την επαγγελματική αντιμετώπιση από όλους. Τα παραπάνω συνέβαλλαν στην άριστη απόδοση του μηχανισμού αντιμετώπισης κάθε περιστατικού και μάλιστα με το θετικό απολογισμό να είναι αντιστρόφως ανάλογος του αριθμού και της επικινδυνότητας των συμβάντων που κληθήκαμε να διαχειριστούμε.</p>
      <p>Οι παρακάτω πίνακες αποτυπώνουν το μέγεθος της προσπάθειας και του αποτελέσματος από όλους τους εμπλεκόμενους:</p>
      <figure>
        <img src="http://www.aixmi-news.gr/images/pyr.jpg"/>
      </figure>
      <p>Από τα παραπάνω στοιχεία διαπιστώνεται ότι μετά το 2010, η αντιπυρική περίοδος του 2019 ήταν μία από τις καλύτερες. Φέτος, παρόλο που υπήρξε μια μικρή αύξηση του αριθμού των πυρκαγιών της τάξεως του 18%, σε σχέση με πέρυσι, οι καμένες εκτάσεις παρουσίασαν μείωση σε ποσοστό 14%. Αντίστοιχα σε σχέση με το 2017, που οι καιρικές συνθήκες ήταν αντίστοιχες με τις φετινές, αν και φέτος υπήρξε μικρή διαφορά του αριθμού των πυρκαγιών μειωμένη κατά 26%, οι καμένες εκτάσεις παρουσιάζονται μειωμένες κατά έξι φορές.</p>
      <p>Αναλυτικότερα στα στατιστικά στοιχεία ανά<b> Περιφερειακή Ενότητα της Περιφέρειας Δυτικής Ελλάδας</b> έχουν ως εξής:</p>
      <figure>
        <img src="http://www.aixmi-news.gr/images/fotia2.jpg"/>
      </figure>
      <figure>
        <img src="http://www.aixmi-news.gr/images/fotia3.jpg"/>
      </figure>
      <figure>
        <img src="http://www.aixmi-news.gr/images/fotia4.jpg"/>
      </figure>
      <p>Στις 31 Οκτωβρίου 2019 έκλεισε ένας κύκλος σχεδιασμού, προετοιμασίας και προσπάθειας για το καλύτερο δυνατό αποτέλεσμα απέναντι στη φυσική καταστροφή των πυρκαγιών και ταυτόχρονα ξεκινά ένας νέος κύκλος για την αντιπυρική περίοδο του 2020. Με την αμέριστη συμβολή όλων μας, καθώς και της Πολιτείας, με γνώμονα την πραγμάτωση όσων διδαχθήκαμε από την φετινή περίοδο, πιστεύουμε ότι, στα βήματα που βαδίσαμε φέτος, θα πετύχουμε καλύτερα αποτελέσματα για τη νέα περίοδο που έρχεται, μη επαναπαυόμενοι, αφού το καλό είναι ο εχθρός του καλύτερου.</p>
      <p>Κλείνοντας το μικρό αυτό απολογισμό, η Περιφερειακή Διοίκηση Πυροσβεστικών Υπηρεσιών Δυτικής Ελλάδας, εύχεται σε όλους τους πολίτες καλό χειμώνα και στους εμπλεκόμενους στην Πολιτική Προστασία της Δυτικής Ελλάδας, υγεία και εγρήγορση ώστε, υγιείς και δυνατοί να συνεχίσουμε το έργο μας που είναι η προστασία των συμπολιτών μας από τις φυσικές και τεχνολογικές καταστροφές.</p>
      <p>
        <b>Ο Διοικητής Περιφερειακής Διοίκησης<br/>Πυροσβεστικών Υπηρεσιών Δυτικής Ελλάδας<br/>Ευθύμιος Μ. Γεωργακόπουλος<br/>Αρχιπύραρχος</b>
      </p>
      <related>
        <h4>Σχετικες Δημοσιευσεις</h4>
        <a href="http://sinidisi.gr/fotis-mproymos-na-topothetithoyn-pinakides-tin-gefyra-rioy-antirrioy-stis-opoies-na-anagrafetai-episimi-onomasia-tis-quot-gefyra-charilaos-trikoypis-quot/"/>
        <a href="http://sinidisi.gr/mesologgi-diakopi-ydrodotisis-stin-t-k-katochis/"/>
        <a href="http://sinidisi.gr/kykloforia-anamnistikis-seiras-grammatosimon-christoygenna-2019/"/>
        <a href="http://sinidisi.gr/ta-metra-tirisis-tis-taxis-ton-agona-panaitolikos-panathinaikos/"/>
        <a href="http://sinidisi.gr/xesikothikan-oi-anaisthisiologoi-nosokomeioy-rioy-tin-elleipsi-prosopikoy-tha-ginontai-taktika-cheiroyrgeia-deytera/"/>
        <a href="http://sinidisi.gr/dimos-agrinioy-drasi-tin-imera-exaleipsi-tis-vias-ton-gynaikon/"/>
      </related>
    </article>
  </body>
</html>