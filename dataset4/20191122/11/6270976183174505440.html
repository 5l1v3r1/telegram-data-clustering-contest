<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/22/korniyenko-prokomentuvav-zlyvy-v-telegram-temnyj-lytsar-hoche-vse-rozvalyty/"/>
    <meta property="og:site_name" content="Рубрика"/>
    <meta property="article:published_time" content="2019-11-22T11:17:53+00:00"/>
    <meta property="og:title" content="Корнієнко прокоментував зливи в Telegram: &quot;Темний лицар&quot; хоче все розвалити"/>
    <meta property="og:description" content="Керівник партії “Слуга народу” Олександр Корнієнко вважає, що анонімні телеграм-канали викривального характеру намагаються “пошматувати” монобільшість. Про це він сказав в інтерв’ю НВ. На запитання, чи шукали, хто в “Слузі народу” може вести телеграм-канал “Темного лицаря”, на якому регулярно з’являється внутрішньофракційна інформація, Корнієнко відповів: “Ми іноді, по приколу, запитуємо у Дубінського або Бужанського (мажоритарників): “Ну, покажи […]"/>
  </head>
  <body>
    <article>
      <h1>Корнієнко прокоментував зливи в Telegram: "Темний лицар" хоче все розвалити</h1>
      <address><time datetime="2019-11-22T11:17:53+00:00">22 Nov 2019, 11:17</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/05/2019-05-27T110242Z_863451821_RC111D1E6610_RTRMADP_3_UKRAINE-ELECTION-860x580-c-1.jpg"/>
      </figure>
      <p>Фото Reuters<br/><b><b>Керівник партії “Слуга народу” Олександр Корнієнко вважає, що анонімні телеграм-канали викривального характеру намагаються “пошматувати” монобільшість.</b></b></p>
      <p>Про це він сказав в інтерв’ю <a href="https://nv.ua/ukr/ukraine/politics/glava-partiji-sluga-narodu-korniyenko-pro-anonimni-telegram-kanali-novini-ukrajini-50055039.html">НВ.</a></p>
      <p>На запитання, чи шукали, хто в “Слузі народу” може вести телеграм-канал <a href="https://t.me/s/dark_k/17">“Темного лицаря”,</a> на якому регулярно з’являється внутрішньофракційна інформація, Корнієнко відповів: “Ми іноді, по приколу, запитуємо у Дубінського або Бужанського (мажоритарників): “Ну, покажи телефон!” Саня (Дубінський), звичайно, з цього зробив новину, як завжди”.</p>
      <p>“У “Темного лицаря” багато інформації відповідає дійсності. Але акценти часто змінені. Простежується лінія: нічого у них не вийде, дохле діло”, – зазначив Корнієнко.</p>
      <p>“Ще потрібно з’ясувати: це один депутат робить або хтось із наших колег зливає інформацію із загального чату, а Темний лицар на її основі створює контент. Можливо, це група авторів або група депутатів”.</p>
      <p>“Є ще такий канал “Зелений слоник”, він не дуже поширений, але теж пише інсайди зсередини фракції. А є поверхневі канали, які беруть новину і перетворюють в чутки”, – сказав керівник “Слуги народу”.</p>
      <p>
        <b>На запитання, чи виженуть тих, хто пише під псевдо “Темний лицар” чи зливає інформацію, Корнієнко відповів: “А за що виганяти? Фракція буде вирішувати. Нехай ця людина пояснить мотиви – і в чому була цінність”.</b>
      </p>
      <p>“Я не знаю, як би я в такому випадку проголосував. При цьому у Темного лицаря присутній мотив: розвалити все. Можливо, це маневр, щоб тримати нас в тонусі”, – сказав він.</p>
      <p>За словами Корнієнко, “тримати в тонусі” партію намагається багато хто: “Деякі – для того, щоб розвалити. Це, в першу чергу, ідеологічно ворожі сили, інспіровані ззовні”.</p>
      <p>На запитання,<b> чи це росіяни,</b> голова президентської партії відповів: “Щось з ними пов’язане. Навряд чи в Ольгино (російська “ботоферма”, що працює на Кремль) сидить певна група, яка цим займається, хоча, може й так. Швидше за все, це місцевий відділ, який цим займається. Принаймні, від них від усіх (телеграм-каналів) йде така лінія – нас пошматувати”.</p>
      <p>Крім того, Корнієнко прокоментував листування Миколи Тищенка з пранкерами – “Джокером”, у якому депутат “Слуги народу” згадує виплати депутатам. “Це його справа, його листування. Тема з “Джокером” десь у чомусь фейкова. Це відомі інструменти по дискредитації. Краще було б, щоб Микола відповідав. Коментувати анонімів про нібито листування з нашим депутатом – це питання риторичне і далеко нас не заведе”, – сказав лідер партії.</p>
    </article>
  </body>
</html>