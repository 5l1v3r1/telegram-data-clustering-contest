<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/mitsotakis-quot-i-ellada-den-einai-xefreno-ampeli-ta-synora-fylassontai-kai-tha-fylassontai-quot/"/>
    <meta property="og:site_name" content="economico.gr"/>
    <meta property="article:published_time" content="2019-11-22T11:48:38+00:00"/>
    <meta property="og:title" content="Μητσοτάκης: &quot;Η Ελλάδα δεν είναι ξέφρενο αμπέλι, τα σύνορα φυλάσσονται και θα φυλάσσονται&quot;"/>
    <meta property="og:description" content="Το μεταναστευτικό είναι πρόβλημα ευρωπαϊκό και όχι διμερές με την Τουρκία τόνισε ο Πρωθυπουργός Κυριάκος Μητσοτάκης από το βήμα της Βουλής."/>
  </head>
  <body>
    <article>
      <h1>Μητσοτάκης: "Η Ελλάδα δεν είναι ξέφρενο αμπέλι, τα σύνορα φυλάσσονται και θα φυλάσσονται"</h1>
      <address><time datetime="2019-11-22T11:48:38+00:00">22 Nov 2019, 11:48</time> by <a rel="author">Μαίρη Φωτάκη</a></address>
      <p><b>Το μεταναστευτικό είναι πρόβλημα ευρωπαϊκό</b> και όχι διμερές με την Τουρκία τόνισε ο Πρωθυπουργός Κυριάκος Μητσοτάκης από το βήμα της Βουλής.</p>
      <p>Ο πρωθυπουργός υποστήριξε ότι το ζήτημα θα τεθεί άμεσα καθώς η νέα Ευρωπαϊκή Επιτροπή αναλαμβάνει σύντομα καθήκοντα και <b>η Ελλάδα έχει την τύχη να έχει για πρώτη φορά δικό της αντιπρόεδρο.</b></p>
      <p>Απαντώντας σε ερώτηση της Φώφης Γεννηματά στην «Ώρα του Πρωθυπουργού», ο Πρωθυπουργός τόνισε ότι <b>τα σύνορα φυλάσσονται και θα φυλάσσονται</b>. Το μήνυμα της ελληνικής κυβέρνησης είναι ξεκάθαρο, υπογράμμισε: «<b>Η Ελλάδα έχει τις αντοχές της, αλλά ξέφραγο αμπέλι δεν είνα</b>ι».</p>
      <p>Ο Κυριάκος Μητσοτάκης αναφέρθηκε στη σταδιακή ανακούφιση των νησιών: «<b>Δεν υπάρχει μαγικός αλγόριθμός</b>, καταβάλουμε προσπάθεια να μετακινηθούν<b> δίκαια σε δομές και συνθήκες ανθρώπινες</b>», σημείωσε ο Πρωθυπουργός και πρόσθεσε ότι οι αρμόδιοι υπουργοί κάνουν το καλύτερο δυνατό για την αντιμετώπιση του προβλήματος τονίζοντας ότι: «Είμαστε ανοιχτοί σε προτάσεις».</p>
      <p>Ο Κυριάκος Μητσοτάκης <b>άφησε αιχμές για την κυβέρνηση ΣΥΡΙΖΑ, από την οποία κληρονόμησε 70.000 εκκρεμείς αιτήσεις ασύλου</b>: «Θα γίνουν επιστροφές σήμερα, δεν θα πω αριθμό», ξεκαθάρισε ο Πρωθυπουργός σημειώνοντας ότι αυτή δεν είναι η λύση του προβλήματος, αλλά η κυβέρνηση θέλει να στείλει ένα κυρίως συμβολικό μήνυμα στους διακινητές, ότι «ευπρόσδεκτοι στην Ελλάδα είναι αυτοί που επιλέγουμε εμείς, οι υπόλοιποι θα επιστρέφονται πίσω».</p>
      <p>Το πρόβλημα είναι ευρωπαϊκό τόνισε ο Κυριάκος Μητσοτάκης γι’ αυτό και η ελληνική κυβέρνηση πρέπει να στηριχθεί από την Ευρωπαϊκή Ένωση, αλλά να γίνουν αλλαγές στον κανονισμό του Δουβλίνο.</p>
      <h4>Περισσότερα νέα, ρεπορτάζ και αναλύσεις:<a href="https://economico.gr/">ΠΑΤΗΣΤΕ ΕΔΩ</a></h4>
    </article>
  </body>
</html>