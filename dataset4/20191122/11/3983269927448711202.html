<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/partits-de-matinada-i-grades-buides-creen-polemica-en-larrencada-de-la-nova-copa-davis/noticia/2965311/"/>
    <meta property="og:site_name" content="CCMA"/>
    <meta property="article:published_time" content="2019-11-22T11:42:09+00:00"/>
    <meta property="og:title" content="Partits de matinada i grades buides creen polèmica en l'arrencada de la nova Copa Davis"/>
    <meta property="og:description" content="El nou format de la Copa Davis està generant molta controvèrsia. Sobretot pels horaris, en alguns casos surrealistes, que no agraden a ningú: ni als jugadors ni al públic. La falta de primeres espases i les grades buides s'han girat en contra de la competició en la seva primera setmana."/>
  </head>
  <body>
    <article>
      <h1>Partits de matinada i grades buides creen polèmica en l'arrencada de la nova Copa Davis</h1>
      <h2>El nou format de la Copa Davis està generant molta controvèrsia. Sobretot pels horaris, en alguns casos surrealistes, que no agraden a ningú: ni als jugadors ni al públic. La falta de primeres espases i les grades buides s'han girat en contra de la competició en la seva primera setmana.</h2>
      <address><time datetime="2019-11-22T11:42:09+00:00">22 Nov 2019, 11:42</time> by <a rel="author">Jordi Bentanachs</a></address>
      <figure>
        <img src="https://statics.ccma.cat/multimedia/jpg/4/4/1574426390744.jpg"/>
        <figcaption>El partit de dobles entre els Estats Units i Itàlia es va jugar de matinada i en família</figcaption>
      </figure>
      <p>Quan els equips de dobles d'Itàlia i els Estats Units saltaven a la pista, faltaven 10 minuts per a les dues de la matinada. <b>Quan van acabar el partit, passaven 5 minuts de les 4</b>. Involuntàriament, tant els jugadors com els escassíssims espectadors com els nens que feien d'aplegapilotes van ser protagonistes <b>del partit més tardà en 108 anys d'història de la Copa Davis</b>.</p>
      <p><b>"Ja no sé ni on som, ni quina hora és ni quin dia passem" </b>comentava al finalitzar el partit el capità, nord-americà <b>Mardy Fish</b>.</p>
      <p>La mateixa crítica es va sentir per boca de <b>Rafel Nadal</b>:</p>
      <blockquote> "Hem començat l'últim partit a tres quarts d'una de la matinada, i això és un problema per als jugadors i també per al públic, perquè l'endemà és dia laborable, i això posa les coses difícils".</blockquote>
      <p>I això que Nadal i la resta d'equip espanyol no poden queixar-se d'un altre dels greus problemes d'aquesta nova Davis, la falta d'assistència de públic. <b>Els 20.000 espectadors d'algun partit d'Espanya</b> contrasten amb les grades desertes de la majoria d'enfrontaments de les altres seleccions.</p>
      <p>El capità serbi <b>Novak Djokovic</b> creu que el fet que la competició passi a jugar-se en una única seu afavoreix només al país que l'acull:</p>
      <blockquote>"La competició es farà a Madrid aquest any i l'any que ve, després a un altre lloc. Només un país té l'oportunitat d'organitzar-la, i això és un gran avantatge. Si mires els últims dies, la selecció espanyola és l'única que ha omplert les pistes. En canvi, els altres, no." </blockquote>
      <p>
        <b>Primers moviments de la organització per acallar les crítiques</b>
      </p>
      <p>Massa partits en pocs dies i sense molts primeres raquetes nacionals. L<b>'organització ja ha avançat que treballarà per millorar les pròximes edicions d'aquest nou, i de moment defectuós, format de competició.</b> La primera decisió; avançar mitja hora els partits de la jornada matinal i de la tarda. Falta veure si això serà suficient.</p>
      <p> </p>
    </article>
  </body>
</html>