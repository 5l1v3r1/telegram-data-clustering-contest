<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1819700900_Noviya_Vieyra_ili_neshto_sredno_mejdu_Pogba_i_Kroos_Perlata_na_neochakvaniya_lider_v_Bundesligata"/>
    <meta property="og:site_name" content="webcafé"/>
    <meta property="article:published_time" content="2019-11-22T11:06:00+00:00"/>
    <meta property="og:title" content="Новия Виейра или нещо средно между Погба и Кроос: Перлата на неочаквания лидер в Бундеслигата"/>
    <meta property="og:description" content="Юнайтед, Арсенал и Тотнъм вече са му хвърлили око"/>
  </head>
  <body>
    <article>
      <h1>Новия Виейра или нещо средно между Погба и Кроос: Перлата на неочаквания лидер в Бундеслигата</h1>
      <address><time datetime="2019-11-22T11:06:00+00:00">22 Nov 2019, 11:06</time> by <a rel="author" href="https://www.webcafe.bg/author/id_4_Sportcafe" target="_blank">Sportcafe</a></address>
      <figure>
        <img src="https://images.webcafe.bg/2019/11/22/denis-zakaria2/1170x780.jpg"/>
        <figcaption>Денис Закария е перлата на Борусия Мьонхенгладбах, който е готов да се бори с гигантите Байерн Мюнхен и Борусия Дортмунд за титлата този сезон<cite>Снимка: © Getty Images</cite></figcaption>
      </figure>
      <figure>
        <img src="https://images.webcafe.bg/2019/11/22/denis-zakaria3/1170x776.jpg"/>
        <figcaption>„Сравняван съм с (Патрик) Виейра и с (Пол) Погба – двама футболисти, които много уважавам и смятам за модели на подражание“, каза Закария при пристигането си в клуба от Йънг Бойс през 2017 година.</figcaption>
      </figure>
      <figure>
        <img src="https://images.webcafe.bg/2019/11/22/denis-zakaria/1170x780.jpg"/>
        <figcaption>С височината си от близо 190 сантиметра и дългите си крайници, прилича точно на Виейра по начина, по който спира атаките на противника и по който се движи по терена. Освен това има способността да ръководи средната линия на тима по подобие на Погба, а визията му за игра и извеждащите му подавания по конец напомнят именно тези на Кроос.</figcaption>
      </figure>
      <figure>
        <img src="https://images.webcafe.bg/2019/11/22/denis-zakaria4/1170x782.jpg"/>
        <figcaption>За малко повече от две години има вече 82 мача за Гладбах, като е и титуляр в националния отбор на Швейцария с 28 мача за родината си. От началото на сезона има само два отбелязани гола, но работата му на терена е друга. Не че това му пречи да се включва в контрите на Борусия, като в последния кръг даде и първата си асистенция през кампанията – при победата с 3:1 над Вердер.</figcaption>
      </figure>
      <p>
        <b>Всички очаквахме Борусия Дортмунд да е големият претендент на хегемона Байерн Мюнхен този сезон в Бундеслигата, но се оказа, че ще е Борусия Мьонхенгладбах.</b>
      </p>
      <p>„Жълто-черните“ направиха сериозна селекция и се подсилиха с Нико Шулц, Матс Хумелс и Юлиан Брант. Дортмунд завърши на само две точки зад Байерн миналата кампания и през тази беше готов даде сериозен отпор на баварците.</p>
      <p>От друга страна, Мьонхенгладбах загуби голямата си звезда – Торган Азар. Дестинацията му? Дортмунд, разбира се. Сякаш в Борусия се нуждаеха от още едно талантливо момче, което да прибавят към армията си…</p>
      <p>След като завърши на петото място през миналия сезон и пропусна участието в Шампионската лига, Мьонхенгладбах се раздели с треньора Дитер Хекинг и на негово място нае Марко Розе.</p>
      <p>Розе има сериозна връзка с Дортмунд, като бе съотборник с Юрген Клоп в Майнц, след което за кратко игра под негово ръководство в ранните му дни в Борусия. Именно Клоп има сериозно влияние върху Розе и стила на игра, който изповядва.</p>
      <p>След като спечели две последователни титли в Австрия с Ред Бул Залцбург в двата си сезон начело, в които достигна на два пъти до полуфиналите на Лига Европа, в един от случаите отстранявайки и Борусия Дортмунд, сякаш като предсказание какво ще се случи впоследствие, в момента, благодарение на гегенпресингът и убийственото темпо на Розе, Гладбах е лидер в Бундеслигата с четири точки аванс пред преследвачите си.</p>
      <figure>
        <img src="https://images.webcafe.bg/2019/11/22/marco-rose/618x371.jpg"/>
      </figure>
      <p>Това е шанс Борусия да спечели първата си титла от 70-те години насам и освен треньора има няколко играчи, които впечатляват от началото на кампанията.</p>
      <p>Маркъс Тюрам, синът на легендарния бивш защитник на Франция и световен шампион с „петлите“ Лилиам, има вече пет гола и пет асистенции, след като дойде от Гингам през лятото.</p>
      <p>Ласло Бенеш, който игра като отдаден под наем в Холщайн Кил във Втора Бундеслига миналия сезон, се завърна като различен футболист и вече си изгради репутация като специалист в свободните удари.</p>
      <p>
        <b>Но най-голямата перла на отбора е Денис Закария. На само 23, които навърши по-рано през седмицата, той е натоварен с отговорността да бъде мотора на този отбор, който се надява да направи нещо специално през този сезон.</b>
      </p>
      <figure>
        <img src="https://images.webcafe.bg/2019/11/22/denis-zakaria3/618x377.jpg"/>
      </figure>
      <p>„Сравняван съм с (Патрик) Виейра и с (Пол) Погба – двама футболисти, които много уважавам и смятам за модели на подражание“, каза Закария при пристигането си в клуба от Йънг Бойс през 2017 година.</p>
      <p>Легендата на германския футбол и бивш играч на Гладбах Лотар Матеус пък сравни шотландеца с хлафа на Реал Мадрид Тони Кроос, въпреки че талантът постоянно е наричан Новия Виейра или Новия Погба.</p>
      <p>„Радвам се, че Гладбах намери новата си перла. На неговата възраст аз все още се борех за първите си мачове в отбора“, каза Матеус за Закария.</p>
      <p>И докато Закария има още доста хляб да изяде, докато стигне нивото на Погба или Кроос, да не говорим за Виейра и Матеус, в стила му на игра има по нещо и от четиримата.</p>
      <p>Еднакво уверен в дефанзивната част от играта и малко по-напред на терена, без проблеми пресича противниковите атаки, отнема топката, след което се превръща в свързващото звено между защитата и нападението и организира контраатаките.</p>
      <p>
        <b>С височината си от близо 190 сантиметра и дългите си крайници, прилича точно на Виейра по начина, по който спира атаките на противника и по който се движи по терена. Освен това има способността да ръководи средната линия на тима по подобие на Погба, а визията му за игра и извеждащите му подавания по конец напомнят именно тези на Кроос.</b>
      </p>
      <figure>
        <img src="https://images.webcafe.bg/2019/11/22/denis-zakaria4/618x361.jpg"/>
      </figure>
      <p>За малко повече от две години има вече 82 мача за Гладбах, като е и титуляр в националния отбор на Швейцария с 28 мача за родината си. От началото на сезона има само два отбелязани гола, но работата му на терена е друга. Не че това му пречи да се включва в контрите на Борусия, като в последния кръг даде и първата си асистенция през кампанията – при победата с 3:1 над Вердер.</p>
      <p>Качествата му не останаха незабелязани от големите отбори. Говори се, че Манчестър Юнайтед, Арсенал и Тотнъм го следят отблизо и може да се пробват за него през януари. Имаше спекулации дори че „артилеристите“ са готови да върнат изпадналия в немилост вече бивш капитан Гранит Джака в Гладбах и да доплатят за Закария.</p>
      <p>Но Борусия е готов на всичко, за да го задържи поне до края на сезона в опита си да триумфира в Бундеслигата за първи път от над 40 години. Агентът на халфа също отхвърли възможността за трансфер през зимата.</p>
      <p>„Денис се чувства много добре в Гладбах и играе много добре в последните седмици – каза Матийо Беда пред „Билд“. – Но все още има много, което не е показал, и иска да го направи в Гладбах, вместо да мисли за промяна.“</p>
      <p>През зимата може и да е така, но през лятото ще има доста оферти на масата за Закария, още повече ако Гладбах успее да се пребори с Дортмунд и Байерн в лютата битка за титлата в Бундеслигата.</p>
      <figure>
        <img src="https://images.webcafe.bg/2019/11/22/denis-zakaria/618x363.jpg"/>
      </figure>
      <related>
        <a href="https://www.webcafe.bg/sportcafe/futbol-svyat/id_568382679_Posledovatel_na_Klop_darpa_shokirashtiya_lider_v_Bundesligata_kam_titla_"/>
        <a href="https://www.webcafe.bg/sportcafe/futbol-svyat/id_1311742174_Bundesliga_grubata_Seriya_A_i_nepredvidimata_Primera_Visshata_liga_veche_ne_e_nay-valnuvashtoto_parvenstvo"/>
      </related>
    </article>
  </body>
</html>