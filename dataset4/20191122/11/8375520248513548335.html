<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/kinec-epohi-brehuncya-z-1-grudnya-radiotochok-u-novih-kvartirah-ne-buduvatimut-641707.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T11:44:07+00:00"/>
    <meta property="og:title" content="Кінець епохи «брехунця»: з 1 грудня радіоточок у нових квартирах не будуватимуть"/>
    <meta property="og:description" content="Тепер радіоточки облаштовуватимуть лише у приміщеннях чергового персоналу/конс’єржа і технологічних служб"/>
  </head>
  <body>
    <article>
      <h1>Кінець епохи «брехунця»: з 1 грудня радіоточок у нових квартирах не будуватимуть</h1>
      <address>
        <time datetime="2019-11-22T11:44:07+00:00">22 Nov 2019, 11:44</time>
      </address>
      <h4>Тепер радіоточки облаштовуватимуть лише у приміщеннях чергового персоналу/конс’єржа і технологічних служб</h4>
      <p>В Україні з 1 грудня цього року у новобудовах пристроїв для приєднання дротового радіоприймача не будуватимуть. У нових державних будівельних нормах (ДБН) щодо житлових будинків прибрали застарілу радянську норму, за якою обов’язково передбачалися у кожній кімнаті та на кухні радіоточки. Натомість тепер вони будуть влаштовуватися у приміщеннях чергового персоналу/конс’єржа і технологічних служб.</p>
      <p>«З появою інтернету радіо та телебачення відійшли на другий план. І сьогодні навряд чи, особливо у нових будинках, люди використовують радіоточки. Але за старими будівельними нормами вони все одно мали проектуватися у кожній квартирі і навіть не одна. Зараз це недоцільно робити. Плюс це зайві кошти на оплату комунальних послуг. Тому ми прибрали таку застарілу вимогу, але залишили проектування радіоточок одразу на будинок – щоб у випадку надзвичайних ситуацій і блокування інших мереж можна було оперативно дізнатися інформацію про надзвичайну ситуацію»,<i> </i>- розповів президент Конфедерації будівельників України Лев Парцхаладзе <a href="https://www.facebook.com/lev.partskhaladze/photos/a.162260117261772/1345309008956871/?type=3&amp;theater">на своїй сторінці у Facebook.</a></p>
      <figure>
        <img src="https://glavcom.ua/img/forall/users/107/10724/1_77.jpg"/>
      </figure>
      <p>Згідно з новими нормами, встановлювати приєднувальні пристрої до мережі радіо потрібно лише у приміщеннях чергового та технологічних служб будинку відповідно до вимог ДБН «Системи протипожежного захисту». Зараз же, згідно з будівельними нормами, приєднувальні пристрої дротового мовлення у квартирах встановлюються у кожній кімнаті та кухні.</p>
      <p>Нагадаємо, у радянському минулому головним інформатором кожної оселі був дротовий радіоприймач, якого у народі ше лагідно називали «брехунцем».</p>
      <related>
        <a href="https://glavcom.ua/country/politics/zelenskij-privitav-pratsivnikiv-radio-i-telebachennja-640348.html"/>
        <a href="https://glavcom.ua/news/u-nimechchini-cherez-negodu-zitknulisya-18-avtomobiliv-je-poraneni-639027.html"/>
        <a href="https://glavcom.ua/news/stalo-vidomo-skilki-uchasnikiv-bez-pomilok-napisali-diktant-nacionalnoji-jednosti-640778.html"/>
      </related>
    </article>
  </body>
</html>