<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520964-centralni-banky-jaky-inflacni-cil-je-ten-pravy/"/>
    <meta property="og:site_name" content="KurzyCZ"/>
    <meta property="article:published_time" content="2019-11-22T11:08:49+00:00"/>
    <meta property="og:title" content="Centrální banky: Jaký inflační cíl je ten pravý?"/>
    <meta property="og:description" content="Existence nominální rigidity (ceny a mzdy nerady klesají) a nadhodnocování inflace statistickými úřady (ačkoli si většina lidí myslí, že míra inflace nezohledňuje reálný růst cen) určují, že inflační cíl má být kladný, nikoli nulový. Ale jak vysoký má být? A je dvouprocentní inflační cíl to pravé ořechové? Vhled do tématu nabízí David Navrátil, hlavní ekonom České spořitelny."/>
  </head>
  <body>
    <article>
      <h1>Centrální banky: Jaký inflační cíl je ten pravý?</h1>
      <address><time datetime="2019-11-22T11:08:49+00:00">22 Nov 2019, 11:08</time> by <a rel="author">Research</a></address>
      <p>
        <i>Existence nominální rigidity (ceny a <a href="https://www.kurzy.cz/mzdy/">mzdy</a> nerady klesají) a nadhodnocování <a href="https://www.kurzy.cz/makroekonomika/inflace/">inflace</a> statistickými úřady (ačkoli si většina lidí myslí, že míra <a href="https://www.kurzy.cz/makroekonomika/inflace/">inflace</a> nezohledňuje reálný růst cen) určují, že inflační cíl má být kladný, nikoli nulový. Ale jak vysoký má být? A je dvouprocentní inflační cíl to pravé ořechové? Vhled do tématu nabízí David Navrátil, hlavní ekonom <a href="https://akcie-cz.kurzy.cz/akcie/ceska-sporitelna-170/">České spořitelny</a>.</i>
      </p>
      <p>Jednou z proměnných, které by měly ovlivňovat nastavení inflačního cíle, je výše rovnovážné <a href="https://www.kurzy.cz/urokove-sazby/">úrokové sazby</a>. Žijeme ve světě, ve kterém rovnovážné reálné sazby výrazně poklesly. Podle odhadů Holstona, Laubacha a Williamse (HLW) spadly v případě USA a <a href="https://www.kurzy.cz/tema/eurozona/">eurozóny</a> k nule. Některé odhady pro země <a href="https://www.kurzy.cz/kurzy-men/nejlepsi-kurzy/EUR-euro/">eura</a> dokonce hovoří o záporných sazbách.</p>
      <figure>
        <img src="https://img3.kurzy.cz/zpravy/obrazky/64/520964-centralni-banky-jaky-inflacni-cil-je-ten-pravy/odhad_rovnovazne_realne_sazby_w651h341.png"/>
      </figure>
      <p>Finanční trh vyhlíží z dlouhodobého hlediska sazby na nule v USA, na -1 % pro <a href="https://www.kurzy.cz/tema/eurozona/">eurozónu</a> a pro Česko někde mezi. S inflačním cílem na 2 % to znamená, že v rovnováze budou nominální sazby <a href="https://www.kurzy.cz/tema/ecb/">ECB</a> okolo 2 % (pokud platí odhady HLW), nebo okolo 1 % (pokud se naplní to, co čeká finanční trh).</p>
      <figure>
        <img src="https://img2.kurzy.cz/zpravy/obrazky/64/520964-centralni-banky-jaky-inflacni-cil-je-ten-pravy/implikovane_realne_vynosy_w651h490.png"/>
      </figure>
      <p>Philippe Andrade z bostonského <a href="https://www.kurzy.cz/tema/fed/">Fedu</a> s kolegy zkoumal, jak změny v rovnovážné úrokové sazbě ovlivňují optimální úroveň inflačního cíle. Strnulost cen a <a href="https://www.kurzy.cz/mzdy/">mezd</a> a tlak na jejich pokles je problémem během ekonomického zpomalení či recese a zhoršuje situaci.</p>
      <p>Nicméně v <a href="https://www.kurzy.cz/makroekonomika/">ekonomice</a> také existuje indexace <a href="https://www.kurzy.cz/mzdy/">mezd</a> a cen, tedy automatické zvyšování na základě aktuální <a href="https://www.kurzy.cz/makroekonomika/inflace/">inflace</a> a růstu <a href="https://www.kurzy.cz/mzdy/">mezd</a>. Čím vyšší <a href="https://www.kurzy.cz/makroekonomika/inflace/">inflace</a>, tím vyšší budoucí růst <a href="https://www.kurzy.cz/mzdy/">mezd</a> a cen.</p>
      <p>A do třetice musíme vzít v úvahu, že centrální banka je omezena v tom, jak hluboko může snižovat <a href="https://www.kurzy.cz/urokove-sazby/">úrokové sazby</a>, ať je to na nulu, nebo pod ni. Centrální banka potřebuje mít prostor pro snížení sazeb, a tak by úroky neměla dlouhodobě držet poblíž nuly.</p>
      <p>Co ukazuje Andradeho analýza? Čím nižší rovnovážná reálná sazba, tím vyšší pravděpodobnost, že centrální banka narazí na nulový limit v oblasti sazeb. A proto by si měla vytvořit polštář v podobě vyšších nominálních sazeb. A tedy zvýšit inflační cíl.</p>
      <figure>
        <img src="https://img3.kurzy.cz/zpravy/obrazky/64/520964-centralni-banky-jaky-inflacni-cil-je-ten-pravy/optimalni_inflacni_cil_a_realna_sazba_w651h505.png"/>
      </figure>
      <p>Například nulové rovnovážné <a href="https://www.kurzy.cz/urokove-sazby/">úrokové sazby</a> implikují potřebu zvýšit inflační cíl ze 2 % na 4 %. Pokud k tomu nedojde, centrální banka bude narážet na nulovou hranici. A pokud na ni bude narážet často, bude muset častěji používat jiné nástroje měnové politiky, třeba kvantitativní uvolňování nebo <a href="https://www.kurzy.cz/intervence-cnb/">kurzový závazek</a>.</p>
      <p>Jak víme, centrální banky v USA, <a href="https://www.kurzy.cz/tema/eurozona/">eurozóně</a> ani v Česku své inflační cíle nezvýšily. A tak lze předpokládat, že se nestandardní nástroje stanou standardními, což bude držet výnosy dlouhodobě na nízkých úrovních. Implikace pro svět <a href="https://www.kurzy.cz/investice/">investic</a> napadnou i poučeného laika.</p>
      <p>
        <b>Další článek: <a href="https://www.investicniweb.cz/sazby-a-cnb-rok-s-inverzni-krivkou-a-urokove-riziko-v-roce-2020/">Sazby a ČNB: Rok s inverzní křivkou a úrokové riziko v roce 2020</a></b>
      </p>
      <related>
        <h4>Příbuzné stránky</h4>
        <a href="https://www.kurzy.cz/zpravy/361045-inflacni-cil-bank-of-england-dosazen-poprve-za-ctyri-roky/"/>
        <a href="https://zpravy.kurzy.cz/346060-bank-of-japan-zvedla-inflacni-cil-o-100-na-2/"/>
        <a href="https://www.kurzy.cz/tema/5534432.html"/>
        <a href="https://www.kurzy.cz/tema/5535301.html"/>
        <a href="https://www.kurzy.cz/zpravy/360819-rosengren-fed-neplnime-ani-inflacni-cile-ani-cile-s-nezamestnanosti--s-exitem-by-se-nemelo/"/>
        <a href="https://www.kurzy.cz/zpravy/466492-madarska-inflace-nad-cilem-centralni-banka-si-koleduje-o-prusvih/"/>
        <a href="https://www.kurzy.cz/zpravy/224712-bank-of-japan-se-pripojuje-k-centralnim-bankam-drzi-urokove-sazby-beze-zmen/"/>
        <a href="https://www.kurzy.cz/cnb/ekonomika/velke-banky/uk24-expozice-vuci-centralnim-vladam-a-centralnim-bankam/"/>
        <a href="https://www.kurzy.cz/tema/5623291.html"/>
        <a href="https://www.kurzy.cz/cnb/ekonomika/pobocky-zahranicnich-bank/uk2-1-centralni-banky/"/>
        <a href="https://www.kurzy.cz/zpravy/308899-madarska-centralni-banka-poskytne-bankam-nove-uvery/"/>
        <a href="https://www.kurzy.cz/zpravy/nazory/A-V-T-20865/"/>
      </related>
    </article>
  </body>
</html>