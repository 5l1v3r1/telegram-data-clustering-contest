<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641321/%D9%86%DA%AF%D8%A7%D9%87%DB%8C-%DA%A9%D9%88%D8%AA%D8%A7%D9%87-%D8%A8%D9%87-%DA%A9%D8%A7%D8%B1%D9%86%D8%A7%D9%85%D9%87-%D8%A8%D8%A7%D8%B2%DB%8C%DA%AF%D8%B1%DB%8C-%D9%BE%D9%88%D8%B1%DB%8C%D8%A7-%D9%BE%D9%88%D8%B1%D8%B3%D8%B1%D8%AE-%D8%AF%D8%B1-%D8%B3%D8%B1%DB%8C%D8%A7%D9%84%E2%80%8C%D9%87%D8%A7%DB%8C-%D8%AA%D9%84%D9%88%DB%8C%D8%B2%DB%8C%D9%88%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:43:00+00:00"/>
    <meta property="og:title" content="نگاهی کوتاه به کارنامه بازیگری پوریا پورسرخ در سریال‌های تلویزیونی"/>
    <meta property="og:description" content="پوریا پورسرخ بازیگر سینما و تلویزیون است که این روز‌ها در سریال «به رنگ خاک» نقش آفرینی می‌کند."/>
  </head>
  <body>
    <article>
      <h1>
        <a href="https://www.bultannews.com/fa/news/641321/%D9%86%DA%AF%D8%A7%D9%87%DB%8C-%DA%A9%D9%88%D8%AA%D8%A7%D9%87-%D8%A8%D9%87-%DA%A9%D8%A7%D8%B1%D9%86%D8%A7%D9%85%D9%87-%D8%A8%D8%A7%D8%B2%DB%8C%DA%AF%D8%B1%DB%8C-%D9%BE%D9%88%D8%B1%DB%8C%D8%A7-%D9%BE%D9%88%D8%B1%D8%B3%D8%B1%D8%AE-%D8%AF%D8%B1-%D8%B3%D8%B1%DB%8C%D8%A7%D9%84%E2%80%8C%D9%87%D8%A7%DB%8C-%D8%AA%D9%84%D9%88%DB%8C%D8%B2%DB%8C%D9%88%D9%86%DB%8C">نگاهی کوتاه به کارنامه بازیگری پوریا پورسرخ در سریال‌های تلویزیونی</a>
      </h1>
      <h2>پوریا پورسرخ بازیگر سینما و تلویزیون است که این روز‌ها در سریال «به رنگ خاک» نقش آفرینی می‌کند.</h2>
      <address><time datetime="2019-11-22T11:43:00+00:00">22 Nov 2019, 11:43</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، بسیاری از بازیگران و هنرپیشه‌ها هستند که با یک نقش مهم و خاص در ذهن مخاطب ماندگار می‌شوند و حتی بعضاً نام آن کاراکتر تا مدت‌ها بر روی بازیگر می‌ماند.</p>
      <p>به طور مثال بینندگان با دیدن تصویر فریبرز عرب نیا نام حقیقی او را به زبان نمی‌آورند و می‌گویند مختار است؛ یا بازیگری مانند مصطفی زمانی که این اتفاق دوبار درمورد او تکرار شد؛ یک بار با یوسف شهرت گرفت و حالا او را با نام فرهاد سریال شهرزاد می‌شناسند. مهراوه شریفی نیا هم که چهره اش یادآور سریال «کیمیا»ست.</p>
      <p>البته برچسب نقش‌ها و قهرمانان یک داستان، فقط بازیگران را تحت الشعاع قرار نمی‌دهد؛ بلکه خود مجموعه را هم شامل می‌شود. به طور مثال هنگام پخش سریال «شوق پرواز»، بیشتر مردم به جای اینکه بگویند امشب سریال «شوق پرواز» پخش می‌شود، می‌گفتند امشب عباس بابایی را نشان می‌دهد یا سریال «مسافری از هند» با نام «سیتا با بازی شیلا خداداد» مشهور بود.</p>
      <p>این برندسازی‌ها در تلویزیون که یک رسانه ملی است و تقریباً همه مردم ایران در اقصی نقاط کشور برنامه هایش را تماشا می‌کنند، بیشتر اتفاق می‌افتد. یکی از بازیگرانی که در جریان بازی در سریال‌های تلویزیونی تصویر خود را به صورت پررنگ و ماندگار در ذهن مخاطب حک کرد، پوریا پورسرخ است.</p>
      <p>پورسرخ تاکنون در سریال‌ها و فیلم‌های سینمایی بسیاری بازی کرده است، اما برچسب نقش خیلی به او نخورده است. البته بعضی نقش‌های او مانند آرش در سریال کیمیا، مسعود در سریال روز حسرت، ژوبین در سریال وفا و یا شاهین در سریال صاحبدلان، هنوز هم پس از گذشت سال‌ها در ذهن بینندگان آشنا و مورد پسند است.</p>
      <p>پورسرخ تجربه بازی در ژانر‌های مختلف کمدی، مذهبی، جنایی و اجتماعی را دارد. با اینکه عده‌ای می‌گویند سبک بازی اش در آثار مختلف یکنواخت است، اما نمی‌توان گفت که بازیگر توانمندی نیست؛ زیرا معمولا نمره قبولی را در نقش هایش می‌گیرد.</p>
      <p>از طرفی داشتن چهره خوب و استایل مناسب که از امتیاز‌های مهم در حرفه بازیگری است، پورسرخ را نزد مخاطب محبوب نگاه داشته و او را به یکی از سلبریتی‌های پرفالوور در اینستاگرام و... تبدیل کرده است.</p>
      <p>این روز‌ها بازیگر نقش کاوه در سریال رستگاران، با نقش سامان در قاب تلویزیون و سریال «به رنگ خاک» ظاهر شده و زندگی کاراکتری را که پسری پولدار و متکی به اموال پدر است، به تصویر می‌کشد.</p>
      <p>سامان که سابقه رضایت بخشی نزد پدرش (محمود پاک نیت) ندارد، از قسمت شانزدهم سریال به جزیره هنگام سفر کرده و در برخورد با اهالی این جزیره و با کمک‌های خاله حوا روش زندگی مستقل را کم کم می‌آموزد.</p>
      <p>او در قسمت هفدهم با خانم دکتر این جزیره که بیتا سحرخیز بازیگر این نقش است، به طرز جالبی آشنا شده و حال باید ببینیم که در ادامه سریال چه اتفاقی برای رابطه جنجالی آن‌ها می‌افتد ...</p>
      <p> </p>
    </article>
  </body>
</html>