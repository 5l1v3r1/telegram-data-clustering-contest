<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nordmenn-gar-glipp-av-gratis-barnehage/71840317"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T11:43:19+00:00"/>
    <meta property="og:title" content="Nordmenn går glipp av gratis barnehage"/>
    <meta property="og:description" content="Guri Melby (V) innrømmer at det er noe ved ordningen som ikke fungerer, og vil ha kunnskapsministeren på banen."/>
  </head>
  <body>
    <article>
      <h1>Nordmenn går glipp av gratis barnehage</h1>
      <h2>Guri Melby (V) innrømmer at det er noe ved ordningen som ikke fungerer, og vil ha kunnskapsministeren på banen.</h2>
      <address><time datetime="2019-11-22T11:43:19+00:00">22 Nov 2019, 11:43</time> by <a rel="author">Arnhild Aass Kristiansen</a></address>
      <p>20 timer gratis barnehage i uka til familier med lav inntekt, <a href="https://www.dagbladet.no/nyheter/grande-lofte-gratis-kjernetid-i-sfoaks/70849690">har vært en av Venstres store seire i regjering.</a></p>
      <p>Ordningen er blitt utvidet år for år. Fra i høst har gjelder den alle barn fra 2-5 år i husstander som tjener under 548 500 kroner per år.</p>
      <figure>
        <img src="https://dbstatic.no/71842081.jpg?imageId=71842081&amp;width=512&amp;height=308"/>
        <figcaption><b>VIL HA FLERE I BARNEHAGE:</b> - Det er bra for språk, integrering og seinere skoleprestasjoner, sier Guri Melby. Foto: Hans Arne Vedlog Vis mer</figcaption>
      </figure>
      <p>Likevel viser tall fra Kunnskapsdepartementet at nær et av fem barn som har rett til gratis kjernetid ikke benytter seg av det.</p>
      <p>
        <b>Totalt utgjorde dette for 2018 nesten 8000 barn.</b>
      </p>
      <p>- Når såpass mange har rett til en gratis plass uten å bruke den, er det fare for at de ikke kjenner til ordningen. Det er kanskje de ungene som trenger tilbudet aller mest som ikke bruker det, frykter Guri Melby, stortingsrepresentant for Venstre.</p>
      <h3>- Noe fungerer ikke</h3>
      <p>Guri Melby, som for tida er i gang med å utforme Venstres nye stortingsprogram, innrømmer at det er noe med ordningen som ikke fungerer:</p>
      <h4>Gratis kjernetid i barnehage</h4>
      <ul>
        <li>Fra i høst har 2-, 3-, 4- og 5-åringer tilbud om gratis kjernetid i barnehage dersom husstanden har en samlet inntekt på opptil 548 500 kroner per år.</li>
        <li>Fra 1. august 2020 prisjusteres det til 566 100 kroner. Gratis kjernetid innebærer at barnet kan være i barnehagen fra klokka 10-14, fem dager i uka.</li>
        <li>I 2018 benyttet 26 027 barn seg av ordningen. 33 800 barn hadde rett på ordningen.</li>
        <li>I 2019 har 45 500 barn tilbud om gratis kjernetid i barnehagen.</li>
      </ul>
      <p>- Ja, det er nok det. Kommunene har fått ansvar for å forvalte den. De har til og med fått 20 millioner kroner ekstra for å reklamere for ordningen. Men når en vet hvor mange som kan ha godt av det, og hvor lett det er å søke, mener jeg at kunnskapsministeren bør inn og se om det er noe vi kan gjøre fra statlig hold for å gjøre ordningen mer tilgjengelig og kjent, sier Melby.</p>
      <p>Hun vil også ha kommunene mer på banen.</p>
      <p>- Jeg vil også oppfordrer kommunene til en litt mer aktiv innsats for å nå fram til dem det gjelder, sier Venstre-politikeren.</p>
      <h3>Vil utvide til SFO</h3>
      <p>
        <i>- Er det ikke dette venstresiden advarer mot, og derfor går inn for ordninger som omfatter alle?</i>
      </p>
      <p>- Ja, en kan se det som en bekreftelse på at det er for vanskelig og byråkratisk. Men da spør jeg hva som er alternativet. Jeg ser ikke at Ap har finansiert gratis barnehage for alle i sitt alternative budsjett. De har kuttet prisene på barnehage med 2200 kroner i året. Slik blir det når det skal smøres ut på alle. Jeg tror ikke det er det som gjør at familier med lav inntekt sender barna i barnehage, sier Melby.</p>
      <p>Til tross for utfordringen, vil hun utvider ordningen til å gjelde SFO etter samme modell.</p>
      <p>- Neste mål er ikke å klare å gi gratis barnehage til alle, det er at vi klarer å videreføre dette til SFO for samme målgruppe. Jeg mener vi har større mulighet for å få til det løftet også i SFO i og med at vi har en mye rimeligere ordning enn det Ap har, sier Melby.</p>
      <h3>- Kontruert</h3>
      <p>Finanspolitisk talsperson i Ap, Hadia Tajik sier til Dagbladet at kritikken mot Arbeiderpartiets løsning blir litt kontruert.</p>
      <p>- Vi både kutter 2200 kroner i maksprisen i barnehagene, og beholder inntektsmoderasjonen for de laveste inntektene, påpeker hun.</p>
      <p>- Ordningen med gratis kjernetid i barnehagene opprettholder vi, og vil at den skal knyttes særlig til områder der det bor mange med lave inntekter. Hvis Venstre vil ha flere barn i barnehagen må de gjøre som Ap, kutte i prisene og kutte ut kontantstøtten som holder kvinner hjemme heller enn i arbeid, mener Tajik.</p>
      <p>Ap-politikeren sier de også foreslår innfasing av gratis SFO for førtseklassinger i sitt alternative budsjett.</p>
      <p>-På sikt må SFO bli gratis for alle, og holde god kvalitet uansett hvor du bor, sier hun.</p>
    </article>
  </body>
</html>