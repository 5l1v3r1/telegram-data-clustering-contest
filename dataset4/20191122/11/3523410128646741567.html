<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641313/%D8%A2%DB%8C%D9%86%D8%AF%D9%87-%D8%B3%DB%8C%D8%A7%D8%B3%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%B1%D9%88-%D8%A8%D9%87-%D9%BE%D8%A7%DB%8C%D8%A7%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:23:00+00:00"/>
    <meta property="og:title" content="آینده سیاسی نتانیاهو رو به پایان است"/>
    <meta property="og:description" content="مروان بشاره معتقد است اتهام فساد وارد شده علیه نخست‌وزیر رژیم صهیونیستی توسط دادستان کل اسرائیل، به آینده سیاسی نتانیاهو پایان می‌دهد."/>
  </head>
  <body>
    <article>
      <h1>
        <a href="https://www.bultannews.com/fa/news/641313/%D8%A2%DB%8C%D9%86%D8%AF%D9%87-%D8%B3%DB%8C%D8%A7%D8%B3%DB%8C-%D9%86%D8%AA%D8%A7%D9%86%DB%8C%D8%A7%D9%87%D9%88-%D8%B1%D9%88-%D8%A8%D9%87-%D9%BE%D8%A7%DB%8C%D8%A7%D9%86-%D8%A7%D8%B3%D8%AA">آینده سیاسی نتانیاهو رو به پایان است</a>
      </h1>
      <h2>مروان بشاره معتقد است اتهام فساد وارد شده علیه نخست‌وزیر رژیم صهیونیستی توسط دادستان کل اسرائیل، به آینده سیاسی نتانیاهو پایان می‌دهد.</h2>
      <address><time datetime="2019-11-22T11:23:00+00:00">22 Nov 2019, 11:23</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از تلویزیون الجزیره، مروان بشاره، تحلیلگر مسائل سیاسی در گفت‌وگو با شبکه تلویزیونی الجزیره انگلیسی اعلام کرد اعلان اتهام فساد علیه بنیامین نتانیاهو، نخست وزیر رژیم صهیونیستی توسط دادستان کل اسرائیل، به آینده سیاسی او پایان می‌دهد.</p>
      <p>بشاره گفت: اگر به سخنان مطرح شده در جلسات استماع استیضاح در آمریکا نگاهی بیندازیم می‌بینیم که بین اتفاقاتی که در واشنگتن و قدس در حال رخ دادن است، شباهت‌هایی وجود دارد. ما در اسرائیل با نخست وزیری مواجه هستیم که بیشتر از هر نخست وزیر دیگری در اسرائیل بر سر کار بوده و همچنان از این موضوع شکایت می‌کند که اسرائیل به صورت ناعادلانه‌ای با او برخورد می‌کند.</p>
      <p>وی افزود: این موضوع عجیب است. با در نظر گرفتن همه اقداماتی که او انجام داد، و همه دروغ‌هایی که گفت و همه توهین‌هایی که وارد کرد باز هم از همه شکایت می‌کند. او غزه را بمباران کرد. او به دونالد ترامپ کمک کرد. اما هنوز نمی‌تواند اوضاع را مدیریت کند. اسرائیلی‌ها و دستگاه قضایی اسرائیل همچنان می‌توانند اتهاماتی را در ارتباط با فساد و نقض اعتماد و مهمتر از همه دریافت رشوه علیه او مطرح کنند.</p>
      <p>بشاره گفت: به گفته دادستان کل اسرائیل، او از قدرت خود در راستای منافع شخصی اش استفاده کرده و این دقیقا شبیه همان چیزی است که در آمریکا رخ داده است. اما برخلاف آمریکا که در آن نظام ریاست جمهوری به شدت از رئیس جمهور حمایت می‌کند، در نظام‌های پارلمانی همانند اسرائیل، نخست وزیر همانند رئیس جمهور آمریکا تحت حفاظت قرار ندارد.</p>
      <p>این تحلیلگر در ادامه پیش‌بینی کرد: به همین دلیل فکر می‌کنم برای بنیامین نتانیاهو به شدت دشوار است بتواند در مقابل فشار‌های سیاسی مقاومت کند و این فشار‌های سیاسی همچنان ادامه دارد و فکر می‌کنم نتانیاهو شکست بخورد.</p>
    </article>
  </body>
</html>