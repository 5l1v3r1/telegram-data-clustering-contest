<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/aurtorul-atacului-armat-de-la-liceul-saugus-din-california-nathaniel-berhow-a-folosit-o-arma-in-kit-neinregistrata-1922401222002019111119177375"/>
    <meta property="og:site_name" content="News.ro"/>
    <meta property="article:published_time" content="2019-11-22T11:12:00+00:00"/>
    <meta property="og:title" content="Aurtorul atacului armat de la Liceul Saugus din California, Nathaniel Berhow, a folosit o ”armă în kit” neînregistrată"/>
    <meta property="og:description" content="Băiatul în vârstă de 16 ani care a ucis doi colegi în curtea liceului californian la care învăţa, săptămâna trecută, a folosit o ”armă fantomă”, un pistol fără număr de serie şi care a fost asamblat pe baza unui ”kit”, a anunţat şeriful comitatului Los Angeles, relatează AFP."/>
  </head>
  <body>
    <article>
      <h1>Aurtorul atacului armat de la Liceul Saugus din California, Nathaniel Berhow, a folosit o ”armă în kit” neînregistrată</h1>
      <address><time datetime="2019-11-22T11:12:00+00:00">22 Nov 2019, 11:12</time> by <a rel="author">Valentin Vidu</a></address>
      <p>
        <b>Băiatul în vârstă de 16 ani care a ucis doi colegi în curtea liceului californian la care învăţa, săptămâna trecută, a folosit o ”armă fantomă”, un pistol fără număr de serie şi care a fost asamblat pe baza unui ”kit”, a anunţat şeriful comitatului Los Angeles, relatează AFP.</b>
      </p>
      <p>Tânărul, identificat ca fiind Nathaniel Berhow, şi-a tras un glonţ în cap după atacul la Liceul Saugus din Santa Clarita, în apropiere de Los Angeles. El a murit a doua zi, din cauza rănilor.</p>
      <p>Un ”boy scout” introvertit dar sociabil, familiarizat cu armele de foc dar fără să fie un pasionat de ele, atacatorul a murit făsă să fie interogat şi nu a lăsat vreo scrisoare care să-i clarifice fapta.</p>
      <p>”Rămâne un mister până acum”, a declarat joi pentru postul ABC şeriful Alex Villanueva, subliniind că telefonul mobil al suspectului nu a putut fi încă deblocat.</p>
      <p>Anchetatorii vor să afle de unde şi-a procurat adolescentul arma crimei, pentru că au descoprit că este vorba despre o armă cumpărată ca şi kit, care nu există în mod oficial şi care este dificil de depistat.</p>
      <p>”Atunci când am percheziţionat casa (tânărului), am descoprit ceea ce numin o «armă în kit». Arma folosită în crime era de asemenea o armă în kit”, a declarat şeriful Villanueva. ”Asamblată din piese detaşate, ea nu avea număr de serie. Numim asta o «armă fantomă»”, a adăugat el, precizând că acest tip de armă poate fi cumpărat în timpul unor saloane specializate sau pe Internet.</p>
      <p>Ancheta vizează să stabilească cine a cumpărat şi asamblat pistolul semiautomat de calibrul .45 folosit de atacator.</p>
      <p>Tatăl suspectului, decedat în 2017, era un pasionat de vânătoare şi deţinea legal şase arme de foc, care au fost confiscate şi distruse după moartea sa, a declarat Alex Villanueva, potrivt căruia adolescentul nu ar fi trebuit să aibă acces la o armă.</p>
      <p>Aceste arme în kit se mai numesc şi ”pistoale 80%”, pentru că sunt vândute asamblate în proporţie de 80%. Este suficientă achiziţionarea restului de 20%, care se vinde legal, şi asamblarea pentru a dispune de o armă neînregistrată.</p>
      <p>”Este foarte periculos”, a deplâns şeriful.</p>
      <p>Statele Unite au fost însângerate în ultimii ani de mai multe atacuri armate în mediul şcolar, fără ca acest lucru să pună în discuţie în mod fundamental legislaţia cu privire la deţinerea armelor de foc.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/adolescentul-suspect-in-atacul-armat-de-joi-de-la-un-liceu-din-california-a-murit-la-spital-1922401016002019110919172296"/>
      </related>
    </article>
  </body>
</html>