<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Poiskaha-50-bona-ot-armeneca-strelyal-po-ohranitel-na-noshten-klub-915914"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T11:10:00+00:00"/>
    <meta property="og:title" content="Поискаха 50 бона от арменеца, стрелял по охранител на нощен клуб"/>
    <meta property="og:description" content="50 000 лева за претърпените неимуществени вреди поиска охранителят Атанас Карастойков от подсъдимия ..."/>
  </head>
  <body>
    <article>
      <h1>Поискаха 50 бона от арменеца, стрелял по охранител на нощен клуб</h1>
      <address>
        <time datetime="2019-11-22T11:10:00+00:00">22 Nov 2019, 11:10</time>
      </address>
      <p>50 000 лева за претърпените неимуществени вреди поиска охранителят Атанас Карастойков от подсъдимия арменец-стрелец Сергей Харутюнян, който причака пострадалия пред дома му и започна да го стреля с полуавтоматичен пистолет, предаде репортер на <b>Plovdiv24.bg</b>.</p>
      <p>Припомняме, че по данни на прокуратурата, до драматичната развръзка се стигна след скандал през пловдивска дискотека от началото на април м.г. Тогава охранителите на клуба, сред които бил Атанас, не допуснали групата арменци вътре. Стигнало се до спречкване, счупени челюсти, телефонно изнудване и вендета: На 29 юли м.г., Сергей се маскирал и причакал Атанас пред дома му в "Кършияка“. Щом Атанас слязъл от колата си, Сергей се затичал към него и започнал да стреля с полуавтоматичен пистолет, като два пъти го улучил в бедрата.</p>
      <p>На днешното заседание по делото Сергей заяви, че не разбира в какво точно е обвинен. Адвокат Митриков добави, че обвинителният акт бил неясен, абсурден и незаконосъобразен. Защитникът дръпна дълга и емоционална реч относно пороците на прокурорския документ, от който не ставало ясно дали Атанас бил портиер или охранител. Освен това били описвани булеварди, дълги по няколко километра, но без да се назовават конкретни номера, имало и случаи, в които Сергей бил на няколко места едновременно.</p>
      <p>Защитникът настоя за връщането на делото на прокуратурата, за да бъдат изчистени подобни неясноти, които нарушавали правото на защити на клиента му. Освен това поиска и по-лека мярка, тъй като Сергей трябвало да се лекува от проблеми с гръбначните прешлени. Митриков настоя и за криминална справка спрямо пострадалия Атанас.</p>
      <p>"Всичко е измислено в този обвинителен акт. Обвинението описва случката както му е удобно. Обстоятелствата са съвсем различни. Може би прокурорът има лично отношение към мен или иска да прикрие някакво престъпление, извършено от други свидетели“, заяви пред магистратите Сергей, но не поиска отвод.</p>
      <p>Всичко това вдигна кръвното на прокурор Тодор Павлов, който определи едночасовата реч на адвокат Митриков като тюрлю гювеч.</p>
      <p>След кратко съвещание съдът взе страната на прокуратурата и насрочи следващото заседание по делото, където ще започнат разпитите на свидетелите. Сергей остава в ареста с мярка "задържане под стража“, тъй като му били предписали само хапчета, които можел да пие навсякъде.</p>
      <figure>
        <video src="https://i.id24.bg/vi/vids/34002.mp4"/>
      </figure>
    </article>
  </body>
</html>