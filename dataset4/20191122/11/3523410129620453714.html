<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641307/%D8%A7%D9%81%D8%B4%D8%A7%DA%AF%D8%B1%DB%8C-%D8%B3%DB%8C%D8%A7%D8%B3%D8%AA%D9%85%D8%AF%D8%A7%D8%B1-%D8%B9%D8%B1%D8%A7%D9%82%DB%8C-%D8%AF%D8%B1%D8%A8%D8%A7%D8%B1%D9%87-%D9%86%D9%82%D8%B4%D9%87-%D8%A7%D8%B3%D8%B1%D8%A7%D8%A6%DB%8C%D9%84-%D9%88-%D8%A7%D9%85%D8%A7%D8%B1%D8%A7%D8%AA-%D8%AF%D8%B1-%D8%B9%D8%B1%D8%A7%D9%82"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:21:00+00:00"/>
    <meta property="og:title" content="افشاگری سیاستمدار عراقی درباره نقشه اسرائیل و امارات در عراق"/>
    <meta property="og:description" content="شبکه خبری المیادین به نقل از منابع امنیتی عراق از اقدام امارات در بازداشت «عزت الشابندر» سیاستمدار عراقی که از اقدامات خرابکارانه ابوظبی ..."/>
  </head>
  <body>
    <article>
      <h1>
        <a href="https://www.bultannews.com/fa/news/641307/%D8%A7%D9%81%D8%B4%D8%A7%DA%AF%D8%B1%DB%8C-%D8%B3%DB%8C%D8%A7%D8%B3%D8%AA%D9%85%D8%AF%D8%A7%D8%B1-%D8%B9%D8%B1%D8%A7%D9%82%DB%8C-%D8%AF%D8%B1%D8%A8%D8%A7%D8%B1%D9%87-%D9%86%D9%82%D8%B4%D9%87-%D8%A7%D8%B3%D8%B1%D8%A7%D8%A6%DB%8C%D9%84-%D9%88-%D8%A7%D9%85%D8%A7%D8%B1%D8%A7%D8%AA-%D8%AF%D8%B1-%D8%B9%D8%B1%D8%A7%D9%82">افشاگری سیاستمدار عراقی درباره نقشه اسرائیل و امارات در عراق</a>
      </h1>
      <h2>شبکه خبری المیادین به نقل از منابع امنیتی عراق از اقدام امارات در بازداشت «عزت الشابندر» سیاستمدار عراقی که از اقدامات خرابکارانه ابوظبی ...</h2>
      <address><time datetime="2019-11-22T11:21:00+00:00">22 Nov 2019, 11:21</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، شبکه خبری المیادین به نقل از منابع خود گزارش داد: افشاگری های «عزت الشابندر» سیاستمدار عراقی از حقیقت طرح اسرائیل در <b>عراق</b> که قرار است با مشارکت امارات انجام شود، <b>حکایت</b> دارد.</p>
      <p>بر اساس این گزارش، در این افشاگری نقش امارات در حمایت از فعالیت های خرابکارانه در اعتراضات عراق و تجهیز و مسلح کردن ۴ قبیله در استان الانبار واقع در غرب این کشور برای تاسیس نیرویی جهت جدایی این استان با عنوان کنفدرالیسم و وارد کردن آن در «معامله قرن» (طرح ترامپ در خصوص موضوع فلسطین) مشهود است.</p>
      <p>منابع مطلع به المیادین گفتند که هدف از حمایت امارات از جدایی الانبار، اسکان دادن فلسطینی ها در آن است و به نظر می رسد که الشابندر اطلاعات در خصوص نقشه اسرائیل در عراق را از قطر دریافت کرده است.</p>
      <p>به گفته این منابع، الشابندر را مجبور کرده اند تا با انتشار توئیتی بازداشت خود را تکذیب کند ضمن اینکه وی از حضور در عراق که نزدیکانش خواستار شده بودند خودداری کرده و گفت که این امکان برایش وجود ندارد.</p>
      <p>منابع مذکور بازداشت الشابندر توسط «محمد بن زاید» ولیعهد امارات را مشابه اقدام عربستان در بازداشت «سعد الحریری» نخست وزیر سابق لبنان دانستند.</p>
      <p>طبق این منابع، دستگاه های امنیتی عراق یک گروهک اماراتی شامل افراد لبنانی را که گروه های خرابکار در اعتراضات عراق را تامین مالی می کنند، بازداشت کرده اند.</p>
      <p>یک منبع امنیتی عراقی به المیادین گفته بود که امارات متحده عربی عزت الشابندر سیاستمدار مستقل عراقی را پنج روز است که بازداشت کرده و به دستور بالاترین مرجع امنیتی در امارات از سفر وی جلوگیری می کند.</p>
      <p>به گفته این منبع امنیتی الشابندر قادر به تماس با کسی نیست و آخرین اطلاعات از وی از بازداشتش حکایت دارد.</p>
      <p>این منبع همچنین افزود که الشابندر به خاطر مواضع سیاسی خود بازداشت شده و دستگیری وی بخشی از دخالت کشورهای حاشیه خلیج فارس در موضوع عراق است.</p>
      <p>وی همچنین گفت که بعد از افشاگری الشابندر در خصوص نقشه اسرائیل در عراق که قرار است با مشارکت امارات انجام شود، دستگاه های امنیتی امارات وی را در ابوظبی بازداشت کرده و به هتلی در دبی منتقل کرده اند.</p>
    </article>
  </body>
</html>