<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bari.repubblica.it/cronaca/2019/11/22/news/salento_la_quercia_vallonea_di_tricase_e_l_albero_dell_anno-241634633/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T11:57:00+00:00"/>
    <meta property="og:title" content="Salento, la Quercia vallonea di Tricase è l'albero dell'anno: straccia i concorrenti con 350mila voti"/>
    <meta property="og:description" content="L'imponente albero vince il concorso italiano: ora la sfida europea. Ha superato 350mila voti: &quot;La Puglia dichiara un amore profondo per la sua"/>
  </head>
  <body>
    <article>
      <h1>Salento, la Quercia vallonea di Tricase è l'albero dell'anno: straccia i concorrenti con 350mila voti</h1>
      <h2>L'imponente albero vince il concorso italiano: ora la sfida europea. Ha superato 350mila voti: "La Puglia dichiara un amore profondo per la sua quercia". E' un esemplare prossimo ai mille anni, protagonista di una leggenda sua Federico II</h2>
      <address><time datetime="2019-11-22T11:57:00+00:00">22 Nov 2019, 11:57</time> by <a rel="author">ANNA PURICELLA</a></address>
      <p>Le votazioni si sono chiuse il 21 novembre, nella giornata nazionale dell'albero, e la felicità è stata quindi doppia: l'albero dell'anno per Giant trees foundation è la <a href="https://bari.repubblica.it/cronaca/2019/09/11/news/salento_la_maestosa_quercia_vallonea_e_l_albero_piu_amato_d_italia-235754902/">Quercia vallonea di Tricase</a>.<br/><br/>Quello che è considerato l'albero più antico del Salento - prossimo ai mille anni - ha vinto la prima edizione nazionale del concorso e ha inoltre stracciato la concorrenza: nelle settimane di votazione ha accumulato 350.800 preferenze, lasciando praticamente a bocca asciutta gli altri tre concorrenti (la Quercia di Fossalta a 110.198 voti; la Quercia delle Checche a 62.264; il Leccio dell'Etna a 64.060).<br/><br/>Da sola la Quercia vallonea di Tricase è riuscita a superare la somma delle preferenze dei suoi avversari, quindi. La fondazione Giant trees - con sede a Tarcento, Udine - riconosce il significato del risultato per tutta la regione: "Con un plebiscito straordinario, la Quercia vallonea di Tricase si è subito guadagnata la prima posizione nella classifica degli alberi in concorso - scrivono i promotori su Facebook - e non ha mai retrocesso durante tutti i mesi di votazione. La Puglia vince, dichiarando un amore profondo per la sua quercia. Ora aspettiamo la proprietà e il Comune di Tricase per ritirare il meritatissimo premio".<br/><br/>Un premio non soltanto simbolico: la Quercia vallonea potrà farsi conoscere in Europa (dove concorrerà al "Tree of the yar 2020"), e sarà oggetto di interventi di tutela, per salvaguardarne l'unicità. L'appuntamento finale è il 30 novembre a Villa Florio (Buttrio, Udine).<br/><br/>La Quercia vallonea intanto resta salda al suo posto, con quella sua chioma foltissima di 700 metri quadrati di diametro, l'altezza di 20 metri e un tronco ampio 4,25 metri. Si tiene stretta anche la leggenda che la circonda: è nota infatti come "Quercia dei 100 cavalieri", perché si narra che abbia dato rifugio a Federico II di Svevia e ai suoi soldati, in visita in terra d'Otranto e in seguito agli scontri avvenuti a Barletta.</p>
    </article>
  </body>
</html>