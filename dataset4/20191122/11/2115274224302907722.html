<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/spettacolo/goonies_cinema-6598612/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T11:57:00+00:00"/>
    <meta property="og:title" content="&quot;I Goonies&quot; tornano in sala in versione rimasterizzata"/>
    <meta property="og:description" content="A quasi 35 anni dall'uscita, il film cult degli anni '80 si rifà il trucco in 4k"/>
  </head>
  <body>
    <article>
      <h1>"I Goonies" tornano in sala in versione rimasterizzata</h1>
      <h2>A quasi 35 anni dall'uscita, il film cult degli anni '80 si rifà il trucco in 4k</h2>
      <address><time datetime="2019-11-22T11:57:00+00:00">22 Nov 2019, 11:57</time> by <a rel="author" href="https://www.agi.it/authors/gabriele-fazio/" target="_blank">Gabriele Fazio</a></address>
      <p>Dopo quasi 35 anni dall’uscita nei cinema, "<b>I Goonies"</b> tornano in sala in versione rimasterizzata in 4k. L'appuntamento è per il 9, 10 e 11 dicembre. E non poteva esserci momento migliore, perché la cultura anni ’80, che il film rappresenta nell’immaginario comune, è tornata di moda in maniera inaspettatamente prorompente.</p>
      <p>Per i più giovani, il film tratta l’avventura vissuta da quattro ragazzini cresciuti in un quartiere di <b>Astoria</b>, nell’Oregon, chiamato "<b>Goon Docks</b>", da qui il nome <b>Goonies</b>, così come si fanno chiamare, “sfigati” nello slang americano. I quattro amici, prossimi alla separazione per via dello smantellamento dell’isolato dove sono nati e cresciuti, trovano nella soffitta una mappa che dovrebbe condurli al presunto tesoro del leggendario pirata Willy L’Orbo.</p>
      <p>Trovando riferimenti tangibili decidono di andare in fondo alla faccenda incontrando sulla loro strada la famigerata banda Fratelli, decisa a soffiargli la scoperta anche a costo di ucciderli. Così tra trappole, inseguimenti nelle grotte sotterranee alla città e baci rubati, il tutto condito con una colonna sonora forse tra le più iconiche della storia del cinema, tra le quali spicca “<b>The Goonies 'R' Good Enough</b>”, cantata da <b>Cyndi Lauper</b>, i ragazzi avranno l’occasione di rinsaldare ancora di più la propria amicizia e salvare anche il proprio quartiere e il loro futuro.</p>
      <p>Qualche tempo fa due dei protagonisti, <b>Cory Feldman</b> e <b>Sean Astin</b>, ormai diventati adulti e attori piuttosto affermati, hanno fatto sognare un’intera generazione dichiarando di aver presentato al regista <b>Richard Donner</b> un trattamento di dieci pagine su un <b>sequel</b>, che lo stesso regista, pur adorandolo, ha definito <b>troppo costoso</b>.</p>
      <p>Al momento dunque ci si dovrà accontentare della versione rimasterizzata del primo e unico film girato. Divertimento e nostalgia sono assicurati.</p>
    </article>
  </body>
</html>