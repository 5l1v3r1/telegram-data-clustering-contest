<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/handbollsligan/bomb-fredrik-petersen-klar-for-ifk-kristianstad/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-22T11:35:52+00:00"/>
    <meta property="og:title" content="Bomb: Fredrik Petersen klar för IFK Kristianstad"/>
    <meta property="og:description" content="När Fredrik Petersen inför förra säsongen lämnade HK Malmö för spel i moderklubben IFK Ystad trodde nog de flesta att vänstersexan skulle avsluta karriären där. Men så blir det inte. Från och med nästa säsong kommer Petersen att representera IFK Kristianstad, det skriver IFK i ett pressmeddelande. – I Fredrik ser vi en rutinerad karaktärsspelare […]"/>
  </head>
  <body>
    <article>
      <h1>Bomb: Fredrik Petersen klar för IFK Kristianstad</h1>
      <address><time datetime="2019-11-22T11:35:52+00:00">22 Nov 2019, 11:35</time> by <a rel="author" href="https://handbollskanalen.se/author/ola-selby/" target="_blank">Ola Selby</a></address>
      <p>
        <b>När Fredrik Petersen inför förra säsongen lämnade HK Malmö för spel<br/>i moderklubben IFK Ystad trodde nog de flesta att vänstersexan skulle avsluta karriären där. Men så blir det inte. Från och med nästa säsong kommer Petersen att representera IFK Kristianstad, det skriver IFK i ett pressmeddelande.</b>
      </p>
      <p>– I Fredrik ser vi en rutinerad karaktärsspelare med fina ledaregenskaper. Vi ser honom primärt som mittnia där han ska styra spelet. Vi tror också att våra unga spelare och kanske framförallt Zoran Bozic som vi tror mycket på kan dra väldig nytta av Fredriks erfarenhet. Fredrik spelade mittnia redan i Berlin och vi är övertygade om att han klarar det här också, säger sportchefen Jesper Larsson i pressmeddelandet.</p>
      <p>Petersen är alltså värvad som mittnia, där han har spelat mycket tidigare under karriären. Det var <a href="http://www.kristianstadsbladet.se/sport/fore-detta-landslagsstjarnan-ar-klar-for-ifk/">Kristianstadsbladet</a> som avslöjade nyheten – IFK Kristianstad gick sedan ut och berättade om övergången.</p>
      <p>– Jag har spelat som mittnia under min tid i Bundesliga och även under OS i London 2012. En av mina styrkor är att jag är en spelare som är allround, och mitt spelsinne. Ju bättre spelare man har runt sig – desto enklare är det att spela som mittnia. Jag kommer att bidra med mycket rutin som jag samlat på mig under karriären och i olika klubbar, säger Petersen i pressmeddelandet.</p>
      <p>På frågan varför han väljer att gå till IFK Kristianstad svarar Petersen så här:</p>
      <p>– Jag har alltid haft en bra relation med Jesper Larsson. När möjligheten dök upp triggade det mig och det känns inspirerande och väldigt häftigt med all publik och den inramningen som är i Kristianstad Arena.</p>
    </article>
  </body>
</html>