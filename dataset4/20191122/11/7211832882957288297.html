<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posttoday.com/politic/news/607159"/>
    <meta property="og:site_name" content="https://www.posttoday.com"/>
    <meta property="article:published_time" content="2019-11-22T11:44:00+00:00"/>
    <meta property="og:title" content="&quot;บิ๊กป้อม&quot;รับ พปชร.เสนอชื่อ&quot;ไพบูลย์&quot; เป็นกรรมาธิการ ป.ป.ช."/>
    <meta property="og:description" content="&quot;ประวิตร&quot; ไม่กังวล ถูกอภิปรายไม่ไว้วางใจ พร้อมยอมรับ พปชร.เสนอชื่อ&quot;ไพบูลย์&quot; เป็นกรรมาธิการ ป.ป.ช. เพราะมีความรู้ด้านกฎหมาย"/>
  </head>
  <body>
    <article>
      <h1>"บิ๊กป้อม"รับ พปชร.เสนอชื่อ"ไพบูลย์" เป็นกรรมาธิการ ป.ป.ช.</h1>
      <address><time datetime="2019-11-22T11:44:00+00:00">22 Nov 2019, 11:44</time> by <a rel="author">PostToday</a></address>
      <p>"ประวิตร" ไม่กังวล ถูกอภิปรายไม่ไว้วางใจ พร้อมยอมรับ พปชร.เสนอชื่อ"ไพบูลย์" เป็นกรรมาธิการ ป.ป.ช. เพราะมีความรู้ด้านกฎหมาย</p>
      <p>เมื่อวันที่ 22 พ.ย. พล.อ.ประวิตร วงษ์สุวรรณ รองนายกรัฐมนตรี กล่าวถึง การอภิปรายไม่ไว้วางใจรัฐบาลของฝ่ายค้านว่าเป็นไปตามขั้นตอนของสภาซึ่งส่วนตัวพร้อมชี้แจงทุกประเด็นเพราะที่ผ่านมามั่นใจไม่ได้ทำอะไรผิดส่วนจะเป็นเรื่องในอดีตหรือไม่ยังไม่ทราบซึ่งก็แล้วแต่ฝ่ายค้านจะหยิบยกขึ้นมาอภิปราย</p>
      <p>อย่างไรก็ตาม พล.อ.ประวิตร ยอมรับว่า พรรคพลังประชารัฐ จะเสนอชื่อ นายไพบูลย์ นิติตะวัน ส.ส.บัญชีรายชื่อเข้าไปทำหน้าที่กรรมาธิการป้องกันและปราบปรามการทุจริตประพฤติมิชอบสภาผู้แทนราษฎร(กมธ.ป.ป.ช.) ในสัดส่วนของพรรคร่วมรัฐบาลแทน นายดล เหตระกูล เลขาธิการพรรคชาติพัฒนาที่ยื่นหนังสือลาออกจากกมธ.ป.ป.ช. ยืนยันว่า ไม่ได้ส่งนายไพบูลย์เข้าไปปะทะกับ พล.ต.อ.เสรีพิศุทธ์เตมียเวส ประธานกมธ.ป.ป.ช.แต่เพราะนายไพบูลย์เป็นบุคคลที่มีความรู้ความสามารถและมีความเชี่ยวชาญทางด้านกฎหมาย ก็ดูว่า ข้อกฎหมายใครแม่นกว่ากัน</p>
      <p>ส่วนความเคลื่อนไหว ของนายธนาธร จึงรุ่งเรืองกิจ หัวหน้าพรรคอนาคตใหม่ ที่หลังจากนี้จะมีการเดินหน้าเคลื่อนไหวนอกสภา ว่า ไม่รู้สึกกังวลว่าจะเป็นการปลุกระดมประชาชนหรือไม่เพราะเชื่อว่าประชาชนเข้าใจอีกทั้งมีกฎหมายรองรับอยู่แล้ว สำหรับการชู 3 นิ้วของนายธนาธรที่เป็นเหมือนสัญลักษณ์การต่อต้านรัฐประหาร พล.อ.ประวิตร กล่าวว่า ทหารไม่ได้ทำอะไรเพราะกองทัพมีหน้าที่รักษาความสงบของประเทศและดูแลความปลอดภัยให้ประชาชน พร้อมย้ำว่าการรัฐประหารของพล.อ.ประยุทธ์ จันทร์โอชา นายกรัฐมนตรีเป็นการเข้ามาเพื่อแก้ไขปัญหาบ้านเมืองและเข้ามาตามรัฐธรรมนูญซึ่งขณะนี้ก็ไม่มีคสช.แล้ว</p>
      <p>พล.อ.ประวิตร กล่าวว่า ส่วนเหตุปะทะที่เกิดขึ้นที่จังหวัดปัตตานีเมื่อวานนี้( 21 พ.ย.) บ่ายวันนี้ผู้ว่าราชการจังหวัด แม่ทัพภาคที่4 และ เจ้าหน้าที่ตำรวจจะมีการชี้แจงเหตุการณ์ที่เกิดขึ้นโดยเห็นว่ามีคนร้ายเสียชีวิต2คนซึ่งเป็นแกนนำระดับปฏิบัติการของผู้ก่อความไม่สงบ</p>
    </article>
  </body>
</html>