<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837209-pid-gaslami-demonopolizatsiyi-vlada-khoche-rozprodati-ukrspirt-za-beztsin-nardep"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T11:15:00+00:00"/>
    <meta property="og:title" content="Під гаслами демонополізації влада хоче розпродати &quot;Укрспирт&quot; за безцінь - нардеп"/>
    <meta property="og:description" content="КИЇВ. 22 листопада. УНН. Президентський законопроект (№2300) про демонополізацію спиртової галузі є &quot;сирим&quot; і потребує серйозного доопрацювання. Про це у …"/>
  </head>
  <body>
    <article>
      <h1>Під гаслами демонополізації влада хоче розпродати "Укрспирт" за безцінь - нардеп</h1>
      <address><time datetime="2019-11-22T11:15:00+00:00">22 Nov 2019, 11:15</time> by <a rel="author">Ірина Макаренко</a></address>
      <p><b>КИЇВ. 22 листопада. УНН.</b> Президентський законопроект (№2300) про демонополізацію спиртової галузі є "сирим" і потребує серйозного доопрацювання. Про це у коментарі <b>УНН</b> заявив народний депутат від фракції "Батьківщина" Вадим Івченко.</p>
      <p>"Під гаслами демонополізації ми можемо продати за безцінь як металолом державні виробничі заводи. Якщо приймати проект ЗУ в існуючому вигляді - ми не запустимо і не розвинемо ринок біоетанолу в Україні. Ну і насамкінець, цей законопроект не вирішує питань електронного обліку виробників спирту", - пояснив він.</p>
      <p>Минулого тижня ВР підтримала законопроект у першому читанні, нагадав нардеп. У "Батьківщині" опрацювали документ, і подали комплексний пакет правок до нього.</p>
      <p>Передусім ліцензії на виробництво спирту повинні отримати покупці державних спиртзаводів, зауважує нардеп.</p>
      <p>"Таким чином, держава заробить більше коштів на продажі держзаводів. Якщо ж ми будемо видавати ліцензії всім охочим - державні заводи ніхто не купуватиме, ми нічого не заробимо на продажі держзаводів, бо спиртовикам буде цікавіше будувати власні", - пояснив Івченко.</p>
      <p>Пропонується також заборонити видачу ліцензій спиртзаводам, які не мають електронних засобів обліку виробництва спирту, розповів нардеп.</p>
      <p>"Державна фіскальна служба має бачити, що і в якій кількості виробляє спиртзавод", - вважає Івченко.</p>
      <p>Окрім того, варто ввести заборону на імпорт спирту з інших країн. Терміном до 2024 року, зазначив нардеп.</p>
      <p>"До речі, ця норма є у проекті ЗУ, ми її підтримуємо. Нам треба розвивати нашу, уже приватну, спиртову галузь, і не допустити дешевий спиртовий імпорт", - підкреслив він.</p>
      <p>Нагадаємо, подібну модель змін до президентського законопроекту про демонополізацію спирту запропонувала народний депутат від фракції "<a href="https://www.unn.com.ua/uk/exclusive/1837139-u-sluzi-narodu-rozpovili-pro-etapi-demonopolizatsiyi-spirtovoyi-galuzi">Слуга народу</a>", член комітету ВР з питань розвитку економіки Роксолана Підласа.</p>
    </article>
  </body>
</html>