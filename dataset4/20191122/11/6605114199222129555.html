<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sztarvilag/nemzetkozi-sztarvilag/trump-kituntette-egyik-kedvenc-szineszet-jon-voightot-video-2046123/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T11:18:00+00:00"/>
    <meta property="og:title" content="Trump kitüntette egyik kedvenc színészét, Jon Voightot (videó)"/>
    <meta property="og:description" content="Az amerikai elnök a mozi egyik legnagyobb élő legendájának nevezte a színészt."/>
  </head>
  <body>
    <article>
      <h6 class="kicker">NEMZETI MŰVÉSZETI ÉRDEMÉREM</h6>
      <h1>Trump kitüntette egyik kedvenc színészét, Jon Voightot (videó)</h1>
      <address>
        <time datetime="2019-11-22T11:18:00+00:00">22 Nov 2019, 11:18</time>
      </address>
      <h4>Az amerikai elnök a mozi egyik legnagyobb élő legendájának nevezte a 80 esztendős színészt.</h4>
      <blockquote>Az Egyesült Államok legmagasabb művészeti elismerésével, a Nemzeti Művészeti Érdeméremmel tüntette ki Donald Trump amerikai elnök Jon Voight Oscar- és Golden Globe-díjas színészt.</blockquote>
      <p>A Fehér Házban csütörtökön rendezett ünnepségen Donald Trump „a mozi egyik legnagyobb élő legendájaként” méltatta a 80 esztendős színészt. Voight Hollywoodban azon kevesek közé tartozik, akik támogatják a jelenlegi elnök politikáját.</p>
      <blockquote>„Fantasztikus művész, játékával különleges mélységeket csillant meg”</blockquote>
      <p>– mondta Donald Trump. Felidézte Voight Éjféli cowboy című filmjét is. Ebben nyújtott alakításáért a színészt 1970-ben Golden Globe-díjjal ismerték el.</p>
      <p>„Micsoda fantasztikus film ez!” – fogalmazott Trump, és az ünnepségen felcsendültek a mozi zenéjének dallamai.</p>
      <blockquote>Jon Voight – akinek második házasságából született lánya, Angelina Jolie szintén Oscar-díjas színész – az Amerikai Katolikus Egyetem középiskolájában, majd Lee Strasberg híres színészképzőjében végezte tanulmányait.</blockquote>
      <figure>
        <img src="https://kpi.mediaworks.hu/wp-content/uploads/2019/11/KAP20191122028-e1574417655179.jpg"/>
        <figcaption>Jon Voight csaknem hatvan filmben nyújtott emlékezetes alakítást<br/>Fotó: Alex Brandon / MTI/AP</figcaption>
      </figure>
      <p>Csaknem hatvan filmben nyújtott emlékezetes alakítást, s olyan híres mozik fűződnek a nevéhez, mint A 22-es csapdája, Az Odessa-dosszié, a Hazatérés, a Szökevényvonat, Az esőcsináló, a Ray Donovan, vagy a 2005-ben bemutatott II. János Pál – A béke pápája című alkotás, amelyben a szentatyát személyesítette meg. A Hazatérés című filmjéért 1979-ben a legjobb főszereplőnek járó Oscar-díjat kapott. Munkásságát négyszer ismerték el Golden Globe-díjjal.</p>
      <p>Méltatásakor csütörtökön Donald Trump úgy fogalmazott:</p>
      <blockquote>Jon Voight egyike a kedvenc színészeinek.</blockquote>
      <p>Voight attól kezdve támogatja Trumpot, hogy a milliárdos bejelentette indulását az elnökségért. Többször, több fórumon kiállt az államfő és politikája mellett. Mostani kitüntetésekor az amerikai médiában felidézték azt is, hogy idén májusban Voight a Twitteren azt írta Trumpról: „Abraham Lincoln óta ő a legnagyszerűbb elnök”.</p>
      <figure>
        <iframe src="https://www.youtube.com/embed/BAbupqN85rw" width="1080" height="608" data-service="Youtube" scrolling="no"/>
      </figure>
      <blockquote>A Nemzeti Művészeti Érdemérmet 1984-ben hozta létre az amerikai kongresszus.</blockquote>
      <p>Az elismerést évente adják át az amerikai kulturális élet kiemelkedő tagjainak. Az idén Voight mellett díjazták még James Patterson írót, Teresa Lozano Long texasi filantrópot, a kaliforniai konzervatív agytrösztöt, a Claremont Intézetet, és egy virginiai étterem tulajdonosát is.</p>
      <p>
        <i>Borítókép: Donald Trump amerikai elnök (j) az Egyesült Államok legmagasabb művészeti elismerésével, a Nemzeti Művészeti Érdeméremmel tünteti ki Jon Voight 80 éves Oscar- és Golden Globe-díjas színészt a washingtoni elnöki rezidencia, a Fehér Ház keleti termében 2019. november 21-én</i>
      </p>
    </article>
  </body>
</html>