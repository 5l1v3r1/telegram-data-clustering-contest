<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1074791869_Tova_e_lunohod_Tova_e_tank_Ne_tova_e_novata_Tesla_Cyberpunk"/>
    <meta property="og:site_name" content="webcafé"/>
    <meta property="article:published_time" content="2019-11-22T11:13:00+00:00"/>
    <meta property="og:title" content="Това е луноход? Това е танк? Не, това е новата Tesla Cyberpunk!"/>
    <meta property="og:description" content="Илон Мъск обявяви своеобразна война на Детройт"/>
  </head>
  <body>
    <article>
      <h1>Това е луноход? Това е танк? Не, това е новата Tesla Cyberpunk!</h1>
      <address><time datetime="2019-11-22T11:13:00+00:00">22 Nov 2019, 11:13</time> by <a rel="author" href="https://www.webcafe.bg/author/id_56_Autocafe" target="_blank">Autocafe, по Jalopnik</a></address>
      <slideshow>
        <figure>
          <img src="https://images.webcafe.bg/2019/11/22/tesla-cyberpunk2/1170x650.jpg"/>
          <figcaption>И как Илон Мъск обявяви своеобразна война на Детройт<cite>Снимка: © Tesla.com</cite></figcaption>
        </figure>
        <figure>
          <img src="https://images.webcafe.bg/2019/11/22/tesla-cyberpunk4/1170x585.jpg"/>
        </figure>
        <figure>
          <img src="https://images.webcafe.bg/2019/11/22/tesla-cyberpunk11/1170x630.jpg"/>
        </figure>
        <figure>
          <img src="https://images.webcafe.bg/2019/11/22/tesla-cyberpunk10/1170x626.jpg"/>
        </figure>
        <figure>
          <img src="https://images.webcafe.bg/2019/11/22/tesla-cyberpunk6/1170x607.jpg"/>
        </figure>
        <figure>
          <img src="https://images.webcafe.bg/2019/11/22/tesla-cyberpunk9/1170x599.jpg"/>
        </figure>
        <figure>
          <img src="https://images.webcafe.bg/2019/11/22/tesla-cyberpunk7/1170x720.jpg"/>
        </figure>
        <figure>
          <img src="https://images.webcafe.bg/2019/11/22/tesla-cyberpunk5/1170x585.jpg"/>
        </figure>
        <figure>
          <img src="https://images.webcafe.bg/2019/11/22/tesla-cyberpunk8/1170x650.jpg"/>
        </figure>
      </slideshow>
      <p>Кой е следващият голям връх, който електромобилите се стремят за завладеят?</p>
      <p>Това е сегментът на пикапите, SUV автомобилите и камионите с малки габарити. Ford вече стабилно се насочват към тази област, следвани от General Motors и от стартъпи като Rivian.</p>
      <p>
        <b>Както </b>
        <b>е известно, Илон Мъск не е човек, който обича да губи от конкуренцията.</b>
      </p>
      <p>Затова в четвъртък вечер на специално събитие в Tesla Design Center в Лос Анджелис той представи нещо напълно различно и непознато, с което се надява да отвее съперниците си.</p>
      <p>Може би дори твърде различно, в зависимост от гледната точка.</p>
      <p>Мъск показа може би най-радикалният продукт в областта си - пикап с дизайн, който повече напомня на DeLorean от "Завръщане в бъдещето", отколкото на Chevrolet Silverado. Tesla умишлено представи модела точно сега, тъй като вълнението покрай Cyberpunk 2077 още не е отминало, а освен това собственикът на компанията е огромен фен на научната фантастика и на "Blade Runner".</p>
      <p>Илон Мъск твърди, че новата му машина умее смайващи неща - може да тегли товар повече от Ford F-150 (тон и половина, ако трябва да сме точни), по-бърза е от спортното Porsche 911, бронирана е и се очаква цената й да бъде под 50 000 долара.</p>
      <p>Ускорява от 0 до 100 км/ час за 6,5 секунди, има опция за пълен автопилот и предни седалки, които по думите на създателите, са достатъчно просторни, за да седне в тях Андре Гиганта и да се чувства комфортно.</p>
      <p>
        <b>Мъск го опреди като "официалният пикап за Марс" - все пак собственикът на Tesla </b>
        <b>и SpaceX</b>
        <b> е много неща, но "скромен" никога не е било сред тях.</b>
      </p>
      <p>Той уточнява, че дълго време под думата "пикап" се е разбирало "едно и също, монотонно и скучно" и затова иска с екипа си да покаже нещо напълно различно и то задвижвано от електричество. Пикапът наистина изглежда като продукт, проектиран от Ридли Скот и предназначено за някой от sci-fi проектите му.</p>
      <p>Дизайнът е едновременно изчистен, но и ъгловат и брутален. Пикапът прилича на возило, проектирано да се движи по повърхността на чужда планета, а не на кола, с която да отскочите до супермаркета за седмичния си пазар. Малцина го определят като красив, но едно е сигурно - откроява се.</p>
      <p>Всъщност на пръв поглед напомня повече на концептуален автомобил, предназначен за автоизложение, отколкото на реално превозно средство, което още сега можете да си поръчате от сайта на производителя.</p>
      <p>
        <b>Бронята на пикапа би трябвало да издържа на удари с чук и дори стрелба с огнестрелно оръжие, но тук тестовете на сцената в Лос Анджелис се провалиха.</b>
      </p>
      <p>При ударите с чук по стъклата, които уж са предвидени да издържат подобно издевателство, прозорците на електромобила силно се напукаха. Мъск обаче не изглеждаше особено разтревожен от инцидента и отбеляза, че впоследствие тази слабост ще бъде коригирана.</p>
      <p>Точно както и Honda Ridgeline, тази Tesla е "unibody", тоест предната й част и шасито са изградени върху една цяла платформа. Няма излишни рамки или съединения, всичко е едно цяло. Единственият цвят, в който ще се предлага Cyberpunk пикапът, е сребрист металик, но по поръчка може да бъде облицован с винил.</p>
      <p>Всичко това в три варианта на пробег - 320, 480 и 805 км с едно зареждане. Базовата цена е 39 900 долара, а версията с максимален пробег с едно зареждане и с три електромотора ще е с цена от 69 900 долара. Производството на пикапа ще започне в края на 2021 г., а на варианта с три мотора - през 2022 г.</p>
      <p>
        <b>С този ход Мъск обявява своеобразна война на Детройт и неговите автомобилни производители.</b>
      </p>
      <p>В момента пикапите заемат най-големия дял от автомобилния пазар в САЩ, а Ford и General Motors са шампионите по продажби в бранша.</p>
      <p>А по данни на специализираното издание The Drive 80 на сто от собствениците на пикапи заявяват, че са склонни да си закупят още един такъв автомобил, тоест лоялността към този сегмент коли е по-голяма от тази към всеки друг клас автомобили.</p>
      <p>Илон Мъск просто не може да си позволи да не бори за парче от този апетитен пай и заявява амбициите си както само той умее - бляскаво, с много суперлативи и по възможно най-нестандартния начин.</p>
      <p>
        <i>А снимки на Tesla Cyberpunk можете да видите и<b> горе в галерията.</b></i>
      </p>
      <related>
        <a href="https://www.webcafe.bg/autocafe/novini/id_1076393407_Podobrenite_zverove_na_Tesla_-_tri_motora_i_do_640_km_probeg_s_edno_zarejdane"/>
      </related>
    </article>
  </body>
</html>