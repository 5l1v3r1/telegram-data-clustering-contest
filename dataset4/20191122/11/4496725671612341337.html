<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1700196-el-gran-recapte-dona-el-tret-de-sortida-a-l-onzena-edicio.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T11:51:24+00:00"/>
    <meta property="og:title" content="El Gran Recapte dona el tret de sortida a l’onzena edició"/>
    <meta property="og:description" content="El Banc dels Aliments aconsegueix més de 28.000 voluntaris amb l'objectiu de recollir 4.500 tones d'aliments Amplia els mercats on poder fer donacions de producte fresc"/>
  </head>
  <body>
    <article>
      <h1>El Gran Recapte dona el tret de sortida a l’onzena edició</h1>
      <address><time datetime="2019-11-22T11:51:24+00:00">22 Nov 2019, 11:51</time> by <a rel="author">ACN</a></address>
      <ul>
        <li>
          <b>El Banc dels Aliments aconsegueix més de 28.000 voluntaris amb l’objectiu de recollir 4.500 tones d’aliments</b>
        </li>
        <li>
          <b>Amplia els mercats on poder fer donacions de producte fresc</b>
        </li>
      </ul>
      <p>El Banc dels Aliments ha donat el tret de sortida a l’onzena edició del Gran Recapte amb l’objectiu d’arribar a les 4.500 tones d’aliments recollits el 2018. Ho faran possible 28.200 voluntaris repartits en gairebé 3.000 punts de recollida ubicats sobretot en supermercats. Com a novetat, el Banc dels Aliments ha estès els sacs de tela per substituir les banyeres de cartró i apostar pels contenidors reutilitzables. Després de la prova pilot iniciada l’any passat, s’ha estès la possibilitat de fer donacions de producte fresc de dos a cinc mercats municipals. Els ciutadans poden comprar tiquets de tres euros que les entitats canviaran per carn, peix o ous.</p>
      <p>Des de la primera edició, la Montserrat col·labora cada any amb el Gran Recapte del Banc dels Aliments. Aquest divendres, no ha estat l’excepció i a les nou del matí ja duia posat el peto que els assenyala com a voluntaris del Banc dels Aliments, a punt per començar la recollida d’aliments que preveu arribar a les 4.500 tones que es van recaptar l’any passat. La Montse reconeix que ha treballat tota la vida i que té una jubilació “decent’’ però veu que hi ha gent amb ’’mancances de tot’’ i se sent satisfeta quan els pot ajudar. El mateix pensa la Maribel Tortajada, que fa de voluntària des de fa 33 anys a Càritas. La Maribel veu que hi ha molta necessitat ’’al barri i a tot arreu’’ i creu que li ’’surt del cor’’ treballar per això.</p>
      <p>La Montse i la Maribel són dues de les 28.200 persones voluntàries que el Banc dels Aliments ha aconseguit reclutar aquest 2019, en l’onzena edició del Gran Recapte. La presidenta de la Federació del Banc dels Aliments, Roser Brutau, ha reconegut que enguany els ha costat arribar a la xifra “màgica’’ que fa possible aquest iniciativa i ho justifica a la situació “político-social’’ i creu que arribar-hi, el dia abans, ha estat un autèntic “miracle’’.</p>
      <p>La feina dels voluntaris és ajudar als ciutadans que volen col·laborar ja sigui donant-los les bosses reutilitzables que s’han fabricat, gràcies a la Fundació Endesa, per evitar les bosses de plàstic, o explicant en funcionament del Gran Recapte d’enguany.</p>
      <p>Una de les novetats és l’extensió, a cinc mercats municipals de Barcelona, la possibilitat de fer donacions, a través de tiquets per valor de 3 euros, de producte fresc proteic, és a dir, carn, peix o ous.</p>
      <p>La regidora de comerç de l’Ajuntament de Barcelona, Montserrat Ballarín, ha destacat que és una bona manera de poder aportar a les persones més necessitades “producte fresc de gran qualitat’’. Es podran adquirir al mercat d’Horta, de la Mercè, de l’Abaceria, de l’Estrella i del Carmel.</p>
      <p>Des del Banc dels Aliments es treballa per arribar a recollir les 4.500 tones d’aliments, sobretot llet, oli i conserves, que serviran, segons ha explicat el director Lluís Fatjó-Vilas, per abastir 196.000 usuaris els propers tres mesos, una dada que, per Fatjó-Vilas, “visibilitza’’ la “bossa de pobresa’’ de Catalunya. Ha demanat l’expressió “d’àmplia solidaritat’’ per tornar a recaptar xifres com les de l’any passat i ha destacat que un de cada quatre catalans hi participa en forma de donacions.</p>
    </article>
  </body>
</html>