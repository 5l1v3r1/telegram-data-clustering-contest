<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%ac%cf%83%ce%ba%ce%b7%cf%83%ce%b7-%ce%b5%cf%80%ce%af-%cf%87%ce%ac%cf%81%cf%84%ce%bf%cf%85-%cf%84%ce%bf-%ce%ba%ce%ad%ce%bd%cf%84%cf%81%ce%bf-%ce%bc%ce%b5%cf%84%ce%b1%ce%bd%ce%b1%cf%83%cf%84.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-22T11:32:51+00:00"/>
    <meta property="og:title" content="«Άσκηση επί χάρτου το κέντρο μεταναστών στο ερημονήσι Λέβιθα»"/>
    <meta property="og:description" content="Όπως διευκρινίστηκε, σχεδιάστηκε επί χάρτου το δυσμενέστερο σενάριο, σε ένα μέρος χωρίς υποδομές."/>
  </head>
  <body>
    <article>
      <h1>«Άσκηση επί χάρτου το κέντρο μεταναστών στο ερημονήσι Λέβιθα»</h1>
      <address>
        <time datetime="2019-11-22T11:32:51+00:00">22 Nov 2019, 11:32</time>
      </address>
      <p>
        <b>Όπως διευκρινίστηκε, σχεδιάστηκε επί χάρτου το δυσμενέστερο σενάριο, σε ένα μέρος χωρίς υποδομές.</b>
      </p>
      <p>Άσκηση επί χάρτου ήταν, σύμφωνα με κυβερνητικούς κύκλους, η σχεδίαση κλειστού camp για μετανάστες στο ερημονήσι Λέβιθα στα Δωδεκάνησα.</p>
      <p>Όπως διευκρίνισε στο ethnos.gr αρμόδια πηγή, στο πλαίσιο του σχεδιασμού εξετάστηκε το δυσμενέστερο σενάριο, αυτό της δημιουργίας μιας δομής σε ένα μέρος όπου δεν υπάρχει η παραμικρή υποδομή -ρεύμα, νερό, αποχέτευση κ.ά. Έτσι, καταγράφηκε το κόστος για την κατασκευή π.χ. μονάδας αφαλάτωσης θαλασσινού νερού, αιολικού πάρκου για την παροχή ρεύματος, αποχετευτικού δικτύου και βιολογικού καθαρισμού. Στις υπό κατασκευή δομές, που θα αντλήσουν χρηματοδοτήσεις από κοινοτικά προγράμματα για τη δημιουργία τους, θα αφαιρείται το αντίστοιχο κόστος όπου υπάρχει η σχετική υποδομή. «Ήταν μόνο μια άσκηση επί χάρτου και τίποτα παραπάνω από αυτό», ειπώθηκε χαρακτηριστικά.</p>
      <p>του Βασίλη Ιγνατιάδη</p>
      <p>Το θέμα προέκυψε μετά την παρουσίαση μακέτας – κάτοψης μιας κλειστής δομής από τον αρμόδιο συντονιστή για το μεταναστευτικό – προσφυγικό, υφυπουργό Εθνικής Άμυνας, Αλκιβιάδη Στεφανή, κατά τη διάρκεια ανακοίνωσης του κυβερνητικού σχεδιασμού την περασμένη Τετάρτη. Όπως αποκαλύφθηκε, η κάτοψη έχει σχεδιαστεί πάνω στο ερημονήσι Λέβιθα, που βρίσκεται στο Κεντρικό Αιγαίο και κατοικείται μόνο από μία οικογένεια.</p>
      <figure>
        <img src="https://www.pentapostagma.gr/wp-content/uploads/2019/11/lebitha2_1.jpg"/>
      </figure>
      <p>Το γεγονός προκάλεσε την αντίδραση στελεχών του ΣΥΡΙΖΑ, που κατηγόρησαν την κυβέρνηση ότι υιοθετεί την πρόταση της «Ελληνικής Λύσης» του Κυριάκου Βελόπουλου για δημιουργία στρατοπέδων – φυλακών σε ξερονήσια. Μάλιστα, ο ευρωβουλευτής του ΣΥΡΙΖΑ, Κώστας Αρβανίτης έκανε σχετική επείγουσα παρέμβαση στην Επιτροπή Πολιτικών Ελευθεριών, Δικαιοσύνης και Εσωτερικών Υποθέσεων (LIBE) του Ευρωπαϊκού Κοινοβουλίου, ενώ σε άρθρο του με τίτλο «Σαρώστε τους κάτω από το χαλί», διερωτήθηκε αν επρόκειτο για «ατυχή διαρροή, δοκιμαστική πρόβα τζενεράλε ή τροχειοδεικτικά πυρά».</p>
      <figure>
        <img src="https://www.pentapostagma.gr/wp-content/uploads/2019/11/lebitha1_0.jpg"/>
      </figure>
      <p>Σε ερώτηση προς την Ευρωπαϊκή Επιτροπή, που κατέθεσαν από κοινού οι ευρωβουλευτές του ΣΥΡΙΖΑ – Προοδευτική Συμμαχία, Δημήτρης Παπαδημούλης, Κώστας Αρβανίτης, Αλέξης Γεωργούλης, Πέτρος Κόκκαλης, Στέλιος Κούλογλου και Έλενα Κουντουρά, αναφορικά με το νέο επιχειρησιακό σχέδιο της ελληνικής κυβέρνησης για το προσφυγικό – μεταναστευτικό, ζητείται -μεταξύ άλλων- από την Κομισιόν να αξιολογήσει την περίπτωση να στηθούν κέντρα σε ακατοίκητες βραχονησίδες.</p>
      <p>Με δηλώσεις τους στο ethnos.gr, τόσο ο δήμαρχος της Λέρου, όπου ανήκουν τα Λέβιθα, Μιχάλης Κόλλιας, όσο και η Ειρήνη Καμπόσου, που κατοικεί στη νήσο, είπαν πως δεν γνωρίζουν τίποτα, ούτε έχουν δει κάποια κίνηση που να παραπέμπει σε προετοιμασία δημιουργίας δομής στο νησί.</p>
      <figure>
        <img src="https://www.pentapostagma.gr/wp-content/uploads/2019/11/1_18.jpg"/>
      </figure>
    </article>
  </body>
</html>