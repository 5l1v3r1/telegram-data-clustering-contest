<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bologna.repubblica.it/cronaca/2019/11/22/news/sardine-241631916/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T11:05:00+00:00"/>
    <meta property="og:title" content="Le &quot;6000 sardine&quot; ora sono un marchio registrato in Ue"/>
    <meta property="og:description" content="Per tutelarsi da falsi profili e domini"/>
  </head>
  <body>
    <article>
      <h1>Le "6000 sardine" ora sono un marchio registrato in Ue</h1>
      <h2>Per tutelarsi da falsi profili e domini</h2>
      <address>
        <time datetime="2019-11-22T11:05:00+00:00">22 Nov 2019, 11:05</time>
      </address>
      <p><b>BOLOGNA -</b> Il simbolo "6000 sardine" ora è un contrassegno registrato all'Euipo, ovvero all'ufficio europeo per la proprietà intellettuale, per tutelarsi dai fake, vale a dire falsi domini e profili, ma anche da eventi di piazza che nulla hanno a che vedere con l'onda anti-populista e anti-Salvini nata a Bologna e ora in moto in tutta l'Italia e oltre confine.<br/><br/>Il simbolo è quello delle dieci sardine disegnate a matita, unite e con lo sguardo rivolto verso l'alto dove fa capolino una nuvoletta a mo' di fumetto, che all'ufficio Euipo risulta tuttavia priva di scritte: è in quel fumetto che, di volta in volta, appare la scritta con la città dove sono in piazza le 'sardine' seguito dal 'non si lega', ormai diventato un vero e proprio slogan del movimento.<br/><br/>La registrazione del marchio, spiega Mattia Santori, tra i promotori delle sardine, "nasce dalla necessità di tutelarci, con questo stesso spirito abbiamo <a href="https://bologna.repubblica.it/cronaca/2019/11/21/news/il_manifesto_delle_sardine_cari_populisti_ci_avete_risvegliato_-241558593/">scritto il manifesto</a> per fare chiarezza sul nostro orientamento, per evitare confusioni sulle ragioni per cui si riempiono le piazze e sugli eventi". Profili falsi e domini non aperti dai promotori sono già nati. Così come è successo a Milano: le sardine scenderanno in piazza l'1 dicembre, ma è stato lanciato un evento fake con un'altra data per disorientare. "Ecco, col marchio registrato potremo sconfessare eventi che non ci appartengono, dire 'no, questi non siamo noi' con una certa ufficialità".<br/><br/><br/> </p>
    </article>
  </body>
</html>