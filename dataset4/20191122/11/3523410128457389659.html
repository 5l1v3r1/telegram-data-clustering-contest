<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641301/%D9%BE%DB%8C%D8%B4-%D8%A8%D9%87-%D8%B3%D9%88%DB%8C-%D8%A2%D8%A8%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88%E2%80%8C%D9%87%D8%A7%DB%8C-%D8%A8%D9%86%D8%B2%DB%8C%D9%86%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:09:00+00:00"/>
    <meta property="og:title" content="پیش به سوی آبسوز کردن خودرو‌های بنزینی"/>
    <meta property="og:description" content="اختراعی که به گفته خالقش، قرار است توسعه بیابد و در فاز‌های بعدی به جایی برسد که ۷۵ درصد سوخت مصرفی خودرو آب باشد و ۲۵ درصد مابقی بنزین..."/>
  </head>
  <body>
    <article>
      <h1>
        <a href="https://www.bultannews.com/fa/news/641301/%D9%BE%DB%8C%D8%B4-%D8%A8%D9%87-%D8%B3%D9%88%DB%8C-%D8%A2%D8%A8%D8%B3%D9%88%D8%B2-%DA%A9%D8%B1%D8%AF%D9%86-%D8%AE%D9%88%D8%AF%D8%B1%D9%88%E2%80%8C%D9%87%D8%A7%DB%8C-%D8%A8%D9%86%D8%B2%DB%8C%D9%86%DB%8C">پیش به سوی آبسوز کردن خودرو‌های بنزینی</a>
      </h1>
      <h2>اختراعی که به گفته خالقش، قرار است توسعه بیابد و در فاز‌های بعدی به جایی برسد که ۷۵ درصد سوخت مصرفی خودرو آب باشد و ۲۵ درصد مابقی بنزین...</h2>
      <address><time datetime="2019-11-22T11:09:00+00:00">22 Nov 2019, 11:09</time> by <a rel="author">بولتن نیوز | bultannews.com</a></address>
      <p><b>گروه اجتماعی</b>،  اگراختراعی که به گفته خالقش، قرار است توسعه بیابد و در فاز‌های بعدی به جایی برسد که ۷۵ درصد سوخت مصرفی خودرو آب باشد و ۲۵ درصد مابقی بنزین و هدف گذاری اش برای بازه‌های بلندتر، سرازیر کردن آب به باک خودرو و سوزاندن آن برای کار کردن موتور خودرو‌های بنزینی است. لابد با این دورنما که خودرو‌های ۱۰۰ درصد آب سوز توان و قدرتی تا شش برابر خودرو‌های بنزین سوز خواهند داشت!   «می خواستم دولت و مردم را نجات دهم، اما بدخواهان مانعم شدند؛ مانع اجرای طرحی که مصرف بنزین را نصف می‌کند و جهانیان برای در اختیار گرفتنش سر و دست می‌شکنند، اما قصد دارم آن را به پیشگاه هموطنانمان تقدیم نمایم!» به گزارش<b> بولتن نیوز</b> ،  پاراگراف فوق جملاتی نیست که از زبان کسی ادا شده باشد، اما فحوای کلام فردی است که طی سال‌های گذشته، بار‌ها و بار‌ها مدعی کشفی شگرف در دنیای علم و تکنولوژی شده و حالا به مدد اجرای طرح جدید بنزینی در کشورمان، بار دیگر تلاش هایش را برای طرح آن در ابعاد وسیع آغاز کرده است.   صحبت درباره ادعای ساخت تجهیزاتی است که خودرو‌های معمولی و بنزینی به کمکش «<b>آبسوز</b>» می‌شوند. مجموعه‌ای از قطعات که طراحش تأکید دارد شبیه تجهیز خودرو به <b>CNG</b>، روی اتومبیل‌های بنزین سوز نصب می‌شود و به کمک آن، می‌توان ۵۰ درصد بنزین و ۵۰ درصد آب سوزاند و به قدرتی تا سه برابر سوزاندن بنزین دست یافت!   اختراعی که به گفته خالقش، قرار است توسعه بیابد و در فاز‌های بعدی به جایی برسد که ۷۵ درصد سوخت مصرفی خودرو آب باشد و ۲۵ درصد مابقی بنزین و هدف گذاری اش برای بازه‌های بلندتر، سرازیر کردن آب به باک خودرو و سوزاندن آن برای کار کردن موتور خودرو‌های بنزینی است؛ لابد با این دورنما که خودرو‌های ۱۰۰ درصد آب سوز توان و قدرتی تا شش برابر خودرو‌های بنزین سوز خواهند داشت!   نکته جالب توجه در این خصوص، ارائه این چشم انداز درخشان و رویایی در روز‌هایی است که اوضاع کشور به شدت تحت تأثیر سهمیه بندی و افزایش قیمت بنزین است و بحران به وجود آمده در پی این تصمیم، هنوز کاملا مهار نشده. شرایطی ویژه که موجب خواهد شد آب سوز کردن خودرو طرفداران پرشماری بیابد و در نتیجه آن، شهرتی بزرگ برای مخترع تجهیزات آبسوز دست و پا شود.   رویدادی که این فرد برای رقم زدنش فعالیت‌های جدیدی را آغاز کرده؛ به این صورت که «فراخوان ثبت‌نام از متقاضیان برای نسب سامانه آبسوز روی خودرو‌های شخصی را آغاز کرده» و بی آنکه مجوزی برای فعالیت یا فراخوان دریافت کرده باشد، به جمع آوری اطلاعات متقاضیان از جمله شماره تماس و حتی مدارک شناسایی ایشان مشغول شده است!   ماجرا زمانی جالب‌تر می‌شود که بدانیم ادعای تولید خودروی آبسوز اواخر سال ۹۴ توسط این فرد مطرح شده و طی این سال‌ها جز تلاش برای حضور در رسانه‌های مختلف با عنوان مخترعی که رویدادی شگفت آور در ابعاد جهانی را رقم زده و نابغه و نخبه است و جهانیان برای به خدمت گرفتنش سر و دست می‌شکنند، اما حاضر به ترک وطن نیست، اتفاق دیگری رخ نداده است.   ایده‌ای که ظاهرا پس از چهار سال و در روز‌هایی که بنزین گران شده و کشور را به التهاباتی گرفتار آورده، در آستانه عملیاتی شدن قرار گرفته و بهتر است برای بهره مندی از مواهب آن، به سرعت وارد عمل شد و در صف عریض و طویل، جایی مناسب دست و پا کرد. صفی که از هم اکنون زمزمه‌های دریافت سرمایه برای راه اندازی خط تولید این تجهیزات شروع شده و احتمالا بهتر است صف سرازیر کردن وجه به جیب این مخترع خوانده شود!   رویدادی که احتمالا پرده آخر آن همان پاراگرافی باشد که ابتدای متن خواندید؛ اینکه دست‌های پشت پرده و مافیا و دشمنان مانع از تحقق این ایده رویایی شدند و در نتیجه پروژه به شکست منتهی شد و عرق مخترع به وطن هم نگذاشت که در جای دیگری از جهان پی گرفته شود! سخنانی که تا بیانشان زمان زیادی نمانده، به شرطی که مسئولان به سرعت وارد عمل شده و واقعیت بی نیازی خودرو‌های بنزینی از بنزین و اتکایشان به آب را برملا کنند!</p>
    </article>
  </body>
</html>