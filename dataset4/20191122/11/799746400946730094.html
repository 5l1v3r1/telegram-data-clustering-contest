<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103370/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T11:14:05+00:00"/>
    <meta property="og:title" content="Болгарія скасує мораторій на продаж землі громадянам ЄС"/>
    <meta property="og:description" content="З 2020 року громадяни ЄС зможуть придбати землю сільськогосподарського призначення в Болгарії."/>
  </head>
  <body>
    <article>
      <h1>Болгарія скасує мораторій на продаж землі громадянам ЄС</h1>
      <address>
        <time datetime="2019-11-22T11:14:05+00:00">22 Nov 2019, 11:14</time>
      </address>
      <p>З 2020 року громадяни ЄС зможуть придбати землю сільськогосподарського призначення в Болгарії.</p>
      <p>Про це заявила міністр сільського господарства країни Десислава Танева, повідомляє "Європейська правда" з посиланням на <a href="https://news.bg/">News.bg.</a></p>
      <p>Скасування мораторію на продаж землі іноземцям набуде чинності з січня 2020 року після внесення змін до закону про сільськогосподарські землі.</p>
      <p>Документ оприлюднено на початку листопада для громадського обговорення.</p>
      <p>Перед тим, до кінця 2019 року, влада має скласти акт про вдосконалення регулювання ринку землі.</p>
      <p>Танева визнала, що наразі в Болгарії іноземці купують землю, обходячи правила за допомогою реєстрації місцевої юридичної особи.</p>
      <p>Нагадаємо, 13 листопада Верховна рада підтримала в першому читанні законопроєкт № 2178−10 про запровадження ринку землі.</p>
      <p>Згідно із заявами фракції "Слуга народу", між першим і другим читанням, <a href="https://www.pravda.com.ua/news/2019/11/13/7231859/">буде внесена поправка</a> про проведення "всеукраїнського референдуму", на якому українці вирішать, чи давати іноземцям дозвіл купувати землю.</p>
      <p>Проєктом закону пропонується відкрити ринок землі 1 жовтня 2020 року.</p>
    </article>
  </body>
</html>