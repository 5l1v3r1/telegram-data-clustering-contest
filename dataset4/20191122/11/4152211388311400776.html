<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/593189/%E0%A7%A8%E0%A7%AA-%E0%A6%98%E0%A6%A3%E0%A7%8D%E0%A6%9F%E0%A6%BE%E0%A7%9F-%E0%A6%A1%E0%A7%87%E0%A6%99%E0%A7%8D%E0%A6%97%E0%A7%81%E0%A6%A4%E0%A7%87-%E0%A6%86%E0%A6%95%E0%A7%8D%E0%A6%B0%E0%A6%BE%E0%A6%A8%E0%A7%8D%E0%A6%A4-%E0%A7%A7%E0%A7%A6%E0%A7%A6"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T11:31:00+00:00"/>
    <meta property="og:title" content="২৪ ঘণ্টায় ডেঙ্গুতে আক্রান্ত ১০০"/>
    <meta property="og:description" content="গত ২৪ ঘণ্টায় (২১ নভেম্বর সকাল ৮টা থেকে ২২ নভেম্বর সকাল ৮টা) ডেঙ্গুতে নতুন আক্রান্ত হয়ে হাসপাতালে ভর্তি হয়েছেন ১০০ জন রোগী। এ সময়ে ছাড়পত্র নিয়েছেন ১০৬ জন। শুক্রবার (২২ নভেম্বর) স্বাস্থ্য অধিদফতরের হেলথ ইমার্জেন্সি অপারেশন সেন্টার ও কন্ট্রোল রুম এ তথ্য জানায়। কন্ট্রোল রুম আরও জানায়, গত..."/>
  </head>
  <body>
    <article>
      <h1>২৪ ঘণ্টায় ডেঙ্গুতে আক্রান্ত ১০০</h1>
      <address><time datetime="2019-11-22T11:31:00+00:00">22 Nov 2019, 11:31</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/07/29/d0f55c75e7cb49dcb0846c4e74161909-5d3f1ce8e7783.jpg"/>
      </figure>
      <p>গত ২৪ ঘণ্টায় (২১ নভেম্বর সকাল ৮টা থেকে ২২ নভেম্বর সকাল ৮টা) ডেঙ্গুতে নতুন আক্রান্ত হয়ে হাসপাতালে ভর্তি হয়েছেন ১০০ জন রোগী। এ সময়ে ছাড়পত্র নিয়েছেন ১০৬ জন। শুক্রবার (২২ নভেম্বর) স্বাস্থ্য অধিদফতরের হেলথ ইমার্জেন্সি অপারেশন সেন্টার ও কন্ট্রোল রুম এ তথ্য জানায়।</p>
      <p>কন্ট্রোল রুম আরও জানায়, গত ২৪ ঘণ্টায় নতুন আক্রান্ত হয়ে হাসপাতালে ভর্তি হওয়া রোগীর সংখ্যা এর আগের ২৪ ঘণ্টার চেয়ে ১৮ দশমিক সাত শতাংশ কমেছে।</p>
      <p>কন্ট্রোল রুমের তথ্য থেকে জানা যায়, নতুন ভর্তি হওয়া ১০০ জনের মধ্যে রাজধানী ঢাকার ২৯টি বেসরকারি, ১২টি সরকারি ও স্বায়ত্তশাসিত হাসপাতালে ভর্তি হয়েছেন ৪৮ জন। ঢাকা মহানগরী ছাড়া ঢাকাসহ মোট আট বিভাগে ভর্তি হয়েছেন ৫২ জন। একইভাবে ঢাকার হাসপাতাল থেকে ছাড়পত্র নিয়েছেন ৩৩ জন আর ঢাকার বাইরের হাসপাতাল থেকে ছাড়পত্র নিয়েছেন ৭৩ জন।</p>
      <p>কন্ট্রোল রুম জানায়, সারাদেশে বর্তমানে ডেঙ্গুতে আক্রান্ত হয়ে হাসপাতালে ভর্তি আছেন ৫৫৯ জন। এর মধ্যে ঢাকার হাসপাতালগুলোতে ২৮৬ এবং ঢাকার বাইরের হাসপাতালে রয়েছেন ২৭৩ জন।</p>
      <p>চলতি বছরে সারাদেশে এখন পর্যন্ত ডেঙ্গুতে আক্রান্ত হয়ে হাসপাতালে ভর্তি হয়েছেন ৯৯ হাজার ৩৬৩ জন এবং চিকিৎসা নিয়ে ফিরে গেছেন ৯৮ হাজার ৫৪০ জন। এখন পর্যন্ত হাসপাতাল থেকে শতকরা ৯৯ দশমিক দুই শতাংশ রোগী চিকিৎসা নিয়েছেন। চলতি মাসে আক্রান্ত হয়েছেন তিন হাজার ২৬৭ জন।</p>
      <p>এদিকে, সরকারের রোগতত্ত্ব, রোগ নিয়ন্ত্রণ ও গবেষণা প্রতিষ্ঠান (আইইডিসিআর) ২৬৪টি মৃত্যুর মধ্যে ১৯৩টি পর্যালোচনা করে ১২১ জনের মৃত্যু ডেঙ্গুতে হয়েছে বলে নিশ্চিত করেছে।</p>
      <p> </p>
      <footer>/জেএ/এমএএ/</footer>
    </article>
  </body>
</html>