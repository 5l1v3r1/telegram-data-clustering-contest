<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709391?utm_source=mivzakimnet&amp;utm_medium=rss&amp;utm_campaign=mivzakimnet"/>
    <meta property="og:site_name" content="ישראל היום"/>
    <meta property="article:published_time" content="2019-11-22T11:47:28+00:00"/>
    <meta property="og:title" content="סוארס: &quot;בכל עונה חושבים על טרבל&quot;"/>
    <meta property="og:description" content="לואיס סוארס ערך ראיון מקיף לתקשורת הספרדית והגביר את הציפיות: &quot;לפני 12 שנים זכייה בליגה בלבד הייתה מדהימה&quot;כדורגל עולמי"/>
  </head>
  <body>
    <article>
      <h1>סוארס: "בכל עונה חושבים על טרבל"</h1>
      <h2>האורוגוואי ערך ראיון מקיף לתקשורת הספרדית והגביר את הציפיות: "לפני 12 שנים זכייה בליגה בלבד הייתה מדהימה" • על גריזמן: "אני, מסי וגם פיקה דיברנו איתו בעונה שעברה ואמרנו עליו דברים טובים" • על ניימאר: "זה לא נכון שהצענו לוותר על כסף בשביל שיחזור"</h2>
      <address><time datetime="2019-11-22T11:47:28+00:00">22 Nov 2019, 11:47</time> by <a rel="author" href="https://www.israelhayom.co.il/writer_articles?tid=12053" target="_blank">מערכת ספורט היום</a></address>
      <p>רק לפני מספר ימים ראינו מקרוב את אחד החלוצים הגדולים של נבחרת אורגוואי והליגה הספרדית בכל הזמנים, לואיס סוארס, במשחק הידידות בבלומפילד מול נבחרת ארגנטינה וכבר מחר (14:00) הוא יחזור לשיגרה כאשר הוא וברצלונה ימשיכו את המסע להגנה על תואר האליפות ב'לה ליגה' כאשר ייצאו למשחק בלגאנס. סוארס ערך ראיון מקיף לתקשורת הספרדית וסיפר בין היתר על השאיפות של הקטאלונים העונה, על היחסים עם אנטואן גריזמן ועל המעמד שלו במועדון. </p>
      <p>על הציפיות לעונה הנוכחית: "כיום חושבים שאם אין זכייה בטרבל זאת עונה רעה. לפני 12 שנים שזכייה בליגה בלבד הייתה מדהימה. בכל עונה אנחנו מתחילים בתחושה שאפשר לקחת טרבל, אבל זה לא קל. בעונה שעברה הפסדנו פחות או יותר משחק אחד חשוב, מול ליברפול בגומלין חצי גמר ליגת האלופות ואם לא היינו מפסידים אותו היינו זוכים בוודאות בגביע".</p>
      <p>על ההתאקלמות של אנטואן גריזמן בקבוצה אמר סוארס: “הוא שחקן מדהים ויש לפעמים אי הבנות איתו. אני, מסי וגם פיקה דיברנו איתו בעונה שעברה ואמרנו עליו דברים טובים, הוא אחד מהשחקנים הטובים בעולם. לא היינו בטוחים אם יגיע, אבל כשהבנו שכן התייחסנו אליו כמו כל אחד מהשחקנים. זה ברור שבמקרה שלו הוא יותר קרוב לצרפתים בקבוצה וזה הגיוני, אבל הוא מדבר איתי ועם ליאו כמו עם כולם".</p>
      <figure>
        <img src="https://www.israelhayom.co.il/sites/default/files/u94833/07940241.jpg"/>
        <figcaption>
          <b>עם גריזמן ומסי. "קיבלנו את אנטואן בזרועות פתוחות" // צילום: אי.פי.אי</b>
        </figcaption>
      </figure>
      <p>על פרשת ניימאר בקיץ האחרון ועל כך שג'רארד פיקה אמר כי שחקנים בכירים בבארסה הציעו לוותר על כסף למען חזרתו של הברזילאי: “זה לא נכון שהשחקנים הציעו לממן את ההחזרה של ניימאר לבארסה, צריכים לקחת את הדברים של פיקה בעירבון מוגבל. יש לו עבר עשיר בלהצהיר הצהרות. אם לומר את האמת השחקנים בכלל לא היו קשורים לעניין, כמובן שהיינו מקבלים אותו בזרועות פתוחות אבל אף אחד לא הציע סכומים כאלה ואחרים”.</p>
      <p>סוארס שהחל את עונתו השישית השנה בקאמפ נואו הוסיף: “בארסה שיפרה אותי כשחקן בכל הקשור למשמעת טקטית, להיות חכם יותר. אני מרגיש אהוב מאוד על ידי האוהדים ומוערך מאוד. החוזה שלי עד 2021 עם אופציה לעונה נוספת ואני שמח כאן ויודע שמעריכים אותי. אני נמצא בקבוצה הטובה ביותר בעולם ומקום שתמיד רציתי להיות בו. זאת משפחה ואני רוצה להישאר כאן עוד הרבה”.</p>
    </article>
  </body>
</html>