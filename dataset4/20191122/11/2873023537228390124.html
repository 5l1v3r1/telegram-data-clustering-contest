<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/kybernisi/220005_sigi-ihthyos-gia-lebitha-apo-stefani"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T11:31:09+00:00"/>
    <meta property="og:title" content="Σιγή ιχθύος για Λέβιθα από Στεφανή"/>
    <meta property="og:description" content="«Η κυβέρνηση δεν έχει να σχολιάσει κάτι ήταν η απάντηση του υφυπουργού Αμυνας στο ερώτημα που έθεσε χθες η «Εφ.Συν.» σχετικά με τη φωτογραφία του κλειστού κέντρου κράτησης μεταναστών και προσφύγων που ήταν σχεδιασμένο πάνω στο ερημονήσι Λέβιθα."/>
  </head>
  <body>
    <article>
      <h1>Σιγή ιχθύος για Λέβιθα από Στεφανή</h1>
      <address><time datetime="2019-11-22T11:31:09+00:00">22 Nov 2019, 11:31</time> by <a rel="author">Δημήτρης Τερζής</a></address>
      <p><i>«Η κυβέρνηση δεν έχει να σχολιάσει κάτι, διότι το πού θα δημιουργηθούν τα προαναχωρησιακά κέντρα παρουσιάστηκε αναλυτικά κατά την ενημέρωση των πολιτικών συντακτών. Η συγκεκριμένη φωτογραφία ήταν ένα σχεδιάγραμμα ως τυχαίο παράδειγμα για το πώς θα είναι η δομή ενός κλειστού προαναχωρησιακού κέντρου»</i>.</p>
      <p>Αυτή ήταν η απάντηση κυβερνητικών πηγών στο ερώτημα που έθεσε χθες η «Εφ.Συν.» σχετικά με τη φωτογραφία του κλειστού κέντρου κράτησης μεταναστών και προσφύγων που ήταν σχεδιασμένο πάνω στο ερημονήσι Λέβιθα και η οποία παρουσιάστηκε από τον συντονιστή της κυβέρνησης για το προσφυγικό, υφυπουργό Αμυνας Αλκιβιάδη Στεφανή, κατά τη διάρκεια της ανακοίνωσης των σχετικών κυβερνητικών μέτρων.</p>
      <p>Η «Εφ.Συν.» αρχικά απευθύνθηκε στο γραφείο του κ. Στεφανή απ’ όπου μας παρέπεμψαν στον κυβερνητικό εκπρόσωπο Στέλιο Πέτσα, λέγοντάς μας ότι αυτός είναι αρμόδιος να απαντήσει. Αυτό, όπως και να ’χει, μας προξένησε εντύπωση, αφού ο κ. Στεφανής έχει χριστεί από την κυβέρνηση συντονιστής του προσφυγικού.</p>
      <p>Το γεγονός πάντως ότι οι κυβερνητικές πηγές αναφέρονται σε «τυχαίο» παράδειγμα προκειμένου να σχολιάσουν την αποκάλυψή μας δεν πείθει ιδιαίτερα. Και αυτό για τον απλούστατο λόγο ότι το σχετικό σχεδιάγραμμα θα μπορούσε να έχει αποτυπωθεί σε μια υπάρχουσα δομή -όπως π.χ. αυτή της Λέρου, που ανακοινώθηκε ότι θα μετατραπεί σε κλειστό κέντρο- ώστε όποιος τη βλέπει να έχει σαφή αντίληψη πώς ήταν πριν και πώς θα γίνει στο μέλλον, με βάση τον κυβερνητικό σχεδιασμό. Είναι δηλαδή δύσκολο να πιστέψει κανείς ότι ο σχεδιαστής της «κάτοψης» σκέφτηκε από μόνος του να βρει φωτογραφία της νησίδας Λέβιθα και πάνω της να προσαρμόσει το σχεδιάγραμμα του κλειστού κέντρου.</p>
      <p>Οι πληροφορίες μας μέσα από το Πεντάγωνο αναφέρουν ότι η συγκεκριμένη λύση -μεταφορά μεταναστών και προσφύγων σε ακατοίκητα νησιά- έχει ακουστεί στους διαδρόμους του υπουργείου Εθνικής Αμυνας και μάλιστα δεν πρόκειται για ένα νέο σχέδιο, αλλά για μια πιθανότητα που είχε εξεταστεί -μαζί με άλλες- εδώ και καιρό, προκειμένου να αντιμετωπιστούν οι αυξημένες ροές από την Τουρκία.</p>
      <p>Ωστόσο, οι ίδιες πηγές εκφράζουν τον έντονο προβληματισμό τους για το πώς ακριβώς μπορεί να υλοποιηθεί ένα τέτοιο σχέδιο, καθώς το οικονομικό κόστος είναι τεράστιο, ενώ ελλοχεύουν και άλλοι κίνδυνοι στην πορεία.</p>
      <h3>Στην Ευρωβουλή</h3>
      <p>Η φωτογραφία που δημοσίευσε η «Εφ.Συν.» έφτασε χθες στην Ευρωβουλή, μέσω της παρέμβασης του ευρωβουλευτή του ΣΥΡΙΖΑ, Κώστα Αρβανίτη, στην Επιτροπή Πολιτικών Ελευθεριών, Δικαιοσύνης και Εσωτερικών Υποθέσεων.</p>
      <p>Δείχνοντας τις φωτογραφίες που δημοσιεύσαμε ανέφερε: <i>«Δεν μιλάμε για μεταφορά προσφύγων στην ενδοχώρα. Μιλάμε για ξερονήσια. Θα επιτρέψουμε και θα χρηματοδοτήσουμε τη δημιουργία κλειστών κέντρων σε ξερονήσια; Θα χτίσουμε Γκουαντάναμο στην Ευρώπη; Αυτό ανακοίνωσε χθες η ελληνική κυβέρνηση. Εμείς βγάλαμε δελτίο Τύπου, θα καταθέσουμε σχετική ερώτηση στην Ευρωπαϊκή Επιτροπή και ενημερώνουμε επ’ αυτού το σώμα. Πρόκειται για μια πολύ σημαντική είδηση και θεώρησα πως οι συνάδελφοί μου εδώ στη LIBE έπρεπε να το μάθουν».</i></p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/kybernisi/213253_prosfygiko-epistrateyoyn-theodorikako-antidroyn-oi-perifereies"/>
        <a href="https://www.efsyn.gr/politiki/kybernisi/212939_shedia-gia-mazikes-apelaseis-kai-kleista-kentra-kratisis"/>
        <a href="https://www.efsyn.gr/politiki/kybernisi/155820_exairetika-thetiko-isozygio-gia-tin-ellada"/>
        <a href="https://www.efsyn.gr/politiki/kybernisi/155321_anataraxeis-entos-gia-prosfygiko"/>
        <a href="https://www.efsyn.gr/politiki/kybernisi/149288_parohes-stoys-nisiotes-poy-esosan-tin-timi-tis-eyropis"/>
        <a href="https://www.efsyn.gr/politiki/kybernisi/95769_moirase-eythynes-o-moyzalas"/>
      </related>
    </article>
  </body>
</html>