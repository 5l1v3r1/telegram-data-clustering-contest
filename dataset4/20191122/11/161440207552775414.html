<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/22/cagliari-ufficiale-colabianchi-nuovo-sovrintendente-del-teatro-li-8-955733.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T11:24:38+00:00"/>
    <meta property="og:title" content="Cagliari, ufficiale: Colabianchi nuovo sovrintendente del Teatro Lirico"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">la nomina</h6>
      <h1>Cagliari, ufficiale: Colabianchi nuovo sovrintendente del Teatro Lirico</h1>
      <h2>Sessantadue anni, il direttore d'orchestra e compositore ha avuto il nulla osta del ministro Franceschini</h2>
      <address><time datetime="2019-11-22T11:24:38+00:00">22 Nov 2019, 11:24</time> by <a rel="author" href="https://www.unionesarda.it/autore/marcello_cocco/222" target="_blank">Marcello Cocco</a></address>
      <p>Adesso è ufficiale: Nicola Colabianchi è il nuovo sovrintendente del Teatro Lirico di Cagliari.</p>
      <p>Il ministro per la Cultura Dario Franceschini ha ratificato la nomina del musicista, <a href="https://www.unionesarda.it/articolo/cultura/2019/11/04/nicola-colabianchi-e-il-nuovo-sovrintendente-del-lirico-di-caglia-8-948710.html">indicato dal Consiglio di indirizzo</a> del teatro.</p>
      <p>Una nomina, formalmente, temporanea: decorre da oggi sino al 22 dicembre, giorno in cui scade il Consiglio di indirizzo. Il nuovo dovrà, dunque, riproporre quel nome.</p>
      <p>Colabianchi, sessantadue anni, direttore d'orchestra, compositore, pianista, librettista, ex direttore artistico del Teatro dell'Opera di Roma, è stato componente del Consiglio di amministrazione dell'Orchestra regionale del Lazio e insegna Teoria dell'armonia e analisi delle forme compositive al conservatorio Santa Cecilia di Roma.</p>
      <p>Al suo attivo la direzione di tante opere (Mefistofele, Attila, Aida, Ballo in maschera, Nabucco, Carmen e la prima cinese della Manon a Hong Kong).</p>
      <p>Ha diretto anche il concerto sinfonico del 2013 nella sala Nervi del Vaticano, trasmesso da Rai1 e Rai 5.</p>
      <p>Un legame con l'emittente televisiva nazionale confermato dal fatto che ha prodotto, dal 2009 al 2012, “Mettiamoci all'opera”, trasmesso da Rai 1.</p>
      <p>Come compositore, invece, ha scritto musica e libretto di “Il mago”, prima opera inspirata alla figura di un personaggio dei fumetti, Mandrake.</p>
    </article>
  </body>
</html>