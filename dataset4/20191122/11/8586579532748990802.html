<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/numan-kurtulmustan-chp-elestirisi-cok-degistiler-zannettik-257446h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T11:53:00+00:00"/>
    <meta property="og:title" content="Numan Kurtulmuş’tan CHP eleştirisi: Çok değiştiler zannettik"/>
    <meta property="og:description" content="AKP Genel Başkanvekili Numan Kurtulmuş, CHP Grup Başkanvekili Engin Özkoç'un Meclis Genel Kurulu'nda AKP Grup Başkanvekili Özlem Zengin ile tartışmasına ilişkin CHP’ye yönelik, “Çok değiştiler zannettik” ifadesini kullandı."/>
  </head>
  <body>
    <article>
      <h1>Numan Kurtulmuş’tan CHP eleştirisi: Çok değiştiler zannettik</h1>
      <address><time datetime="2019-11-22T11:53:00+00:00">22 Nov 2019, 11:53</time> by <a rel="author">Yeni Çağ Gazetesi</a></address>
      <p>
        <b>AKP Genel Başkanvekili Numan Kurtulmuş, CHP Grup Başkanvekili Engin Özkoç'un Meclis Genel Kurulu'nda AKP Grup Başkanvekili Özlem Zengin ile tartışmasına ilişkin CHP’ye yönelik, “Çok değiştiler zannettik” ifadesini kullandı.</b>
      </p>
      <p>AKP Genel Başkanvekili Numan Kurtulmuş, Ordu Kültür Sanat Merkezi'nde düzenlenen "Türkiye'yi Geleceğe Taşımak" konulu konferansta bir konuşma yaptı.</p>
      <p>Kurtulmuş, her konuda çok mesafeler alındığını belirterek, "Önceden millete tepeden bakan o Cumhuriyet Halk Fırkası, o terakki zihniyetinin artık çok gerilerde kaldığı, millet tarafından bir şekilde yüzüne bakılmadığı noktalara geldik. Ancak üzülerek ifade ediyorum, iki gün evvel Türkiye Büyük Millet Meclisinde Grup Başkanvekilimize 'şu kadına haddini bildirin' çıkışını yapan CHP'nin sözcüsü, aslında devletle millet arasındaki ayrışmanın bir şekilde adresi olan Cumhuriyet Halk Fırkası görüşünün, anlayışının ne acı bir tezahürü olarak ortaya çıkmıştır." diye konuştu.</p>
      <p>Merve Kavakçı'nın Mecliste yaşadıklarını hatırlatan Kurtulmuş, "Bu sözü hatırlıyoruz. 28 Şubat'ın o karanlık günlerini milletin çocuklarına karşı, başka bir şey demiyor, 'şu kadını susturun, şu kadın otursun, yerine geçsin, başkası konuşsun' diyebilir ama ne diyor? 'Haddini bildirin'. Aynen 28 Şubat’ta, o zaman ben Fazilet Partisi İl Başkanıydım. İstanbul'dan 80 bin oyla seçilen Merve Kavakçı Hanımefendi Meclise geldiğinde nasıl 'dışarı, dışarı' diye tempo tuttular ve o zaman merhum Başbakan kalkarak, 'şu kadına haddini bildirin' diye nasıl konuştuysa, aynı şeyi söylüyorlar." dedi.</p>
      <p>
        <b>“ÇOK DEĞİŞTİLER ZANNETTİK”</b>
      </p>
      <p>Numan Kurtulmuş, konuşmasına şöyle devam etti:</p>
      <p>"Had bildirmek lafı, bir yerde Türkiye’de bu mütegallibe siyaset anlayışının şifresi olan cümlelerden biridir. Çünkü Anadolu insanı, onlar birinci sınıf insanlar olmadığı için Türkiye'yi yönetmeye layık değildir, onların zihniyetine göre. Türkiye'yi yönetecek olanlar Cumhuriyet Halk Fırkası'nın ya da İttihat Terakki'nin devamı olan ya da onlardır. Bunlar ise geri hizmetlerde bulunacak halk kitleleridir. Onun için ‘haddini bildirin’ demişlerdi 20 sene evvel. Çok değiştiler zannettik. Cumhuriyet Halk Fırkası'nın zihniyetine sahip olan Cumhuriyet Halk Partisi'nin bir şekilde özelikle son seçimlerde geniş halk kesimleriyle barıştığını zannettik. Ama zihin dünyalarındaki o birikimi ortaya koydular. 'Bu kadına haddini bildirin' diyerek, aslında kendi hadsizliklerini, kendi densizliklerini, kendi seviyesizliklerini bir kere daha milletin önünde ortaya koydular. Yazıklar olsun, ayıp olsun, bunu şiddetle kınıyoruz."</p>
      <related>
        <a href="https://www.yenicaggazetesi.com.tr/cumhurbaskanimizin-boyle-bir-gorusmeyle-ilgisi-yoktur-257367h.htm"/>
        <a href="https://www.yenicaggazetesi.com.tr/akp-sozcusu-omer-celikten-chpye-agir-sozler-257248h.htm"/>
        <a href="https://www.yenicaggazetesi.com.tr/metal-yorgunlugu-gerekcesi-ile-istifa-ettirildi-il-baskanini-gorevden-aldirdi-257064h.htm"/>
        <a href="https://www.yenicaggazetesi.com.tr/akpli-belediyenin-arac-kiralama-isini-akpli-vekil-kazandi-256972h.htm"/>
      </related>
    </article>
  </body>
</html>