<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/kultura/film/recenze-vlastnici-film-jiri-havelka-svj-tereza-ramba-jiri-labus-dagmar-havlova_1911221145_kro"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T11:45:00+00:00"/>
    <meta property="og:title" content="Situační očistec s bábovkou. Při sledování Havelkova snímku Vlastníci mrazí i při smíchu"/>
    <meta property="og:description" content="Vlastníci bytových jednotek činžovního domu se setkávají na nepravidelné schůzi. Co následuje, příhodně označili tvůrci za „komedii pro ty, kdo to nikdy nezažili, a drama pro ty, kdo tím žijí“."/>
  </head>
  <body>
    <article>
      <h1>Situační očistec s bábovkou. Při sledování Havelkova snímku Vlastníci mrazí i při smíchu</h1>
      <address><time datetime="2019-11-22T11:45:00+00:00">22 Nov 2019, 11:45</time> by <a rel="author">Kristina Roháčková</a></address>
      <p>
        <b>Vlastníci bytových jednotek činžovního domu se setkávají v novém filmu Jiřího Havelky na nepravidelné schůzi. Co následuje, příhodně označili producenti na plakátu za „komedii pro ty, kdo to nikdy nezažili, a drama pro ty, kdo tím žijí“.</b>
      </p>
      <p>Pokud jste se někdy účastnili shromáždění více osob, během kterého mělo dojít ke společné dohodě, moc dobře tu směsici pocitů znáte. Ať už to zrovna byla pracovní porada, zasedání valné hromady, nebo schůze té či oné komise, vždycky se totiž bez výjimky dostaví: trapno, ponížení, vztek, rezignace, frustrace.</p>
      <p>Každý si nutně celou tou emoční řadou neprojde. Třeba si jen pro sebe vyzobne jednu či dvě pozice, kterých se pak drží, jako kdyby sehrával předepsanou roli.</p>
      <related>
        <h4>Číst článek</h4>
        <a href="https://www.irozhlas.cz/kultura/film/recenze-le-mans-66-film-auto-christian-bale-matt-damon_1911181306_kro"/>
      </related>
      <p>Na něčem se ale přece jenom dá i v takové situaci shodnout. Neúmyslně humorné chvilky, k nimž během podobných setkání dochází, vydají většinou za mnohem zdařilejší komedie, než nám v posledních letech servírují v kinech čeští tvůrci.</p>
      <p>Zní to, jako že úkol pro divadelního režiséra a herce Jiřího Havelku byl snadný. Jak říká, ve svém filmovém debutu mohl čerpat z vlastní zkušenosti. Jako vlastník bytu v pražských Holešovicích si prošel několika úrovněmi schůzí bytových vlastníků. Z druhé řady osazenstva, kdy spíše přihlížel dohadům ostatních, se postupem let stal místopředsedou SVJ.</p>
      <p>Při zhruba tříleté práci na adaptaci osobních zážitků do filmového příběhu, z něhož trochu nezvykle nejdříve vznikla inscenace souboru Vosto5, se mohlo cokoli pokazit. Vykreslení charakterů mohlo působit jako přehnaná karikatura. Mohl se narušit sociálně kritický tón i křehká tragikomická linka. A celé to mohlo ve výsledku působit příliš divadelně.</p>
      <p>Že jsou velká očekávání na místě, naznačoval už <a href="https://img.csfd.cz/files/images/film/posters/163/781/163781903_f1e217.png">důvtipný plakát se zvonky</a> od Davida Zezuly a <a href="https://www.youtube.com/watch?v=Ihmk0Zd_R5s">trefný trailer</a>, který v soběstačné dvouminutové dramatické lince zachytil atmosféru Vlastníků i Havelkův režijní styl. Dal nám ochutnat přesně to, co snímek rozehraje na větší ploše. Komičnost dialogů, které postupně vystřídá mrazivé drama. Rychlopalnost a štiplavost narážek. Doslova jiskřící napětí, které graduje v doprovodu barokní hudby.</p>
      <p>
        <a href="https://www.irozhlas.cz/fotogalerie/8112642?fid=9129558">Viz kompletní galerie</a>
      </p>
      <p>Extrémní zpomalovačky rámují celé vyprávění. Podle Havelky se tím alespoň na chvíli odhalí pravé tváře jeho postav, které se v tu chvíli nemohou schovat před nemilosrdně pozorným okem kamery.</p>
      <p>Může se zdát, že stačilo pouze zavřít několik nestabilních prvků do zadýchané místnosti a čekat na chemickou reakci, ale Havelka má chování svých aktérů pevně v rukou. Rozehrává s nimi strategickou hru. Nechává skrze ně promlouvat jejich vlastní problémy, přesvědčení i komplexy. Záměr ústředních postav vyjeví hned na začátku, jiné odhalí postupně k vytvoření pointy. U některých sice vyloží část karet na stůl, ale to příslovečné eso v rukávu si schová až na samotné hořké finále.</p>
      <p>Jediné, co vlastně režisér neuhlídá, je jedlá rekvizita v podobě bábovky, na níž – nebo spíše na její nepředvídatelné trajektorii – si pochutnají hlavně příznivci filmových chyb a pikantérií.</p>
      <p>
        <b>Vlastníci</b>
      </p>
      <p>tragikomedie<br/>ČR, 2019, 97 min<br/><b>Režie:</b> Jiří Havelka<br/><b>Scénář:</b> Jiří Havelka<br/><b>Hrají:</b> Tereza Ramba, Vojtěch Kotek, Dagmar Havlová, Jiří Lábus, Pavla Tomicová, Ondřej Malý, Klára Melíšková, Kryštof Hádek, Stanislav Majer, David Novotný, Andrej Polák, Ladislav Trojan, Jiří Černý, Maria Sawa, Halka Třešňáková</p>
      <p>
        <b>Hodnocení: 75 %</b>
      </p>
      <p>Skvěle funguje i výběr herců do mnohdy netradičních rolí. Tereza Ramba, dříve Voříšková, hraje snaživou matku tří dětí a předsedkyni SVJ, Vojtěch Kotek jejího manžela s knírkem a taťkovským pupkem. Ve své první filmové roli od Odcházení z roku 2011 se představí Dagmar Havlová jako důchodkyně v trojkombinaci zvířecích vzorů, která sice ničemu příliš nerozumí, ale ráda do všeho šťourá. Salvou urážek ji přitom častuje z druhé strany stolu její bývalý manžel s tváří Jiřího Lábuse, který vzpomíná na lepší časy za komunismu.</p>
      <p>Dále se ve Vlastnících objeví třeba Klára Melíšková jako iritující kontrolorka všeho, co souvisí se správností hlasování, právních předpisů i zápisu ze schůze. Stanislav Majer a Kryštof Hádek coby nováčci v SVJ, co zrovna podělili byt po otci, pomalu naskakují na dráhu bizarností, která je pro ostatní už dobře známá. Ondřej Malý zase z druhé řady přísedících nabídne na každý nastalý konflikt řešení ve formě servisu jedné z jeho „firmiček“.</p>
      <p>Zatímco se jedna část vlastníků snaží přejít k hlasování o budoucnosti domu, další zdržuje nemístnými poznámkami a zbytek bezmocně přihlíží, vyplývají na povrch hlavní motivy snímku: neschopnost komunikace a přijetí osobní zodpovědnosti.</p>
      <p>Havelka dělá brilantní komedii z absurdního, ale zcela realistického situačního očistce. Vytváří zapamatovatelné hlášky („Přestaňte obviňovat vlastníky z vlastnictví chorob!“) a současně nechává pocítit chlad xenofobních a homofobních urážek, které vycházejí ze stejně nesmyslné, ale naprosto uvěřitelné společenské reality.</p>
      <figure>
        <iframe src="https://www.youtube.com/embed/csNyIz0kmnw" width="620" height="349" data-service="Youtube" scrolling="no"/>
      </figure>
      <p>
        <b>
          <i>Snímek Vlastníci měl premiéru 21. listopadu.</i>
        </b>
      </p>
      <related>
        <h4>Související články</h4>
        <a href="https://www.irozhlas.cz/kultura/film/recenze-tomas-pavlicek-chata-na-prodej-ivana-chylkova_1807301300_kro"/>
        <a href="https://www.irozhlas.cz/kultura/film/recenze-zenska-na-vrcholu-romanticka-komedie-anna-polivkova-martin-dejdar_1911070928_kro"/>
        <a href="https://www.irozhlas.cz/kultura/film/recenze-posledni-aristokratka-film-jiri-vejdelek-hynek-cermak_1910291234_kro"/>
      </related>
    </article>
  </body>
</html>