<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/gorzow-i-zielona-gora-z-dofinansowaniem-na-zakup-elektrycznych-autobusow,135413.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T11:06:00+00:00"/>
    <meta property="og:title" content="Gorzów i Zielona Góra z dofinansowaniem na zakup elektrycznych autobusów"/>
    <meta property="og:description" content="Gorzów Wielkopolski i Zielona Góra otrzymają z funduszy UE dofinansowanie na zakup autobusów elektrycznych i budowę stacji do ich ładowania. W sumie trafi do nich 20 takich pojazdów. W Gorzowie będą to pierwsze autobusy napędzane tylko energią elektryczną."/>
  </head>
  <body>
    <article>
      <h1>Gorzów i Zielona Góra z dofinansowaniem na zakup elektrycznych autobusów</h1>
      <address><time datetime="2019-11-22T11:06:00+00:00">22 Nov 2019, 11:06</time> by <a rel="author">PAP/AKC  </a></address>
      <h4>Gorzów Wielkopolski i Zielona Góra otrzymają z funduszy UE dofinansowanie na zakup autobusów elektrycznych i budowę stacji do ich ładowania. W sumie trafi do nich 20 takich pojazdów. W Gorzowie będą to pierwsze autobusy napędzane tylko energią elektryczną.</h4>
      <hr/>
      <p>Jak poinformowała w piątek Ewa Iwańska z Wydziału Promocji i Informacji Urzędu Miasta Gorzowa, projekt dotyczący zakupu taboru elektrycznego jest realizowany przez miasto i Miejski Zakład Komunikacji. Jego całkowita wartość to ok. 30,5 mln zł, a przyznane dofinansowanie to prawie 21 mln zł.</p>
      <p>Pozyskane pieniądze pozwolą na zakup ośmiu autobusów elektrycznych. Oprócz tego powstaną stacje ładowania w pięciu lokalizacjach. Pierwsze pojazdy elektryczne miasto planuje zakupić w 2021 roku.</p>
      <p>
        <a href="https://www.portalsamorzadowy.pl/gospodarka-komunalna/piec-autobusow-hybrydowych-i-centrum-przesiadkowe-koszalin-jeszcze-bardziej-eko,135387.html">Czytaj też: Pięć autobusów hybrydowych i centrum przesiadkowe. Koszalin jeszcze bardziej eko</a>
      </p>
      <p>Jak poinformowała w piątek dyrektor Miejskiego Zakładu Komunikacji w Zielonej Górze Barbara Langner, miasto w ramach tego konkursu otrzyma ponad 30 mln zł dofinansowania do projektu o wartości ponad 45 mln zł. Obejmuje on zakup 12 elektrycznych autobusów na potrzeby MZK oraz budowę kolejnej stacji do ich szybkiego ładowania.</p>
      <p>Langner przekazała, że Zielona Góra od kilku lat buduje system komunikacji miejskiej opartej na elektrycznych autobusach. Obecnie tamtejsze MZK dysponuje 43 takimi pojazdami, a po zakupie kolejnych będzie ich 55.</p>
      <p>
        <a href="https://www.portalsamorzadowy.pl/gospodarka-komunalna/lublin-zabezpiecza-ciaglosc-przewozowa-nowa-umowa-z-mpk-podpisana,135359.html">Czytaj też: Lublin zabezpiecza ciągłość przewozową. Nowa umowa z MPK podpisana</a>
      </p>
      <p>Obie stolice woj. lubuskiego znalazły się w gronie 13 miast, którym Centrum Unijnych Projektów Transportowych przyznało z Programu Operacyjnego Infrastruktura i Środowisko (działanie 6.1 POIiŚ Rozwój publicznego transportu zbiorowego w miastach) dofinansowanie ze środków unijnych na zakup elektrycznych autobusów. Wszystkie te projekty opiewają na 668 mln zł i zostaną dofinansowane w 85 proc. - kwotą 460,16 mln zł. W wyniku ich realizacji zostanie zakupionych 190 pojazdów.</p>
      <p>Jak poinformowano na serwisie Programu Infrastruktura i Środowisko, w wyniku dużego zainteresowania konkursem zwiększono kwotę alokacji w tym konkursie z 300 mln zł do 460 mln zł. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>