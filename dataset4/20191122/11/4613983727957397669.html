<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/otritsatelnite-parichni-pototsi-v-sektora-na-shistoviya-petrol-v-sasht-veshtayat-katastrofa.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T11:15:04+00:00"/>
    <meta property="og:title" content="Отрицателните парични потоци в сектора на шистовия петрол в САЩ вещаят катастрофа"/>
    <meta property="og:description" content="За последните четири години броят на фалитите в отрасъла е 200"/>
  </head>
  <body>
    <article>
      <h1>Отрицателните парични потоци в сектора на шистовия петрол в САЩ вещаят катастрофа</h1>
      <address>
        <time datetime="2019-11-22T11:15:04+00:00">22 Nov 2019, 11:15</time>
      </address>
      <p>За шистовата индустрия в САЩ третото тримесечие донесе повече от същото - рекордно висок добив и рекордно ниски парични потоци, пише петролният анализатор от Oilprice.com Ник Кънингам в скорошна статия. Извадка от 38 публични компании в сектора показва отлив на 1,26 млрд. долара от тях през третото тримесечие според ново изследване на Института за енергийна икономика и финансови анализи (ИЕИФА). Така резултатите от второто тримесечие всъщност са най-добрите за индустрията.</p>
      <p>"Слабите резултати през третото тримесечие маркират едно десетилетие на разочароващи резултати за инвеститорите в шистов петрол, които чакаха години наред отрасълът да започне да печели пари, съпоставими с огромните количества петрол и газ, които произвежда", коментират Кларк Уилямс-Дери и Кейти Хипъл в доклада на ИЕИФА.</p>
      <p>А прогнозата за бъдещето не е розова. Въпреки че секторът доказа, че може да доставя големи количества петрол и газ на пазара, натрупаните огромни дългове на компаниите ще започнат да падежират през следващите няколко години. До края на годината падежите са в размер на 9 млрд. долара, сочат данни на Wall Street Journal, а до 2022 г. общото им количество е почти 140 млрд. долара.</p>
      <p>Същевременно достъпът до свежо финансиране за шистовите производители изглежда отрязан, а без него не е много ясно как те ще могат да обслужат старите си дългове и да поддържат равнището на добива без промяна. Така може би лекият ръст на паричните потоци през второто тримесечие "бележат върха, който проблемният отрасъл може да достигне", коментират от ИЕИФА.</p>
      <p>Въпросния отлив на финансови средства в размер на 1,26 млрд. долара се утежнява от факта, че само една компания е регистрирала позитивни парични потоци - EOG Resources с 571 млн. долара през третото тримесечие. Същевременно повечето представители на сектора са на сериозен минус.</p>
      <p>Приходите през третото тримесечие са особено слаби заради понижението на цените на петрола и газта. Но дори и когато те все още бяха високи, много компании от сектора не реализираха печалби. "Напротив, от началото на фракинг бума петролните и газови компании теглиха нови кредити, за да поддържат добива си на високо равнище", посочват от ИЕИФА.</p>
      <p>В резултат на това индустрията като цяло е похарчила с 280 млрд. долара повече, отколкото е реализирала като приходи през 2017 г., показват данни на Wall Street Journal. От тогава тези суми са се понижили донякъде, но все пак отрасълът е на минус. А сега се заформя перфектната буря от трупан за години дълг и ниски цени на петрола, в резултат на което за последните четири години броят на фалитите в сектора е почти 200. А прогнозите са поне в краткосрочен план той да продължи да расте.</p>
    </article>
  </body>
</html>