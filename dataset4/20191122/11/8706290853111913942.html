<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/685897/stin-olomeleia-tou-ste-prosefyge-gia-ta-anadromika-to-efka"/>
    <meta property="og:site_name" content="enikos.gr"/>
    <meta property="article:published_time" content="2019-11-22T11:45:00+00:00"/>
    <meta property="og:title" content="Στην Ολομέλεια του ΣτΕ προσέφυγε για τα αναδρομικά ο ΕΦΚΑ"/>
    <meta property="og:description" content="Στην απόφαση αυτή κατέληξε η αρμόδια επιτροπή του ΣτΕ έπειτα από αιτηση του ΕΦΚΑ στις 15 Νοεμβρίου προκειμένου να λυθεί και το θέμα με τις αντιφατικές αποφάσεις δικαστηρίων για το συγκεκριμένο θέμα..."/>
  </head>
  <body>
    <article>
      <h1>Στην Ολομέλεια του ΣτΕ προσέφυγε για τα αναδρομικά ο ΕΦΚΑ</h1>
      <address>
        <time datetime="2019-11-22T11:45:00+00:00">22 Nov 2019, 11:45</time>
      </address>
      <p>της Άννας Κανδύλη</p>
      <p>Με τη διαδικασία της πρότυπης δίκης θα αποφανθεί οριστικά η Ολομέλεια του <a href="http://www.enikos.gr/economy/683078/nea-prosfygi-sto-ste-gia-tin-ependysi-sto-elliniko">Συμβουλίου της Επικρατείας</a> για τα αναδρομικά των συνταξιούχων, μετά το πρόβλημα που εχει ανακύψει με τις περικοπές κυρίων και επικουρικών συντάξεων καθώς και δώρων-επιδομάτων βάση του δεύτερου μνημονίου.</p>
      <p>Στην απόφαση αυτή κατέληξε η αρμόδια επιτροπή του ΣτΕ έπειτα από αιτηση του ΕΦΚΑ στις 15 Νοεμβρίου προκειμένου να λυθεί και το θέμα με τις αντιφατικές αποφάσεις δικαστηρίων για το συγκεκριμένο θέμα.</p>
      <p>Η πιλοτική (πρότυπη) δίκη αφορά «τις περικοπές στις συντάξεις των ν. 4051/2012 και 4093/2012 και για την κατάργηση των δώρων εορτών και του επιδόματος αδείας»</p>
      <p>
        <b>Ολόκληρη η απόφαση</b>
      </p>
      <p>«ΕΛΛΗΝΙΚΗ ΔΗΜΟΚΡΑΤΙΑ ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ <b>ΠΡΑΞΗ 21/2019</b></p>
      <p>
        <b>της Επιτροπής του άρθρου 1 παρ. 1 του Ν. </b>
        <b>
          <u>3900/2010</u>
        </b>
      </p>
      <p>Η Επιτροπή του άρθρου 1 παρ. 1 του Ν. <u>3900/2010</u> (ΦΕΚ Α΄ 213), αποτελούμενη από την Πρόεδρο του Συμβουλίου της Επικρατείας κ. Αικατερίνη Σακελλαροπούλου, τον αρχαιότερο Αντιπρόεδρο κ. Αθανάσιο Ράντο και την Αντιπρόεδρο κ. Σπυριδούλα Χρυσικοπούλου, Πρόεδρο του αρμόδιου καθ’ ύλην Α΄ Τμήματος, Αφού έλαβε υπ’ όψη:α) το άρθρο 1 του Ν. <u>3900/2010</u>,β) την από 15.11.2019 αίτηση (ΠΑ 14/2019), με την οποία το Ν.Π.Δ.Δ. “Ενιαίος Φορέας Κοινωνικής Ασφάλισης” (Ε.Φ.Κ.Α.) ζητεί, κατ’ επίκληση του άρθρου 1 παρ. 1 του ν. <u>3900/2010</u>, να εισαχθεί στο Συμβούλιο της Επικρατείας η εκκρεμής ενώπιον του Διοικητικού Πρωτοδικείου Αθηνών αγωγή των ........... κ.λ.π. (46 εναγόντων) κατά του Ε.Φ.Κ.Α. Με την αγωγή αυτή ζητείται να καταβληθούν σε καθέναν από τους ενάγοντες, νομιμοτόκως, τα αναλυτικώς εκτιθέμενα στην αγωγή ποσά ως αποζημίωση με βάση το άρθρο 105 του ΕισΝΑΚ λόγω των παράνομων, κατά τους ισχυρισμούς τους, περικοπών στην καταβολή της κύριας και επικουρικής σύνταξής τους που έλαβαν χώρα με βάση τις διατάξεις των ν. <u>4051/2012</u> και <u>4093/2012</u>, αλλά και για την παράνομη κατάργηση από 1.1.2013 των δώρων εορτών και του επιδόματος αδείας, όπως τα ζητήματα αυτά κρίθηκαν με τις ΣτΕ 2287/2015 και <u>2288/2015</u> αποφάσεις της Ολομέλειας του Συμβουλίου της Επικρατείας, και επικουρικώς ως αδικαιολόγητος πλουτισμός με βάση το άρθρο 904 του ΑΚ. Το εναγόμενο ν.π.δ.δ. επικαλούμενο τις σκέψεις 10, 17 και, ιδίως, 18 της απόφασης <u>1891/2019</u> της Ολομέλειας του Συμβουλίου της Επικρατείας προβάλλει ότι με την επίμαχη αγωγή τίθενται τα ακόλουθα ζητήματα γενικότερου ενδιαφέροντος που έχουν συνέπειες για ευρύτερο κύκλο προσώπων, δεδομένου ότι στο Διοικητικό Πρωτοδικείο Αθηνών εκκρεμούν περίπου 6.000 συναφείς αγωγές, οι περισσότερες εκ των οποίων είναι ομαδικές: α) Αν η θεσπισθείσα με τη διάταξη του <u>άρθρου 14 παρ. 2Α</u> του ν. <u>4387/2016</u> ρύθμιση της συνέχισης καταβολής των συντάξεων, όπως είχαν διαμορφωθεί την 31.12.2014, δηλαδή με τις μειώσεις που επήλθαν με τους ν. <u>4051/2012</u> και <u>4093/2012</u> για το χρονικό διάστημα από την έναρξη ισχύος του νόμου <u>4387/2016</u>, ήτοι από 12.5.2016 και εφεξής, είναι σύμφωνη με το Σύνταγμα και την ΕΣΔΑ. β) Αν η παραπάνω διάταξη του <u>άρθρου 14 παρ. 2α</u> του ν. <u>4387/2016</u> έχει την έννοια ότι καταλαμβάνει ρυθμιστικά και το διάστημα από 1.1.2013 έως την 11.5.2016 και, σε καταφατική περίπτωση, εάν η ρύθμιση για το διάστημα αυτό αντίκειται στο Σύνταγμα και την ΕΣΔΑ. γ) Αν ο χρονικός περιορισμός της ισχύος των αποτελεσμάτων που έθεσαν οι <u>2287-8/2015</u> αποφάσεις της ΟλΣτΕ αφορά μόνο τη διαπίστωση της αντίθεσης προς το Σύνταγμα των διατάξεων των ν. <u>4051/2012</u> και <u>4093/2012</u> ή καταλαμβάνει και τη διαπιστωθείσα αντίθεση αυτών προς το άρθρο 1 του 1ου Προσθέτου Πρωτοκόλλου της ΕΣΔΑ και δ) Αν με βάση τις ανωτέρω κρίσεις της Ολ<u>ΣτΕ 1891/2019</u> και των ΟλΣτΕ <u>2287-8/2015</u> οι παραπάνω μειώσεις των συντάξεων για το χρονικό διάστημα από 1.1.2013 έως 11.5.2016 είναι δυνατό να κριθούν σύμφωνες με το Σύνταγμα και την ΕΣΔΑ εφόσον από εμπεριστατωμένη επιστημονική μελέτη, μεταγενέστερη των αποφάσεων ΟλΣτΕ <u>2287-8/2015</u> προκύπτει ή θα προκύψει ότι οι μειώσεις των συντάξεων βάσει των ν. <u>4051/2012</u> και <u>4093/2012</u> από την έναρξη επιβολής τους (1.1.2013) ήταν κατ’ ουσίαν σύμφωνες με το Σύνταγμα και την ΕΣΔΑ,γ) το γεγονός ότι η αίτηση ασκείται χωρίς υποχρέωση καταβολής παραβόλου.</p>
      <p>
        <i>Α π ο φ α σ ί ζ ε ι</i>
      </p>
      <p>Την αποδοχή του ανωτέρω αιτήματος, διότι συντρέχουν οι προϋποθέσεις εφαρμογής του άρθρου 1 του Ν. <u>3900/2010.</u></p>
      <p>
        <i>Δ ι α τ ά σ σ ε ι</i>
      </p>
      <p>1. Να εισαχθεί ενώπιον του Συμβουλίου της Επικρατείας, ειδικότερα δε ενώπιον της Ολομέλειας του Δικαστηρίου, η εκκρεμής ενώπιον του Διοικητικού Πρωτοδικείου Αθηνών αγωγή με αριθμ. κατάθ. ΑΓ13133/16.9.2019.</p>
      <p>Η παρούσα πράξη συνεπάγεται την αναστολή εκδίκασης των εκκρεμών υποθέσεων, στις οποίες τίθενται τα ίδια ζητήματα».</p>
      <related>
        <h4>σχετικά άρθρα</h4>
        <a href="http://www.enikos.gr/economy/685459/apofasi-vomva-gia-ta-eidika-misthologia%0A%20%20%20%20%0A"/>
        <a href="http://www.enikos.gr/economy/685442/bonous-syntaxis-meta-ta-30-chronia-ergasias-oles-oi-leptomereies-%0A%20%20%20%20%0A"/>
        <a href="http://www.enikos.gr/economy/685241/asfalistiki-ikanotita-apoktoun-245000-asfalismenoi-poious-afora-i%0A%20%20%20%20%0A"/>
        <a href="http://www.enikos.gr/economy/685218/anadromika-33-minon-me-dikastiki-apofasi-ti-tha-prepei-na-perimen%0A%20%20%20%20%0A"/>
        <a href="http://www.enikos.gr/economy/685012/afxiseis-eos-75-se-100000-syntaxiouchous%0A%20%20%20%20%0A"/>
        <a href="http://www.enikos.gr/economy/684200/anadromika-syntaxeon-aftes-einai-oi-exi-nees-katigories-dikaiouch%0A%20%20%20%20%0A"/>
        <a href="http://www.enikos.gr/economy/683931/anoigei-neos-kyklos-gia-ti-diekdikisi-anadromikon-stis-epikourike%0A%20%20%20%20%0A"/>
        <a href="http://www.enikos.gr/economy/683711/erchontai-afxiseis-stis-syntaxeis-pote-tha-dothoun-ti-tha-ginei-m%0A%20%20%20%20%0A"/>
        <a href="http://www.enikos.gr/economy/683693/sygkentrosi-syntaxiouchon-sti-thessaloniki-ti-zitoun%0A%20%20%20%20%0A"/>
      </related>
    </article>
  </body>
</html>