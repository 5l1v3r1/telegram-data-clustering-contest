<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/politiki/mitsotakis-ta-synora-mas-fylassontai-kai-tha-fylassontai-gennimata-den-aggizete-tin-kardia"/>
    <meta property="og:site_name" content="The Pressroom"/>
    <meta property="article:published_time" content="2019-11-22T11:11:28+00:00"/>
    <meta property="og:title" content="Μητσοτάκης: Τα σύνορά μας φυλάσσονται και θα φυλάσσονται - Γεννηματά: Δεν αγγίζετε την καρδιά του προβλήματος"/>
    <meta property="og:description" content="Στις ερωτήσεις του προέδρου του ΣΥΡΙΖΑ Αλ. Τσίπρα με θέμα «επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς» και της προέδρου του Κινήματος Αλλαγής Φώφης Γεννηματά με θέμα το μεταναστευτικό-προσφυγικό και έχει τίτλο «Τα νησιά μας και όλη η ελληνική κοινωνία εκπέμπουν SOS» θα απαντήσει ο Κυριάκος Μητσοτάκης στο πλαίσιο της «Ώρας του Πρωθυπουργού». Την έντονη ανησυχία της πως το μεταναστευτικό μπορεί να εξελιχθεί σε εθνική τραγωδία, αν δεν αλλάξει η πολιτική που ακολουθείται, εξέφρασε η Φώφη Γεννηματά, αναπτύσσοντας στη Βουλή, στο πλαίσιο της «Ωρας του Πρωθυπουργού» την επίκαιρη ερώτηση που απηύθυνε στον πρωθυπουργό για το Μεταναστευτικό - Προσφυγικό «Τα νησιά μας και όλη η Ελληνική Κoινωνία εκπέμπουν SOS»."/>
  </head>
  <body>
    <article>
      <h1>Μητσοτάκης: Τα σύνορά μας φυλάσσονται και θα φυλάσσονται - Γεννηματά: Δεν αγγίζετε την καρδιά του προβλήματος</h1>
      <address>
        <time datetime="2019-11-22T11:11:28+00:00">22 Nov 2019, 11:11</time>
      </address>
      <p>
        <b>Στις ερωτήσεις του προέδρου του ΣΥΡΙΖΑ Αλ. Τσίπρα με θέμα «επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς» και της προέδρου του Κινήματος Αλλαγής Φώφης Γεννηματά με θέμα το μεταναστευτικό-προσφυγικό και έχει τίτλο «Τα νησιά μας και όλη η ελληνική κοινωνία εκπέμπουν SOS» θα απαντήσει ο Κυριάκος Μητσοτάκης στο πλαίσιο της «Ώρας του Πρωθυπουργού».</b>
      </p>
      <h3>Φ. Γεννηματά: Η κυβέρνησή σας δεν μπαίνει στην καρδιά του προβλήματος που είναι η έλλειψη αλληλεγγύης από την ΕΕ</h3>
      <p>Την έντονη ανησυχία της πως<b> το μεταναστευτικό μπορεί να εξελιχθεί σε εθνική τραγωδία, αν δεν αλλάξει η πολιτική που ακολουθείται</b>, εξέφρασε η Φώφη Γεννηματά, αναπτύσσοντας στη Βουλή, στο πλαίσιο της «Ωρας του Πρωθυπουργού» την επίκαιρη ερώτηση που απηύθυνε στον πρωθυπουργό για το Μεταναστευτικό - Προσφυγικό «Τα νησιά μας και όλη η Ελληνική Κoινωνία εκπέμπουν SOS».</p>
      <p>«<b>Πρέπει να διεκδικήσουμε αυτό που μας ανήκει με κάθε τρόπο</b>, ακόμα και αν χρειαστεί να μπλοκάρουμε κρίσιμες αποφάσεις στην Ευρώπη και εμείς θα είμαστε δίπλα σας. Εμείς θα φωνάζουμε για το προσφυγικό, γιατί έτσι βοηθάμε και εσάς και τον τόπο. Δεν θα μείνουμε με σταυρωμένα τα χέρια. Καθαρές κουβέντες», τόνισε η κ. Γεννηματά.</p>
      <p><b>Η πρόεδρος του Κινήματος Αλλαγής περιέγραψε με σκούρα χρώματα τη κατάσταση</b>, ζητώντας από τον πρωθυπουργό να πάρει άμεσα ουσιαστικές πρωτοβουλίες. <i>«Σταματήστε το χάιδεμα των ισχυρών. Αφήστε την επικοινωνία και μπείτε στην ουσία. Το αυγό του φιδιού παραμονεύει. Να θέσουμε τις δικές μας προτεραιότητες, τα δικά μας όρια. Πρώτον το Προσφυγικό Μεταναστευτικό είναι θέμα της Ευρώπης και όχι της Ελλάδας. Έχετε υποχρέωση να εξασφαλίσετε ότι η Ευρωπαϊκή Ένωση και κάθε χώρα μέλος θα αναλάβουν τις ευθύνες που τους αναλογούν. Να υπάρξει άμεσα απόφαση της Ε.Ε. για νέα προγράμματα μετεγκατάστασης προσφύγων, σε όλες τις χώρες της Ένωσης. Να υπάρξει επιτέλους αναλογική κατανομή των βαρών. Με συγκεκριμένα μέτρα κατά χωρών, όπως η Ουγγαρία, που αρνούνται να εφαρμόσουν τις αποφάσεις. Να υπάρξουν κυρώσεις οικονομικές», υποστήριξε η κ. Γεννηματά και πρόσθεσε: «Να αλλάξει η κοινή δήλωση ΕΕ- Τουρκίας και να γίνονται επιστροφές και από την ενδοχώρα. Να προχωρήσουν οι διαδικασίες αναθεώρησης του Κανονισμού του Δουβλίνου. Δεν μπορεί το βάρος της εξέτασης του ασύλου να πέφτει μόνο σε χώρες, όπως η Ελλάδα και η Ιταλία. Ως πρώτο βήμα να υπάρξει συμμετοχή της ΕΕ στις διαδικασίες εξέτασης ασύλου στην χώρα μας. Δεν αρκούν μόνο οι χρηματοδοτήσεις. Δεν ξεμπερδεύει η Ευρώπη μόνο με αυτές, έχει μεγαλύτερες και ευρύτερες ευθύνες».</i></p>
      <p>
        <b>Η κ. Γεννηματά άφησε παράλληλα αιχμές για την πολιτική που ακολούθησε και με την οποία δέσμευσε τη χώρα ο κ. Τσίπρας.</b>
        <i> «Ο κ. Τσίπρας δέσμευσε τη χώρα μας σε αυτή την περιπέτεια. Για καθαρά μικροπολιτικούς λόγους. Και σεις συνεχίζετε στα ίδια χνάρια. Δεν βλέπετε μπροστά σας τι έρχεται; Δεν βλέπετε ότι το προσφυγικό - μεταναστευτικό μπορεί να εξελιχθεί ακόμη και σε εθνική τραγωδία; Δεν μπορεί να φορτωνόμαστε εμείς όλο το πρόβλημα, να είμαστε οι μοναδικοί σχεδόν "πρόθυμοι" της Ευρώπης», σημείωσε η πρόεδρος του ΚΙΝΑΛ. Αποδοκίμασε επίσης τις αναφορές του βουλευτή του ΣΥΡΙΖΑ Θ. Δρίτσα, υπογραμμίζοντας: «Είναι τραγικό πρώην υπουργός του ΣΥΡΙΖΑ να δηλώνει ότι δεν γίνονται και κάθε μέρα βιασμοί, μόνο μια φορά στους έξι μήνες. Δηλαδή δεν τρέχει και τίποτα. Είναι κι αυτός ικανοποιημένος, καλά τα κάνανε. Ντροπή. Τι θα έλεγαν αν ήταν τα παιδιά τους; Τι θα κάναμε κύριε Πρωθυπουργέ αν ήταν τα δικά μας παιδιά;». </i>
      </p>
      <p>Χαρακτήρισε ακόμη <b>απαράδεκτο, υπουργοί να λένε ότι είναι ικανοποιημένοι και η κατάσταση μη διαχειρίσιμη ενώ ζήτησε από τον πρωθυπουργό καλύτερη φύλαξη των συνόρων.</b> «Ενισχύστε τις δυνάμεις αποτροπής. Απαιτείστε κοινές περιπολίες με την Frontex, ώστε να γίνει σαφές ότι πρόκειται για ευρωπαϊκά σύνορα. Δεν μπορεί η FRONTEX να επιχειρεί και να είναι αποτελεσματική στη φύλαξη των συνόρων στον Βορρά και στα ανατολικά να κάνει τον παρατηρητή. Με κλειστά σύνορα στον Βορρά και ανοιχτά στην Ανατολή δεν υπάρχει λύση κ. Μητσοτάκη. Δεν υπάρχει. Κοροϊδευόμαστε και μεταξύ μας».</p>
      <h3>Κυρ. Μητσοτάκης: «H Ελλάδα δεν είναι ξέφραγο αμπέλι. Τα σύνορά μας φυλάσσονται και θα φυλάσσονται»</h3>
      <p>
        <b>Για «μεταναστευτική καταιγίδα» που γιγαντώθηκε από άστοχες αποφάσεις του παρελθόντος, έκανε λόγο ο Κυριάκος Μητσοτάκης απαντώντας στη Βουλή σε ερώτηση της προέδρου του ΚΙΝΑΛ για το Μεταναστευτικό-Προσφυγικό με θέμα «Τα νησιά μας και όλη η Ελληνική Κοινωνία εκπέμπουν SOS».</b>
      </p>
      <p>Ο πρωθυπουργός τόνισε πως η χώρα βρίσκεται στο μάτι του κυκλώνα και, όπως είπε, «χρειάζεται εθνική στρατηγική διαχείρισης του προβλήματος και να είμαστε έτοιμοι για όλα τα ενδεχόμενα. Η πολιτική μας έχει αλλάξει. Τ<b>α σύνορα φυλάσσονται, έλεγχοι εντάθηκαν, ο νέο νόμος επιταχύνει τις διαδικασίες ασύλου. Σταδιακά, τα ακριτικά νησιά ανακουφίζονται με αναλογική μεταφορά μεταναστών σε άλλες περιοχές</b>» είπε, επισημαίνοντας πως η Ευρώπη οφείλει να αναλάβει τις ευθύνες της. «Χθες στο ΕΛΚ αφιέρωσα το σύνολο της ομιλίας μου και όλες τις δημόσιες παρεμβάσεις στην ευρωπαϊκή διάσταση του προβλήματος. Ζήτησα αλλαγή της συμφωνίας του Δουβλίνου. Δεν γίνεται από τη μία, χώρες να απολαμβάνουν τα οφέλη της ΕΕ, Σένγκεν, και από την άλλη να αρνούνται πεισματικά έστω και τον ελάχιστο επιμερισμό του προβλήματος. Η καινούργια ΕΕ ξεκινά τις εργασίες της. Έχουμε αντιπρόεδρο για πρώτη φορά και ο ίδιος ο Μαργαρίτης Σχοινάς έχει δεσμευτεί πως θα καταθέσει τις θέσεις της ΕΕ έως τον Φεβρουάριο» είπε ο Πρωθυπουργός, μιλώντας για ξεκάθαρο μήνυμα. «Η Ελλάδα έχει τις αντοχές της, αλλά δεν είναι ξέφραγο αμπέλι» τόνισε. </p>
      <p>Σύμφωνα με τον κ. Μητσοτάκη<b> δρομολογούνται κλειστοί χώροι, προχωρά η αποσυμφόρηση των νησιών, καθώς 2000 χιλιάδες πρόσφυγες θα μεταφερθούν στην ενδοχώρα, 5 χιλιάδες σε ξενοδοχεία, 15 χιλιάδες σε δομές, κυρίως οικογένειες.</b> Όπως τόνισε, πρέπει να συγκροτηθεί ενιαίος φορέας επιτήρησης συνόρων που θα τεθούν όλες οι δυνάμεις που έχουμε, ενώ προσλαμβάνονται άμεσα 400 συνοριοφύλακες στον Έβρο και 800 στα νησιά. «Ο Έβρος θα κλείσει» είπε ο πρωθυπουργός αναφερόμενος και στο σύστημα θαλάσσιας επιτήρησης που προετοιμάζεται.</p>
      <p><b>Αναφορικά με τις καθυστερήσεις στη διαδικασία ασύλου επισήμανε πως θα γίνουν προσλήψεις και πως η κυβέρνηση κληρονόμησε 70 χιλιάδες αιτήσεις ασύλου</b>. «Θα γίνουν σημαντικές επιστροφές. Δεν θα λύσουμε όλο το πρόβλημα. Συμβολικά και επικοινωνιακά απέναντι στα άθλια κυκλώματα διακινητών και σε όσους έρχονται, το μήνυμα είναι σαφές. Ευπρόσδεκτοι στην Ελλάδα είναι αυτοί που εμείς θέλουμε στην Ελλάδα και όσοι δεν δικαιούνται άσυλο θα φεύγουν» επανέλαβε, ενώ αναφέρθηκε και στις νέες κλειστές δομές, όπου θα επικρατούν ανθρώπινες συνθήκες.</p>
      <p>Ο πρωθυπουργός αναφέρθηκε στα μέτρα στήριξης των τοπικών κοινωνιών, και εξήγησε πως παραμένει μειωμένος ΦΠΑ, ενίσχυση τοπικών υποδομών, <b>προσλήψεις στις δομές κατοίκων της περιοχής αλλά και στη δημιουργία ταμείου αλληλεγγύης με 50 εκατ. ευρώ που θα στηρίξει τις περιοχές που θα υποδεχτούν πρόσφυγες και μετανάστες.</b></p>
      <p>
        <b>«Η πολιτική μας αλλάζει. Αλλάζει συνολικά η οπτική μας. Αυτή η κρίση έχει έρθει για να μείνει. Η Ευρώπη θα εξακολουθεί να αποτελεί μαγνήτη. Γι΄ αυτό και καλείται να προστατεύσει τα εξωτερικά της σύνορα, αλλά και να μοιραστεί με δίκαιο τρόπο τους πολίτες που θα απολαύσουν το δικαίωμα να μείνουν στην ήπειρο»</b>
      </p>
      <p>Παράλληλα έστειλε νέο μήνυμα στην 'Αγκυρα, υπογραμμίζοντας πως <i>«η Τουρκία πρέπει να πιεστεί να τηρήσει τις δεσμεύσεις από την κοινή δήλωση. Αυτό σημαίνει υποχρεώσεις και για την Ελλάδα και για την Τουρκία. Φιλοξενεί εκατομμύρια πρόσφυγες, αλλά δεν μπορεί να αξιοποιεί αυτό ως μοχλό πίεσης στην Ευρώπη». Τόνισε πως η Ελλάδα ανοίγει την πόρτα της στους πραγματικά κατατρεγμένους και πρόσθεσε: «Με την ίδια αποφασιστικότητα που διεκδικούμε την ασφάλειά μας με την ίδια τόλμη ενσωματώνουμε όποιον το δικαιούται και το μπορεί. Η σημαία μας είναι πολύ μεγάλη να αγκαλιάσει όποιον το επιθυμεί. Πάντα η Ελλάδα ξεπερνούσε τις τρικυμίες. Ενωμένοι να απομονώσουμε τις ακραίες φωνές».</i></p>
      <p>Ο κ. Μητσοτάκης στη δευτερολογία του τόνισε πως <b>«το πρόβλημα είναι σημαντικό, διαρκές που δεν έχει μαγικές λύσεις. Είναι σύνθετο με έντονη ανθρώπινη διάσταση και αυτή η διάσταση που αφορά τις πιο ευάλωτες ομάδες πληθυσμού. Θα δίνουμε προστασία στους πιο ευάλωτους. Κυρίως στα ασυνόδευτα παιδιά. Έχω δεσμευτεί και θα υπάρξει ανακοίνωση ενός εθνικού συντονιστή για αυτό. Επιχειρήσαμε να έρθουμε σε επαφή με τους εταίρους να δεχθούν κάποια από τα ασυνόδευτα παιδιά. Προς θεού 3000 παιδιά δεν μπορούν να τα υποδεχτούν; Η απάντηση -και δεν τιμά την Ευρώπη αυτό- δεν ήταν θετική».</b></p>
    </article>
  </body>
</html>