<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/22/tohtorocne-vianocne-trhy-v-bratislave-prinesu-viacero-noviniek/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-22T11:24:06+00:00"/>
    <meta property="og:title" content="Tohtoročné vianočné trhy v Bratislave prinesú viacero noviniek"/>
    <meta property="og:description" content="Tohtoročné vianočné trhy v Bratislave, ktoré sa začínajú v piatok 22. novembra o 17:00, prinesú viacero noviniek. Hlavné mesto tento rok pripravilo pre návštevníkov novinky ako možnosť platby kartou, triedenie odpadu zero waste, vytvorenie protipožiarnej asistenčnej hliadky počas celého trvania vianočného Hlavného trhu od 22. novembra do 22. decembra. Na..."/>
  </head>
  <body>
    <article>
      <h1>Tohtoročné vianočné trhy v Bratislave prinesú viacero noviniek</h1>
      <address><time datetime="2019-11-22T11:24:06+00:00">22 Nov 2019, 11:24</time> by <a rel="author">TASR</a></address>
      <p>
        <b>Tohtoročné vianočné trhy v Bratislave, ktoré sa začínajú v piatok 22. novembra o 17:00, prinesú viacero noviniek. Hlavné mesto tento rok pripravilo pre návštevníkov novinky ako možnosť platby kartou, triedenie odpadu zero waste, vytvorenie protipožiarnej asistenčnej hliadky počas celého trvania vianočného Hlavného trhu od 22. novembra do 22. decembra. Na tlačovej konferencii o tom informoval primátor Bratislavy Matúš Vallo.</b>
      </p>
      <p>Návštevníci vianočného Hlavného trhu budú môcť po prvýkrát platiť na trhoch bezhotovostne. Partnerom Hlavného trhu je Slovenská sporiteľňa, vďaka ktorej je možné v stánkoch platiť prostredníctvom karty, mobilu či hodiniek. Platbu kartou môžu využiť držitelia kariet Visa, Visa Electron, Mastercard, Maestro, Cirrus, Up Slovensko, Callio Gastro, Ticket Restaurant, Gpay, applePay, rovnako je možné použiť stravné lístky Doxx.</p>
      <p>Platenie bez hotovosti má vďaka službe Good Pay aj charitatívny rozmer. „Za každú platbu kartou, mobilom alebo hodinkami pošleme jeden cent Občianskemu združeniu Návrat. Každý návštevník vianočného Hlavného trhu tak bude môcť prostredníctvom služby Good Pay pomôcť rodinám, ktoré to potrebujú. Veríme, že návštevníkov táto možnosť pomôcť poteší,“ povedala riaditeľka odboru stratégie a rozvoja značky Slovenskej sporiteľne Dáša Juríková.</p>
      <p>Novinkou tohtoročných vianočných trhov má byť tiež koncept „zero waste“, čiže snaha predchádzať vzniku odpadu. K dispozícií budú tri triediace stanice. Každá stanica má mať päť zberných 120 litrových nádob na kompostovateľný odpad, zmesový komunálny odpad, papier, plast a sklo. Nádoby, ako aj nakladanie s odpadom zabezpečuje firma Odvoz a likvidácia odpadu. Na každej stanici majú byť dvaja brigádnici, ktorí dohliadnu na správnosť triedenia a usmernia návštevníkov, ktorý odpad kam patrí.</p>
      <p>Hlavné mesto prijalo aj niekoľko protipožiarnych opatrení. Dôležitým opatrením je vytvorenie protipožiarnej asistenčnej hliadky, ktorá bude dohliadať na bezpečnosť počas celého konania vianočného Hlavného trhu. Okrem toho sú predajcovia stánkov povinní mať vo svojich stánkoch vhodné druhy funkčných hasiacich prístrojov. Hlavné mesto vykoná aj protipožiarne kontroly všetkých stánkov a pripravilo pre predajcov školenie požiarnej bezpečnosti.</p>
      <p>Usporiadanie stánkov má byť tento rok v novom prevedení. Jedlá a nápoje ľudia nájdu v stánkoch na Hlavnom námestí a program bude na Františkánskom námestí. „Pódium s hlavným programom bude na Františkánskom námestí. Nechceli sme zakryť najvýznamnejšiu budovu na Hlavnom námestí – Starú radnicu. Okrem iného budú v Starej Radnici remeselné trhy a chceli sme otvoriť priechod práve aj k nim, až po Primaciálne námestie,“ dodal Vallo. Na trhu má byť rozmiestnených 76 stánkov, z toho jedna veľká pergola s tradičnými vianočnými pochúťkami a jedna veľká pergola s vianočnými nápojmi.</p>
    </article>
  </body>
</html>