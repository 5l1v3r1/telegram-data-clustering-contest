<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/komentare/andrej-babis-ukrajina-krym-rusko-evropska-unie_1911221125_jgr"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T11:25:00+00:00"/>
    <meta property="og:title" content="Babišovo ukrajinské osvícení"/>
    <meta property="og:description" content="Ukrajinci jsou nejpočetnější menšina v Česku. Naprostá většina pracuje, čímž pomáhají české ekonomice. Můžeme tedy být rádi, že premiér Andrej Babiš v průběhu své ukrajinské mise zanechal dobrý dojem."/>
  </head>
  <body>
    <article>
      <h1>Babišovo ukrajinské osvícení</h1>
      <address><time datetime="2019-11-22T11:25:00+00:00">22 Nov 2019, 11:25</time> by <a rel="author">Thomas Kulidakis</a></address>
      <p>
        <b>Ukrajinci jsou nejpočetnější menšina v České republice. Tak alespoň mluví čísla statistiků. Je jich skoro o dvacet tisíc více než Slováků. Naprostá většina pracuje, čímž pomáhají české ekonomice. Můžeme tedy být jen rádi, že český premiér Andrej Babiš (ANO) v průběhu své ukrajinské mise zanechal dobrý dojem.</b>
      </p>
      <p>To potvrdili i ukrajinští představitelé, včetně prezidenta a premiéra. Ocenili Babišova slova o nutnosti obnovení územní celistvosti Ukrajiny i odsouzení záboru Krymu Ruskem. Kvitovali fakt, že Babiš vůbec přijel, protože naposledy do Kyjeva zavítal před jedenácti lety Mirek Topolánek.</p>
      <figure>
        <audio src="https://www.irozhlas.cz/sites/default/files/audios/bde432d9c1c70e9c2a970bceedf5a170.mp3"/>
        <figcaption>Babišovo ukrajinské osvícení</figcaption>
      </figure>
      <p>Jinak bohužel žádný český ministerský předseda. Vzhledem k počtu Ukrajinců, kteří už do naší země přišli a teprve přijdou, je to opravdu smutná bilance.</p>
      <h3>Připomenutí Krymu</h3>
      <p>Co se týká samotné územní celistvosti Ukrajiny a obsazeného Krymu, byla Babišova slova správná. Povstání na východě Ukrajiny vyznělo do ztracena. Tamní bojovníci by ve vlastním zájmu nejlépe udělali, kdyby se pokusili s Kyjevem smířit. Podle všeho je totiž Rusko využilo, použilo a opustilo.</p>
      <p>Ještě jasnější je věc s Krymským poloostrovem. V roce 1994 podepsaly čtyři státy takzvané budapešťské memorandum. V něm se zástupci Ruska, Spojených států amerických, Velké Británie a Ukrajiny dohodli na následujícím: vláda v Kyjevě se vzdá jaderných zbraní zděděných po Sovětském svazu a ostatní jí za to zaručí bezpečí a územní nedělitelnost. Rusko, jeden ze signatářů, ujednání obsazením Krymu porušilo.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/oleksander-kolcenko-rozhovor-krym-ukrajina-rusko-sencov_1911201203_eku"/>
      </related>
      <p>Není přitom možné ruské kroky hájit geopolitickou nutností nebo rozšiřováním NATO. Pokud mezinárodní právo a sliby neplatí, nemůže si být jistý nikdo a ničím. Je proto dobře, že Babiš nenásledoval slova prezidenta Miloše Zemana, že ruský Krym je hotová věc, se kterou se musíme smířit.</p>
      <p>Povstání na východě Ukrajiny je hrozné, ale připojení Krymu k Rusku je pro mezinárodní pořádek naprostá katastrofa. Smířit se s tím ani nemusíme, ani nemáme.</p>
      <h3>Podnikatelské příležitosti</h3>
      <p>Poté, co se Andrej Babiš umně vypořádal s geopolitickou otázkou v souladu se zdravým rozumem, mezinárodním právem i pozicí Evropské unie, mohlo se přejít k věci nejdůležitější. Podnikatelskému fóru, které mělo propojit české a ukrajinské podnikatele.</p>
      <p>Vzhledem ke skutečnosti, že EU Ukrajinu zasypává miliardami eur, zdroje jsou. Zakázky v nejrůznějších odvětvích čekají a naprosté terno by byla účast na obnově boji zasažených oblastí východní Ukrajiny, pokud tam jednou zavládne mír.</p>
      <figure>
        <img src="https://www.irozhlas.cz/sites/default/files/styles/zpravy_rubrikovy_nahled/public/uploader/plus_170417-070443_ace.png?itok=Kv0QNtNC"/>
      </figure>
      <p>Na celé akci je ale nejzajímavější, že český premiér se tentokrát nedopustil žádného velkého přešlapu. V minulosti se mnohokrát pohyboval v mezinárodním prostředí jako bublina ve vodopádu a moc úspěchů nesklízel.</p>
      <p>Především na poli Evropské unie, kde jednou prohrál summit jednající o vrcholných pozicích, jindy se divil, že ho kritizuje nizozemský kolega kvůli migraci, když si s ním přece předtím Babiš pořizoval fotku neboli „selfíčko“.</p>
      <p>Tentokrát se stávající šéf Strakovy akademie buď dobře připravil, vyslyšel dobré rádce, nebo se poučil z předchozích přešlapů a omylů. V zájmu naší země doufejme, že se nejednalo o ojedinělé osvícení. Tedy že výkon Andreje Babiše na Ukrajině předznamenává celou řadu dalších úspěchů bez mezinárodní ostudy.</p>
      <p>Na domácí scéně je ale potřeba zajistit ještě jednu věc. Ukrajinci ani jiní cizinci by neměli být předvojem levné práce, která bude uměle tlačit dolů mzdy, čehož pak zaměstnavatelé budou využívat a zneužívat.</p>
      <p>
        <i>Autor je komentátor Českého rozhlasu</i>
      </p>
      <related>
        <h4>Související články</h4>
        <a href="https://www.irozhlas.cz/zpravy-svet/andrej-babis-ukrajina-krym_1911191221_zit"/>
        <a href="https://www.irozhlas.cz/zpravy-domov/zeman-podkarpatsti-rusini-mychajl-tasko-omluva-verejnosti_1911082258_vtk"/>
        <a href="https://www.irozhlas.cz/zpravy-svet/rusko-ukrajina-tatari-krym-krymsti-tatari-prazsky-hrad-milos-zeman_1910312102_ako"/>
      </related>
    </article>
  </body>
</html>