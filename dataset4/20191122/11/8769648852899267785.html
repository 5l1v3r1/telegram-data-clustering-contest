<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/morera-obri-porta-canviar-reglament-corts-perque-vox-no-bloquege-declaracions-institucionals"/>
    <meta property="og:site_name" content="Diari La Veu"/>
    <meta property="article:published_time" content="2019-11-22T11:02:00+00:00"/>
    <meta property="og:title" content="Morera obri la porta a canviar el reglament de les Corts perquè Vox no bloquege declaracions institucionals"/>
    <meta property="og:description" content="El president de les Corts assegura que la cambra s'ha d'adaptar a la seua &quot;nova situació&quot;"/>
  </head>
  <body>
    <article>
      <h1>Morera obri la porta a canviar el reglament de les Corts perquè Vox no bloquege declaracions institucionals</h1>
      <h2>El president de les Corts assegura que la cambra s'ha d'adaptar a la seua "nova situació"</h2>
      <address><time datetime="2019-11-22T11:02:00+00:00">22 Nov 2019, 11:02</time> by <a rel="author">DLV</a></address>
      <p>VALÈNCIA (EP). El president de les Corts, Enric Morera, ha obert la porta a modificar el reglament del parlament valencià per a impedir el "bloqueig" de Vox a declaracions institucionals com la del 25 de novembre pel Dia Internacional de l'Eliminació de la Violència contra les Dones.<br/><br/>Morera ha avançat que tots els grups menys Vox han donat suport a una proposició no de llei d'urgència en suport a la declaració de Nacions Unides pel 25N, que s'aprovarà en el ple de la setmana vinent. "Davant el bloqueig cal desbloquejar", ha defensat en declaracions a Europa Press.<br/><br/>De cara al futur, ha sostingut que el reglament de la cambra s'ha d'adaptar a la seua "nova situació", després de l'entrada del grup de deu diputats de Vox i el seu rebuig a diverses declaracions institucionals. L'objectiu, "adaptar la llei al pluripartidisme perquè cap partit puga bloquejar qüestions essencials", per a la qual cosa ha recordat que no fa falta unanimitat i que hi ha una comissió que s'encarrega d'això.<br/><br/>Amb la declaració del 25N, Morera ha celebrat que "les Corts Valencianes han superat el bloqueig per a pronunciar-se sobre un tema essencial" com la violència masclista i l'"emergència feminista". També ha valorat que és una cosa que no s'ha aconseguit en altres parlaments autonòmics com els de Madrid, Múrcia o Castella i Lleó.<br/><br/>Per part de Vox, la seua portaveu en les Corts, Ana Vega, ha titllat d'"atemptat contra la pluralitat política" la possibilitat de canviar el reglament d'aquesta manera, recordant que el seu partit "representa quasi 200.000 valencians" i va pujar en les eleccions generals del 10N fins a 52 diputats en el Congrés.<br/><br/>"Això s'està convertint en un estat bananer on l'esquerra vol fer la seua interpretació de les lleis per a expulsar als grups que venen a dir el que no havia dit ningú perquè no els interessa", ha denunciat a preguntes dels periodistes després de presentar a la porta de les Corts el seu 'Manifest contra la violència' amb motiu del Dia Internacional de la Violència contra les Dones.<br/><br/>Aquest manifest, presentat per Vox en tot l'Estat pel 25N, exigeix derogar la Llei de Violència de Gènere per "atemptar contra la presumpció d'innocència de l'home" i per ser una norma "no efectiva perquè continuen morint dones a les mans de maltractadors". La síndica ha mostrat la "condemna enèrgica" del seu partit i ha subratllat que "aquesta violència també afecta xiquets, homes i ancians".</p>
      <related>
        <h4>Les més llegides</h4>
        <a href="https://www.diarilaveu.com/educacio-amenaces-vox-petrer-professor-del-seu-fill"/>
        <a href="https://www.diarilaveu.com/antifrau-pregunta-jutge-investigacio-oberta-francis-puig-tancar-expedient"/>
        <a href="https://www.diarilaveu.com/lunica-solucio-veig-la-guerra-paciencia-limit-sahrauis-territori-ocupat-40-anys"/>
        <a href="https://www.diarilaveu.com/bea-guanya-eleccions-estudiantils-universitat-de-valencia"/>
        <a href="https://www.diarilaveu.com/apunt-estrena-parany-ficcio-produccio-propia-ambientada-valencia-capital-ii-republica"/>
      </related>
    </article>
  </body>
</html>