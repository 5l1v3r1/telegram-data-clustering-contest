<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/akaga-orlin-vokal-1618560.html"/>
    <meta property="og:site_name" content="Cross"/>
    <meta property="article:published_time" content="2019-11-22T11:25:00+00:00"/>
    <meta property="og:title" content="Наближава мащабният концерт на Орлин Горанов и Акага - &quot;Споделено&quot;"/>
    <meta property="og:description" content="/КРОСС/ На 30 ноември в зала 1 на НДК продуцентска компания Смайлс мюзик ще представи мащабен концерт на Орлин Горанов и Акага, споделен с Трио Тринити, Destiny Quarter и много други."/>
  </head>
  <body>
    <article>
      <h1>Наближава мащабният концерт на Орлин Горанов и Акага - "Споделено"</h1>
      <address>
        <time datetime="2019-11-22T11:25:00+00:00">22 Nov 2019, 11:25</time>
      </address>
      <p>/КРОСС/ На 30 ноември в зала 1 на НДК продуцентска компания Смайлс мюзик ще представи мащабен концерт на Орлин Горанов и Акага, споделен с Трио Тринити, Destiny Quarter и много други.</p>
      <p>Елегантният стил, финес и безкрайно топъл глас на Орлин Горанов ще се съчетае с уникалното звучене на фънк формацията Акага, които заедно ще зарадват публиката си с една смела и модерна интерпретация на най-популярните им песни, аранжирани специално за проекта от Ясен Велчев. По време на концерта ще звучат стилове като джаз, фънк, евъргрийн и поп, изпълнени на живо.</p>
      <p>На 30 ноември сцената ще побере и други забележителни артисти. Беквокалите ще бъдат изпълнени от чаровните момичета от Трио Тринити. Трите изключително талантливи млади певици са възпитанички на Националната музикална академия „П. Владигеров" и започват кариерата си като част от фънк бандата „Сол Бемол".</p>
      <figure>
        <img src="http://www.cross.bg/../../../photo_new_gallery/2019/11/22/623bcf26025ba81d1144a778dace82bb.JPG"/>
      </figure>
      <p>В специално подготвената камерна част на концерта ще се включат Destiny Quartet. Четирите красиви и атрактивни момичета ще очароват публиката с богатия си репертоар от модерни аранжименти на класически произведения, филмови шедьоври и етно мотиви. Силните им композиции в комбинация с перфектните им изпълнения ги превръщат в конкуренция на някои от най-добрите квартети от европейската музикална сцена.</p>
      <p>„Споделено" ще представи още гост музиканти, това са Цветан Недялков (китара), Ясен Велчев (клавишни инструменти) и Денис Попстоев (саксофон).</p>
      <figure>
        <img src="http://www.cross.bg/../../../photo_new_gallery/2019/11/22/15ae399338778dd23ef631da3af6a57d.jpg"/>
      </figure>
      <p>В зала 1 на НДК ще видим група Акага в пълния ѝ състав - Красимир Куртев (бас, вокал), Иво Казасов (тромпет, вокал), Георги Велев (тромпет, вокал), Красимир Кирилов-Джоджо (тромбон, вокал), Димитър Митев-Дънди (барабани), Петър Главанов (китари), Калин Петров (клавишни).</p>
      <p>Билети за концерта на Орлин Горанов и Акага на 30 ноември в зала 1 на НДК на цени от 30 до 95 лв. може да намерите в мрежата на Eventim.bg</p>
    </article>
  </body>
</html>