<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_kapwing_studio_videovago_kepszerkeszto_szolgalatatas"/>
    <meta property="og:site_name" content="HVG.hu"/>
    <meta property="article:published_time" content="2019-11-22T11:03:00+00:00"/>
    <meta property="og:title" content="Átalakítaná fotóit, videóit? Akkor ne hagyja ki ezt az ingyenes oldalt"/>
    <meta property="og:description" content="Az alábbi oldalon akár képeinket, akár videóinkat is átalakíthatjuk, ebben számos eszköz segít. A végeredményt nemcsak letölthetjük, hanem a közösségi oldalakon is megoszthatjuk, ráadásul éppen a megfelelő méretben."/>
  </head>
  <body>
    <article>
      <h1>Átalakítaná fotóit, videóit? Akkor ne hagyja ki ezt az ingyenes oldalt</h1>
      <address><time datetime="2019-11-22T11:03:00+00:00">22 Nov 2019, 11:03</time> by <a rel="author">hvg.hu</a></address>
      <p>
        <b>Az alábbi oldalon akár képeinket, akár videóinkat is átalakíthatjuk, ebben számos eszköz segít. A végeredményt nemcsak letölthetjük, hanem a közösségi oldalakon is megoszthatjuk, ráadásul éppen a megfelelő méretben.</b>
      </p>
      <p>A <a href="https://www.kapwing.com/studio">Kapwing Studio </a>nevű ingyenes szolgáltatással átalakíthatjuk videóinkat. Próbaként érdemes kísérletezni az oldal által kínált mintán, és ha már tisztában vagyunk a lehetőségekkel (bőven van belőlük), akkor saját képekkel, videókkal is „játszhatunk”, ekkor viszont már érdemes regisztrálni.</p>
      <figure>
        <img src="https://img4.hvg.hu/image.aspx?id=eb1af15d-a1d5-4be8-a837-21d836597cf7&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Kapwing Studio</cite>
        </figcaption>
      </figure>
      <p>A képeket, videókat feltölthetjük a számítógépünkről vagy akár online fájlból is. A szerkesztési lehetőségek tárháza óriási, a megszokott képminőség-javító eszközökön kívül akár egyesével is átméretezhetjük a képeket/videókat, hátteret választhatunk, rétegeket helyezhetünk el rajtuk. Lekerekíthetjük a videó sarkait, változtathatunk a sebességén. A háttérzenén kívül feliratokat is tehetünk képekre/videókra, tetszés szerinti betűtípussal és -színnel.</p>
      <figure>
        <img src="https://img4.hvg.hu/image.aspx?id=6c7c5387-6f42-497a-a283-51805c1cdcce&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Kapwing Studio</cite>
        </figcaption>
      </figure>
      <p>Ha elkészültünk, lehetőség van különböző minőségű MP4 vagy GIF formátumban elmenteni művünket, de arra is van lehetőség, hogy megosszuk a legnagyobb közösségi oldalakon. A szolgáltatás igen segítőkész ebben, ugyanis a formátumot éppen olyanra vághatjuk, amilyen megfelel az adott közösségi oldal elvárásainak.</p>
    </article>
  </body>
</html>