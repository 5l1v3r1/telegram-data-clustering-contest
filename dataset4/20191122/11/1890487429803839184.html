<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520896-slevy-pro-studenty-a-seniory-i-v-prvni-tride-drahy-zrusi-zpatecni-jizdenky/"/>
    <meta property="og:site_name" content="KurzyCZ"/>
    <meta property="article:published_time" content="2019-11-22T11:24:44+00:00"/>
    <meta property="og:title" content="Slevy pro studenty a seniory i v první třídě. Dráhy zruší zpáteční jízdenky"/>
    <meta property="og:description" content="&quot;Souhlasím s tím, že otazník je u studentů, ale přivede to cestující do vlaků,&quot; prohlásil poslanec Martin Kolovratník (ANO). &quot;Já myslím, že je to reakce na zastropování ceny kompenzace,&quot; řekl poslanec Ondřej Polanský (Piráti)."/>
  </head>
  <body>
    <article>
      <h1>Slevy pro studenty a seniory i v první třídě. Dráhy zruší zpáteční jízdenky</h1>
      <address><time datetime="2019-11-22T11:24:44+00:00">22 Nov 2019, 11:24</time> by <a rel="author">TNBiz</a></address>
      <p>
        <b>V prosinci začne platit na železnici nový jízdní řád, který přinese řadu změn, o kterých jsme vám už říkali. Dopravci ale postupně odhalují další novinky. České dráhy teď umožní studentům a seniorům cestovat se slevou v první třídě a také zruší zpáteční jízdenky.</b>
      </p>
      <p>Sleva ve výši 75 procent, kterou na jízdné už déle než rok využívají studenti a senioři, této skupině neumožňovala cestovat za státní <a href="https://www.kurzy.cz/dotace/">dotaci</a> v první třídě. České dráhy pro ně nyní připravily speciální slevové karty s padesátiprocentní slevou i pro první třídu.</p>
      <p>Karta, se kterou budou moci studenti a senioři cestovat v první třídě o polovinu levněji, je vyjde ročně na 450 <a href="https://www.kurzy.cz/koruna/">korun</a>. Na poloviční slevu do první třídy budou mít nárok i ostatní cestující, karta je ovšem vyjde podstatně dráž, na téměř tři tisíce <a href="https://www.kurzy.cz/koruna/">korun</a>.</p>
      <p>"Je to nabídka pro zákazníky, kteří nechtějí jezdit druhou třídou a využívat státní slevy a chtějí jezdit první třídou a my pro ně zatím nemáme nabídku," objasnil mluvčí Českých drah Radek Joklík.</p>
      <p>"Souhlasím s tím, že otazník je u studentů, ale přivede to cestující do vlaků," prohlásil poslanec Martin Kolovratník (ANO). "Já myslím, že je to reakce na zastropování ceny kompenzace," řekl poslanec Ondřej Polanský (<a href="https://volby.kurzy.cz/pirati/">Piráti</a>).</p>
      <p>Řada lidí se obává, že slevy do první třídy přivedou do vozů více lidí a tím pádem tam nebude takový komfort a pohodlí. "Dá se očekávat větší poptávka po první třídě, a pokud České dráhy nerozšíří vozový park, bude tam cestovat více lidí. A hrozí přeplněné vagóny," sdělil ekonom Lukáš Kovanda.</p>
      <p>"Nepředpokládáme, že by zákazníci tuto službu využili masově, ale vyjdeme vstříc lidem, kteří chtějí první třídu využívat," uvedl Joklík.</p>
      <p>Za první rok fungování slev pro seniory a studenty stát dopravcům už vyplatil téměř 5,6 miliardy <a href="https://www.kurzy.cz/koruna/">korun</a>.<br/> </p>
      <related>
        <h4>Příbuzné stránky</h4>
        <a href="https://www.kurzy.cz/tema/5057453.html"/>
        <a href="https://www.kurzy.cz/tema/4475687.html"/>
        <a href="https://zpravy.kurzy.cz/278483-kalousek-mf-misto-zavedeni-slevy-zrusi-dan-z-dividend/"/>
        <a href="https://zpravy.kurzy.cz/362971-gazprom-zrusil-ukrajine-slevu-na-plyn/"/>
        <a href="https://tema.kurzy.cz/detail/s-kartou-isic-ziskaji-studenti-slevu-na-software-i-jazykove-680593.html"/>
        <a href="https://www.kurzy.cz/tema/4581077.html"/>
        <a href="https://www.kurzy.cz/tema/detail/mf-dnes-stat-proplaci-slevy-ceskym-draham-i-regiojetu-734442.html"/>
        <a href="https://www.kurzy.cz/zpravy/144987-ceske-drahy-o-svych-slevach-mlci-nekdy-jsou-pritom-obrovske/"/>
        <a href="https://www.kurzy.cz/tema/4581882.html"/>
        <a href="https://zpravy.kurzy.cz/222747-ceska-vlada-zrusila-letosni-prvni-planovanou-emisi-eurobondu/"/>
        <a href="https://www.kurzy.cz/zpravy/441704-pristi-rok-stoupne-sleva-na-prvni-dite-snizi-se-vydajove-pausaly/"/>
        <a href="https://www.kurzy.cz/tema/4402762.html"/>
      </related>
    </article>
  </body>
</html>