<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/kadreizejais-porzinga-komandas-biedrs-zel-ka-kristapu-izsvilpa-vins-ir-mans-bralis/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-22T11:37:43+00:00"/>
    <meta property="og:title" content="Kādreizējais Porziņģa komandas biedrs: Žēl, ka Kristapu izsvilpa, viņš ir mans brālis"/>
    <meta property="og:description" content="Kādreizējais latviešu basketbolista Kristapa Porziņģa komandas biedrs un viņa draugs Villijs Ernangomess ir apbēdināts, ka latvieti izsvilpa viņa atgriešanās spēlē pret Nacionālās basketbola asociācijas (NBA) komandu Ņujorkas “Knicks”."/>
  </head>
  <body>
    <article>
      <h1>Kādreizējais Porziņģa komandas biedrs: Žēl, ka Kristapu izsvilpa, viņš ir mans brālis</h1>
      <address><time datetime="2019-11-22T11:37:43+00:00">22 Nov 2019, 11:37</time> by <a rel="author" href="https://www.sportazinas.com/author/sportazinas-com/" target="_blank">sportazinas.com</a></address>
      <p>Kādreizējais latviešu basketbolista Kristapa Porziņģa komandas biedrs un viņa draugs Villijs Ernangomess ir apbēdināts, ka latvieti izsvilpa viņa atgriešanās spēlē pret Nacionālās basketbola asociācijas (NBA) komandu Ņujorkas “Knicks”.</p>
      <p>Porziņģis vasarā no “Knicks” tika aizmainīts uz Dalasas “Mavericks”, bet spānis Ernangomess kopš pagājušā gada pārstāv Šarlotas “Hornets” komandu. Abi savulaik cīnījās plecu pie pleca “Knicks” un Spānijas komandas “Sevilla” rindās.</p>
      <p>Jau ziņots, ka Porziņģi netika laipni uzņemts viņa atgriešanās spēlē “Madison Square Garden” arēnā, jo latvieti pamatīgi izsvilpa.</p>
      <figure>
        <iframe src="https://www.youtube.com/embed/DhyKTznZIBk" width="640" height="360" data-service="Youtube" scrolling="no"/>
      </figure>
      <p>“Cilvēki var domāt, ko vien vēlas, bet man ir žēl Kristapa,” medijam “New York Post” atklāja Ernangomess. “Viņš ir mans brālis un kopā pavadījām daudz laika šajā lieliskajā arēnā. Kad es kā viesu komandas spēlētājs ierodos Ņujorkā, mani uzņem laipni, bet žēl, ka pret Kristapu tika pausta šāda attieksme.”</p>
      <p>“Līdzjutēji zina tik daudz, cik viņi zina,” turpināja spāņu centra spēlētājs, kurš šogad kļuva par Pasaules kausa ieguvēju. “Tikai Porziņģis zina, kas notika patiesībā [aizmainīšanas sakarā], bet cilvēki spekulē par to, kas izskanējis publiski. Viņi var domāt un darīt, ko vēlas, bet žēl Kristapu, jo viņš “Knicks” labā darīja daudz.”</p>
      <p>Senāk izskanēja baumas, ka Porziņģis nebija apmierināts ar “Knicks” lēmumu aizmainīt Ernangomesu. “Mēs esam profesionāļi,” noteica spānis. “Viņš vēlējās mani komandā, jo esam tuvi draugi, bet es gribēju spēlēt basketbolu, jo tas ir mans darbs [Ernangomesam “Knicks” sastāvā netika dotas daudz minūtes laukumā]. Šovasar pavadījām daudz laika kopā un, protams, kādreiz atkal gribētu uzspēlēt ar Kristapu vienā komandā.”</p>
      <p>Ernangomess nākamajā sezonā kļūs par brīvo aģentu un, iespējams, būs jaunas komandas meklējumos. “Hornets” rindās viņš šosezon nospēlējis tikai četrus mačus, vidēji laukumā pavadot 9,5 minūtes un sakrājot 4,0 punktus mačā.</p>
      <p>Tikmēr Porziņģis 13 dueļos izcēlies ar vidēji 18,2 punktiem un 9,0 atlēkušajām bumbām caurmērā 31,4 minūtēs.</p>
    </article>
  </body>
</html>