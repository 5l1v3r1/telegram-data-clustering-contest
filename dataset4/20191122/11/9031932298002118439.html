<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/tesla-pokazala-pancerne-auto-podczas-prezentacji-cos-poszlo-nie-tak/"/>
    <meta property="og:site_name" content="Polsat News"/>
    <meta property="article:published_time" content="2019-11-22T11:39:00+00:00"/>
    <meta property="og:title" content="Tesla pokazała &quot;pancerne&quot; auto. Podczas prezentacji coś poszło nie tak"/>
    <meta property="og:description" content="Elon Musk zaprezentował kolejny, w pełni elektryczny pojazd. Nowa Tesla przyciąga wzrok futurystycznym wyglądem. Twórcy Cybertrucka chwalą się, że pojazd jest również pancerny. Podczas pokazu dla publiczności i mediów uderzano w samochód wielkim młotem oraz rzucano metalowymi kulami w szyby. Wówczas okazało się, że pojazd nie jest jednak tak odporny jak zapowiadano."/>
  </head>
  <body>
    <article>
      <h1>Tesla pokazała "pancerne" auto. Podczas prezentacji coś poszło nie tak</h1>
      <address>
        <time datetime="2019-11-22T11:39:00+00:00">22 Nov 2019, 11:39</time>
      </address>
      <p>
        <b>Elon Musk zaprezentował kolejny, w pełni elektryczny pojazd. Nowa Tesla przyciąga wzrok futurystycznym wyglądem. Twórcy Cybertrucka chwalą się, że pojazd jest również pancerny. Podczas pokazu dla publiczności i mediów uderzano w samochód wielkim młotem oraz rzucano metalowymi kulami w szyby. Wówczas okazało się, że pojazd nie jest jednak tak odporny jak zapowiadano.</b>
      </p>
      <related>
        <a href="https://www.geekweek.pl/news/2019-10-22/elon-musk-wyslal-pierwszego-tweeta-przez-swoj-kosmiczny-internet-o-nazwie-starlink/"/>
      </related>
      <p>Cybertruck przyspiesza do "setki" w 3 sekundy i rozpędza się do nawet 208 km/h. W najmocniejszej wersji dysponuje zasięgiem na poziomie ponad 500 kilometrów, a na swój pokład może zabrać sześć osób i ładunki o wadze ponad 1,5 tony. Pojazd liczy sobie 588 cm długości, 203 cm szerokości i 190 cm wysokości, a pomimo tego, w najlepszej wersji, trzy mocne silniki elektryczne zapewniają mu osiągi sportowych samochodów.</p>
      <p>
        <b>Nieudany test</b>
      </p>
      <p>Nowa Tesla ma być również bardzo odporna. Podczas prezentacji uderzano w karoserię auta potężnym młotem – nie spowodowało to żadnego wgniecenia. Gorzej poszło podczas próby wytrzymałościowej szyb, wykonanych z "przezroczystego metalu", jak twierdził sam Musk. W czasie prezentacji rzucono w szyby metalową kulą. Obie szyby nie przetrwały, zostały rozbite. - Kula nie przeszła - skomentował żartobliwie Musk. Dodał, że wytrzymałość szyb zostanie poprawiona.   </p>
      <figure>
        <iframe src="https://www.youtube.com/embed/m7atGkba-Z8" width="560" height="315" data-service="Youtube" scrolling="no"/>
      </figure>
      <p>Za najtańszą wersję Cybertrucka trzeba zapłacić prawie 40 tysięcy dolarów, czyli około 155 tysięcy złotych.</p>
      <figure>
        <img src="https://r.dcs.redcdn.pl/http/o2/redefine/cp/xs/xsrnrxaup237fbqtznv585gviiynobok.jpg"/>
        <figcaption>Cybertruck przyspiesza do "setki" w 3 sekundy i rozpędza się do nawet 208 km/h.</figcaption>
      </figure>
      <p>
        <b>"Gigafabryka" w Niemczech</b>
      </p>
      <p>W pierwszej połowie listopada Musk powiedział, że Tesla zbuduje "gigafabrykę" w Niemczech. Będzie to czwarta tego rodzaju inwestycja koncernu na świecie.</p>
      <p>
        <a href="https://www.polsatnews.pl/wiadomosc/2019-09-26/elektryczny-radiowoz-rozladowal-sie-podczas-poscigu/">
          <b>ZOBACZ: Elektryczny radiowóz rozładował się podczas pościgu</b>
        </a>
      </p>
      <p>Gigafactory 4 ma powstać niedaleko wciąż niedziałającego stołecznego lotniska BER. Produkcja ma się rozpocząć w 2021 roku od kompaktowego SUV-a Model Y, a także napędów i baterii - niespodziewanie ogłosił Musk we wtorek późnym wieczorem podczas gali, na której odbierał Złotą Kierownicę - nagrodę przyznawaną przez magazyn "Auto Bild". Oprócz tego w Berlinie powstanie centrum zajmujące się opracowywaniem nowych rozwiązań inżynieryjnych i wzornictwa.</p>
      <p> </p>
      <p>Uzasadniając wybór Niemiec na lokalizację fabryki, Musk wyjaśnił, że kraj ten może poszczycić się znakomitymi inżynierami.</p>
      <p> </p>
      <p>
        <b>30 proc. udziałów w europejskim rynku samochodów elektrycznych</b>
      </p>
      <p> </p>
      <p>Według informacji dziennika "Tagesspiegel" zakład zostanie zbudowany w miejscowości Gruenheide na południowy wschód od Berlina. Pracę znajdzie tam około 10 tys. osób.</p>
      <p> </p>
      <p>
        <a href="https://www.polsatnews.pl/wiadomosc/2019-09-10/tesla-jechala-autostrada-w-srodku-spali-kierowca-i-pasazer/">
          <b>ZOBACZ: Tesla jechała autostradą. W środku spali kierowca i pasażer</b>
        </a>
      </p>
      <p> </p>
      <p>- To kamień milowy na drodze do poszerzania naszych kompetencji w dziedzinie budowy baterii i elektromobilności. To także dowód na to, że Niemcy są atrakcyjnym miejscem dla przemysłu motoryzacyjnego - chwalił w środę decyzję Muska minister gospodarki RFN Peter Altmaier.</p>
      <p> </p>
      <p>Według szacunkowych danych, Tesla ma obecnie 30 proc. udziałów w europejskim rynku samochodów elektrycznych.</p>
      <p>
        <a href="https://www.polsatnews.pl/wideo/policja-mowi-nie-tzw-wyscigom-sloni-a-kierowcy-tirow-ze-problem-nie-lezy-tylko-po-ich-stronie_6719255/">WIDEO - Policja mówi "nie" tzw. wyścigom słoni. A kierowcy tirów, że problem nie leży tylko po ich stronie</a>
      </p>
      <figure>
        <img src="https://s.redefine.pl/file/o2/redefine/cp/p2/p2do55946fg8wz4wa1g25jha7b4kkb8r.jpg"/>
      </figure>
    </article>
  </body>
</html>