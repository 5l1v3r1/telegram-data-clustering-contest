<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837212-u-moz-rozroblyayut-zakonoproekt-pro-obovyazkove-strakhuvannya-vidpovidalnosti-likarya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T11:35:00+00:00"/>
    <meta property="og:title" content="У МОЗ розробляють законопроект про обов’язкове страхування відповідальності лікаря"/>
    <meta property="og:description" content="КИЇВ. 22 листопада. УНН. У міністерстві охорони здоров’я розробляють законопроект про обов’язкове страхування відповідальності, яке дозволить …"/>
  </head>
  <body>
    <article>
      <h1>У МОЗ розробляють законопроект про обов’язкове страхування відповідальності лікаря</h1>
      <address><time datetime="2019-11-22T11:35:00+00:00">22 Nov 2019, 11:35</time> by <a rel="author">Наталія Рябцева</a></address>
      <p><b>КИЇВ. 22 листопада. УНН</b>. У міністерстві охорони здоров’я розробляють законопроект про обов’язкове страхування відповідальності, яке дозволить лікарям почувати себе захищеними та сприятиме спілкуванню з пацієнтом без обвинувачень. Про це повідомила міністр охорони здоров’я Зоряна Скалецька під час прес-конференції у Житомирі, передає кореспондент <b>УНН</b>.</p>
      <p>"На стадії законопроекту: обов’язкове страхування відповідальності. Це той інструмент, який захищає лікаря - дуже часто від необґрунтованих звинувачень, а в інший спосіб, надає пацієнтам можливість бути захищеним, якщо раптом виникає ситуація. Це та річ, яка більше сприятиме нормальному спілкуванню без обвинувачень. Вона нам потрібна", - розповіла Скалецька.</p>
      <p>Міністр зазначила, що після 2014 року, після скасування санітарної служби, так і не вдалось створити нову модернізовано систему. Тож виникає дуже багато запитань хто та в яких ситуаціях несе відповідальність, хто та яке приймає рішення в епідемічних загостреннях.</p>
      <p>"На сьогодні, ми вже готуємо відповідь на ці питання, як системи громадського здоров’я – її розвиток. Система профілактичних заходів, звичайно: однією з перших є вакцинація, і дуже добре, що в нас регіони активно включились в цей процес, підіймають важливість і прискорюють кількість вакцинованих і рівень вакцинації покриття. Але цього недостатньо, і точно ми будемо більше працювати", - додала міністр.</p>
      <p>Як раніше повідомляв <b>УНН</b>, парламент майже 5 років не може схвалити норму <a href="https://www.unn.com.ua/uk/news/1835207-parlament-mayzhe-5-rokiv-ne-mozhe-skhvaliti-normu-pro-gidnu-zarplatu-likaryam-shvidkoyi-dopomogi?fbclid=IwAR0utFiHfolWWINxNa5oMKpUzlbYpVi-sp_C3ZKwFFdmjvvq5nlgl7WOGT4">про гідну зарплату</a> лікарям швидкої допомоги.</p>
    </article>
  </body>
</html>