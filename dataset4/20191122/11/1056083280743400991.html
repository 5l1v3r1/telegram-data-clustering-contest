<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100216/%D8%A7%D9%85%D8%B1%D9%88%D8%B2-%D8%AE%D9%88%D8%A7%D8%B3%D8%AA%D9%87-%D9%85%D8%B1%D8%AF%D9%85-%D8%A7%D8%B2-%D9%85%D8%B3%D8%A6%D9%88%D9%84%D8%A7%D9%86-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%B9%D8%A7%D9%85%D9%84%D8%A7%D9%86-%D8%A2%D8%B4%D9%88%D8%A8-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T11:05:09+00:00"/>
    <meta property="og:title" content="امروز خواسته مردم از مسئولان برخورد با عاملان آشوب است"/>
    <meta property="og:description" content="ایسنا/همدان امام جمعه همدان آشوب های اخیر را عامل نرسیدن مطالبات مردم به گوش مسئولان دانست و گفت: مسئولان با حمایت از مردم و شفاف سازی در اتفاقات اخیر به قانع سازی مردم بپردازند."/>
  </head>
  <body>
    <article>
      <h6 class="kicker">نماینده ولی فقیه در استان همدان:</h6>
      <h1>امروز خواسته مردم از مسئولان برخورد با عاملان آشوب است</h1>
      <address><time datetime="2019-11-22T11:05:09+00:00">22 Nov 2019, 11:05</time> by <a rel="author">سمیرا معارفی</a></address>
      <p>ایسنا/همدان امام جمعه همدان آشوب های اخیر را عامل نرسیدن مطالبات مردم به گوش مسئولان دانست و گفت: مسئولان با حمایت از مردم و شفاف سازی در اتفاقات اخیر به قانع سازی مردم بپردازند.</p>
      <p>حجت الاسلام والمسلمین حبیب الله شعبانی موثقی امروز در نمازجمعه همدان، با اشاره به اصل هدایت انسان در قرآن کریم اظهار کرد: بشر می تواند تشخیص دهد که در دنیای فانی در مسیر الهی قرار دارد یا در مسیر شیطانی ضمن اینکه در قرآن کریم نیز درستی یا نادرستی مسیر حرکت انسان آمده است.</p>
      <p>وی در ادامه تصریح کرد: حق الناس در عوالم دینی یکی از مصداق های رعایت حق بوده و امنیت نیز در همین مفهوم قرار دارد.</p>
      <p>وی با اشاره به سهمیه بندی بنزین در روزهای گذشته و بروز اعتشاشات در کشور اعلام کرد: اصل سهمیه‌بندی بنزین یک کار کارشناسی بود که مقام معظم رهبری نیز با احترام از تصمیم سران قوا حمایت کردند و ما نیز به تبعیت از ایشان به این تصمیم احترام گذاشته ایم.</p>
      <p>امام جمعه همدان افزود: در این زمینه باید اذهان جامعه آماده شده و برای شفاف سازی در برابر گله مندی مردم چاره اندیشی می شد که این امر چه ضرورت هایی داشته تا مردم نیز قانع شوند.</p>
      <p> وی با تاکید بر نظارت مسئولان بر بازار خاطرنشان کرد: امروز نگرانی مردم از افزایش قیمت کالاهای اساسی بوده و مسئولان باید با توجه به بازگشت یارانه بنزین به سبد حمایتی خانوارها مراقب تورم کالاها باشند.</p>
      <p>شعبانی موثقی خواستار همکاری مسئولان در کنترل قیمت ها در بازار شد و گفت: با نظارت جدی بر بازار می توان از آسیب به مردم جلوگیری کرده و آسودگی خاطر به خانه ها را برگرداند.</p>
      <p>وی آشوب ها و اغتشاشات اخیر را عامل نرسیدن صدای مردم به گوش مسئولان دانست و افزود: آشوب های هفته گذشته خسارت های میلیاردی به مردم وارد کرد که همه از جیب مردم رفته و مانع از رسیدگی به مطالبات مردم شد.</p>
      <p>وی با بیان اینکه این آشوب‌ها شهادت حافظان امنیت را در پی داشت، تصریح کرد: دشمنان خود به صراحت اعلام می‌کنند که این آشوب‌ها برنامه‌ریزی شده از سوی خودشان بوده است.</p>
      <p>شعبانی موثقی در ادامه تاکید کرد: امروز خواسته مردم برخورد با عاملان آشوب در کشور بوده و از مسئولان می خواهیم تا با جوانانی که از روی هیجان وارد این ماجرا شده و ارتباطی با عاملان فتنه ندارند با رافت اسلامی برخورد شود.</p>
      <p>وی در ادامه خطبه های نماز جمعه با گرامیداشت هفته بسیج گفت: امروز بسیجیان باید حافظ آرمان‌های امام(ره) و مقام معظم رهبری در میدان عمل و اندیشه باشند.</p>
      <p>نماینده ولی فقیه در استان با اشاره به روحانی که در روزهای گذشته به علت امر به معروف مورد سوء قصد قرار گرفت اظهار کرد: آمران به معروف هیچ گاه با پرخاش وارد مذاکره نشده و همین امر موجب سوء استفاده دیگران شده است.</p>
      <p>وی با اشاره به اینکه بسیاری از مسئولان و مردم از این روحانی تقدیر کردند، افزود: از سراسر کشور هم تماس‌هایی گرفته‌ شده و تشکر شده است؛ حتی از مسئولان کشوری نیز برای تشکر تماس گرفتند.اهمیت این امر در سراسر کشور نشانگر حمایت از آمران به معروف بوده است.</p>
      <p>وی  در پایان اظهار کرد: فیلم سینمایی «منطقه پروازممنوع» مبتنی بر نیاز جامعه امروز یعنی ایجاد اعتماد به ‌نفس در نسل جوانان امروز بوده که پیشنهاد می‌دهم این فیلم را ببینید.</p>
      <p>انتهای پیام</p>
    </article>
  </body>
</html>