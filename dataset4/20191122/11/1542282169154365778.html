<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/22/sovari-alla-statheri-h-katastasi-tis-ygeias-toy-manoli-glezou"/>
    <meta property="og:site_name" content="euronews"/>
    <meta property="article:published_time" content="2019-11-22T11:45:48+00:00"/>
    <meta property="og:title" content="Σοβαρή αλλά σταθερή η κατάσταση της υγείας του Μανώλη Γλέζου - Παρατείνεται η νοσηλεία του"/>
    <meta property="og:description" content="Νοσηλεύεται στην εντατική μονάδα του ΝΙΜΤΣ με οξεία αναπνευστική ανεπάρκεια"/>
  </head>
  <body>
    <article>
      <h1>Σοβαρή αλλά σταθερή η κατάσταση της υγείας του Μανώλη Γλέζου - Παρατείνεται η νοσηλεία του</h1>
      <address><time datetime="2019-11-22T11:45:48+00:00">22 Nov 2019, 11:45</time> by <a rel="author">euronews </a></address>
      <p>Ο Μανώλης Γλέζος νοσηλεύεται στην εντατική μονάδα του ΝΙΜΤΣ με οξεία αναπνευστική ανεπάρκεια. Ο κ. Γλέζος νοσηλευόταν από την Τρίτη με αναπνευστικά προβλήματα στην παθολογική κλινική του νοσοκομείου, αλλά λόγω της επιδείνωσης της κατάστασης του οι θεράποντες ιατροί αποφάσισαν την Πέμπτη τη μεταφορά του στην εντατική.</p>
      <p>Σύμφωνα με το ιατρικό ανακοινωθέν, ο Μανώλης Γλέζος εισήχθη στο νοσοκομείο για έλεγχο νευρολογικής πάθησης, η οποία ελέγχθηκε ταχέως. Λόγω του καρδιολογικού ιστορικού του κρίθηκε σκόπιμη η παρακολούθησή του στην καρδιολογική μονάδα.</p>
      <p>Η κατάσταση της υγείας του συνεχίζει να είναι σοβαρή, αλλά σταθερή.</p>
      <h3>Επίσκεψη Τσίπρα</h3>
      <p>Μια πολύ θερμή συνάντηση είχε την Παρασκευή, σύμφωνα με πηγές του ΣΥΡΙΖΑ, ο Αλέξης Τσίπρας με τον Μανώλη Γλέζο, προκειμένου να του συμπαρασταθεί και να ενημερωθεί για την κατάσταση της υγείας του.</p>
      <p>Ο πρόεδρος του ΣΥΡΙΖΑ επισκέφτηκε το ιστορικό στέλεχος της Αριστεράς στο ΝΙΜΤΣ, φεύγοντας από τη Βουλή. Κατά τις ίδιες πληροφορίες, ο Μανώλης Γλέζος, βλέποντας τον πρώην πρωθυπουργό, τον αγκάλιασε και τον φίλησε, ενώ είχαν την ευκαιρία να κάνουν μια σύντομη συζήτηση. Συγκεκριμένα, αναφέρουν οι ίδιες πηγές, παρότρυνε τον πρόεδρο του ΣΥΡΙΖΑ να προσέχει, ενώ εκτίμησε πως μπορεί τώρα να είναι δύσκολα τα πράγματα για το τόπο και για την Αριστερά, αλλά του εξέφρασε την διαίσθησή του ότι τα πράγματα στο μέλλον θα πάνε πολύ καλύτερα.</p>
      <p>Επίσης, ο Μανώλης Γλέζος ζήτησε από τον Αλέξη Τσίπρα να μεταφέρει την αγάπη του προς όλους και ο πρόεδρος του ΣΥΡΙΖΑ, από την πλευρά του, του ευχήθηκε περαστικά και του διαβίβασε τις ευχές όλων.</p>
      <h3>Επίσκεψη Κικίλια την Πέμπτη</h3>
      <p>Για την κατάσταση της υγείας του Μανώλη Γλέζου ενημερώθηκε ο πρωθυπουργός Κυριάκος Μητσοτάκης, ο οποίος βρίσκεται στο εξωτερικό, από τον υπουργό Υγείας Βασίλη Κικίλια, που τον επισκέφθηκε την Πέμπτη και συνομίλησε μαζί του καθώς και με τους θεράποντες γιατρούς.</p>
      <p>Ο υπουργός μετέφερε στον κ. Γλέζο τις θερμές ευχές του πρωθυπουργού για γρήγορη ανάρρωση.</p>
      <p>Τον Μανώλη Γλέζο στο ΝΙΜΤΣ επισκέφθηκε την Πέμπτη και ο Νίκος Βούτσης. Ο τέως πρόεδρος της Βουλής και βουλευτής του ΣΥΡΙΖΑ μετέβη στο νοσοκομείο από τη Βουλή και μετέφερε στον Μανώλη Γλέζο τις ευχές όλων των βουλευτών για «περαστικά».</p>
      <p>Σύμφωνα με πληροφορίες, ο Μανώλης Γλέζος, τον οποίο ο κ. Βούτσης είδε σε καλή κατάσταση, τον ευχαρίστησε και του είπε πως οι γιατροί κάνουν ό,τι μπορούν.</p>
    </article>
  </body>
</html>