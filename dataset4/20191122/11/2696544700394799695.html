<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Baranyi_Krisztina_elmondta_milyen_feltetelekkel_tamogatja_az_atletikai_stadion_epiteset"/>
    <meta property="og:site_name" content="HVG.hu"/>
    <meta property="article:published_time" content="2019-11-22T11:23:00+00:00"/>
    <meta property="og:title" content="Baranyi Krisztina elmondta, milyen feltételekkel támogatja az atlétikai stadion építését"/>
    <meta property="og:description" content="Budapest 2023-ban rendezne atlétikai világbajnokságot. A rendezés jogát elnyerte a város, stadion még nincs. A kerület új, ellenzéki polgármestere, Baranyi Krisztina elmondta, mi kell ahhoz, hogy Ferencváros megadja az engedélyt a stadion megépítésére."/>
  </head>
  <body>
    <article>
      <h1>Baranyi Krisztina elmondta, milyen feltételekkel támogatja az atlétikai stadion építését</h1>
      <address><time datetime="2019-11-22T11:23:00+00:00">22 Nov 2019, 11:23</time> by <a rel="author">hvg.hu</a></address>
      <p>
        <b>Budapest 2023-ban rendezne atlétikai világbajnokságot. A rendezés jogát elnyerte a város, stadion még nincs. A kerület új, ellenzéki polgármestere, Baranyi Krisztina elmondta, mi kell ahhoz, hogy Ferencváros megadja az engedélyt a stadion megépítésére.</b>
      </p>
      <p>Baranyi Krisztina <a href="https://hvg.hu/itthon/20191119_Baranyi_Krisztina_megszuntetne_a_Fradinak_jaro_70_millios_onkormanyzati_tamogatast">néhány nappal ezelőtt a Digi Sport egyik műsorában azt mondta</a>, „luxus megépíteni egy olyan stadiont, amelyet aztán szinte senki sem látogat majd a világverseny után, legfeljebb azok, akik azt használják.” Azonban szívesen beszélget a világbajnokság szervezőivel és meg lehet győzni. „Talán az atlétikai stadion esetében is lehetne kompromisszumot kötni, de egyelőre még nem jött ilyen ajánlat.”</p>
      <p>Pénteken Baranyi Krisztina sajtóbejárást tartott, ahol a hvg.hu munkatársa is ott volt. Elmondta, milyen feltételek teljesülése mellett támogatja a vb megrendezését, valamint a stadion megépítését.</p>
      <p>Ferencváros polgármestere nem atlétikai stadiont, hanem egy tömegsportigény kielégítésére alkalmas központot szeretne. Ezt a világbajnokság után átadnák a budapestieknek. A stadion mellé sok zöldet, szoborparkot, kutyafuttatót, játszóteret és szakrendelőt is elképzelt, ezek is a feltételei között szerepelnek.</p>
      <p>Feltétele, hogy:</p>
      <ul>
        <li>a diákváros koncepció első két üteme valósuljon meg, ami 4000 kollégiumi helyet jelent két éven belül;</li>
        <li>tárgyaljanak róla, hogy az Országos Széchenyi Könyvtár Ferencvárosra költözzön.</li>
      </ul>
      <p>Baranyi beszélt arról is, hogy maradjon meg a Vituki strand, azt adják át a közösségnek.</p>
      <blockquote>Ha ezek megvalósulnak, akkor Ferencváros megadja az engedélyt a stadion megépítésére.</blockquote>
      <h3>A témában korábban megírtuk:</h3>
      <ul>
        <li><a href="https://hvg.hu/sport/20191119_Tamogatja_az_atletikai_stadion_Csepel_onkormanyzata">Csepel önkormányzata támogatja az atlétikai stadion felépítését</a>;</li>
        <li><a href="https://hvg.hu/itthon/20191121_A_Momentum_belengette_a_nepszavazast_az_atletikai_stadionrol">A Momentum belengette a népszavazást az atlétikai stadionról</a>;</li>
        <li><a href="https://hvg.hu/itthon/20191118_A_fopolgarmester_az_atletika_mellett__Karacsony_a_Magyar_Atletikai_Szovetseg_vezetoivel_talalkozott">„A főpolgármester az atlétika mellett” – írták Karácsonyról a vele találkozó atlétikai vezetők</a>.</li>
      </ul>
      <p>A Fővárosi Közgyűlés november 27-én dönt az atlétikai stadionról.</p>
    </article>
  </body>
</html>