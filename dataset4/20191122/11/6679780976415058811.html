<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/serie-bergamoba-latogat-juventus-torinoba-az-inter"/>
    <meta property="og:site_name" content="Paraméter"/>
    <meta property="article:published_time" content="2019-11-22T11:49:00+00:00"/>
    <meta property="og:title" content="Serie A - Bergamóba látogat a Juventus, Torinóba az Inter"/>
    <meta property="og:description" content="A címvédő, listavezető Juventus és üldözője, az Internazionale is idegenben lép pályára az olasz labdarúgó-bajnokság hétvégi, 13. fordulójában."/>
  </head>
  <body>
    <article>
      <h1>Serie A - Bergamóba látogat a Juventus, Torinóba az Inter</h1>
      <h2>A címvédő, listavezető Juventus és üldözője, az Internazionale is idegenben lép pályára az olasz labdarúgó-bajnokság hétvégi, 13. fordulójában.</h2>
      <address>
        <time datetime="2019-11-22T11:49:00+00:00">22 Nov 2019, 11:49</time>
      </address>
      <p>A torinóiak az Atalanta vendégeként lépnek pályára. Az előző idény bronzérmese nincs jó formában, ugyanis legutóbbi hét tétmérkőzéséből csupán egyet nyert meg, a Serie A-ban pedig három kör óta nem gyűjtötte be a három pontot. Ennek fényében komoly meglepetés lenne, ha a mezőnyben egyedüliként veretlen Zebrák jó sorozata éppen Bergamóban szakadna meg.</p>
      <p>Az egypontos hátránnyal második milánóiak - ugyancsak szombaton - a Torino vendégei lesznek, s mindenképpen nyerniük kell, hogy tartsák a lépést a Juventusszal. Erre minden esélyük megvan a kék-feketéknek, mivel a Bikák csak a középmezőnyben foglalnak helyet, ráadásul hazai pályán elmúlt három bajnokijukon csupán két pontot gyűjtöttek.</p>
      <p>A jelentős hátránnyal a harmadik helyért küzdő csapatok közül a Lazio a Sassuolo, míg a meglepetésre negyedik Cagliari a Lecce vendége lesz, az AS Roma pedig a sereghajtó Bresciát fogadja.</p>
      <p>A szebb napokat megélt Napoli és AC Milan ezúttal éppen egymással küzd meg, s mindkét gárdának hatalmas szüksége lenne a győzelemre. A nápolyiak négy meccse nyeretlenek a Serie A-ban, így a hetedik helyre zuhantak, azaz még a nemzetközi kupaporondot jelentő pozíciókról is lecsúsztak. A Milan pedig két vereséget követően szeretne javítani hazai pályán, ráadásul számára nem is az európai szereplés a tét, sokkal inkább pozíciójának stabilizálása a középmezőnyben, mivel mindössze négy ponttal áll a kieső zóna előtt.</p>
      <p>
        <b>Serie A, 13. forduló:</b>
      </p>
      <p>
        <i>
          <b>szombat:</b>
        </i>
      </p>
      <p>
        <i>Atalanta-Juventus 15.00<br/>AC Milan-SSC Napoli 18.00<br/>Torino-Internazionale 20.45</i>
      </p>
      <p>
        <i>
          <b>vasárnap:</b>
        </i>
      </p>
      <p>
        <i>Bologna-Parma 12.30<br/>AS Roma-Brescia 15.00<br/>Sassuolo-SS Lazio 15.00<br/>Verona-Fiorentina 15.00<br/>Sampdoria-Udinese 18.00<br/>Lecce-Cagliari 20.45</i>
      </p>
      <p>
        <i>
          <b>hétfő:</b>
        </i>
      </p>
      <p>
        <i>SPAL-Genoa 20.45</i>
      </p>
      <p>
        <b>A tabella:</b>
      </p>
      <p>1. Juventus       12  20- 9  32 pont<br/>2. Internazionale 12  26-12  31<br/>3. SS Lazio       12  28-13  24<br/>4. Cagliari       12  23-12  24<br/>5. Atalanta       12  30-18  22<br/>6. AS Roma        12  20-14  22<br/>7. SSC Napoli     12  21-15  19<br/>8. Parma          12  18-15  17<br/>9. Fiorentina     12  18-19  16<br/>10. Verona         12  10-11  15<br/>11. Torino         12  15-17  14<br/>12. Udinese        12   8-18  14<br/>13. Sassuolo       11  21-21  13<br/>14. AC Milan       12  11-16  13  <br/>15. Bologna        12  16-20  12<br/>16. Lecce          12  15-25  10<br/>17. Genoa          12  14-26   9<br/>18. Sampdoria      12   7-19   9<br/>19. SPAL           12   7-18   8<br/>20. Brescia        11  10-20   7</p>
      <p>A 7. fordulóból elhalasztott Brescia-Sassuolo mérkőzést december 18-án játsszák.</p>
      <p>(MTI)</p>
    </article>
  </body>
</html>