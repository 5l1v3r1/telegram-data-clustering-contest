<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/fontos-allasfoglalas-az-elektromos-rollerrol"/>
    <meta property="og:site_name" content="infostart"/>
    <meta property="article:published_time" content="2019-11-22T11:08:00+00:00"/>
    <meta property="og:title" content="Fontos állásfoglalás az elektromos rollerről"/>
    <meta property="og:description" content="Pintér Sándor belügyminiszter is megszólalt a nagy vitában: minek minősül az új közlekedési eszköz?"/>
  </head>
  <body>
    <article>
      <h1>Fontos állásfoglalás az elektromos rollerről</h1>
      <address><time datetime="2019-11-22T11:08:00+00:00">22 Nov 2019, 11:08</time> by <a rel="author">Infostart</a></address>
      <h3>Pintér Sándor belügyminiszter is megszólalt a nagy vitában: minek minősül az új közlekedési eszköz?</h3>
      <p>Vadai Ágnes, a Demokratikus Koalíció parlamenti képviselője intézett írásbeli kérdést Pintér Sándorhoz, amelyben azt tudakolta, hogy miért segédmotoros kerékpár az elektromos roller. "A rendőrség szándékosan akar baleseteket okozni elektromos rollerekkel az utakon?" – tette fel a kérdést a képviselő.</p>
      <p>A belügyminiszter rövid válaszában azt közölte, hogy „az elektromos rollert a hatályos szabályozás alapján, külön eltérő rendelkezés hiányában</p>
      <blockquote>csak segédmotoros kerékpárnak lehet megfeleltetni”.</blockquote>
      <p>Azt is hozzátette, hogy a rendőrség a jogszabályok alapján köteles eljárni.</p>
      <p>Az akár 25 kilométer/órás sebességre is képes rollerek elárasztják Budapestet, és az úttesten és a járdán is veszélyes helyzetet teremtenek. A kialakult probléma megoldására először az InfoRádióban vetette fel Révész Máriusz, az aktív Magyarországért felelős kormánybiztos, hogy az elektromos rollerek és más járművek miatt szükség van a KRESZ módosítására, mert ezekre az eszközökre jelenleg semmilyen közúti szabályozás nem vonatkozik. A Kormányzati Tájékoztatási Központ viszont nem sokkal később azt közölte, hogy ilyen elképzelés nincs a kormány asztalán.</p>
      <p>Később azonban kiderült, hogy az Innovációs és Technológiai Minisztérium részvételével zajlik a KRESZ átfogó módosításának előkészítése, és e csomag részeként szabályozhatják az elektromos rollerek használatát is.</p>
      <p>Pintér Sándor válasza abban a tekintetben irányadó mostantól, hogy a rendőrség eszerint a segédmotoros kerékpárokra érvényes szabályok szerint ítéli meg a rollerek közlekedését, mert eddig ez a KRESZ előírásai szerint nem volt egyértelmű.</p>
      <p>A közterületek kezelői az átfogó szabályozásig is igyekeznek megoldást találni, legutóbb éppen a Kossuth térről tiltották ki a e-rollereket, de korábban a Belvárosban és a budai Várban is korlátozták a használatukat.</p>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>