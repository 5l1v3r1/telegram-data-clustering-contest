<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/puterea-gandului/netanyahu-cere-o-comisie-care-sa-i-ancheteze-pe-anchetatori-18605240"/>
    <meta property="og:site_name" content="Gândul"/>
    <meta property="article:published_time" content="2019-11-22T11:58:39+00:00"/>
    <meta property="og:title" content="Netanyahu cere o Comisie care să-i ancheteze pe anchetatori"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Netanyahu cere o Comisie care să-i ancheteze pe anchetatori</h1>
      <h2>Bibi Talent declară că i s-au fabricat dosare, iar matorii au fost torturaţi.</h2>
      <address><time datetime="2019-11-22T11:58:39+00:00">22 Nov 2019, 11:58</time> by <a rel="author" href="https://www.gandul.info/autor/lelia-munteanu" target="_blank">Lelia MUNTEANU</a></address>
      <p>Aseară, la ora 19.30 Procurorul General al Israelului, într-o conferinţă de presă, şi-a anunţat decizia în privitoare la cel mai longeviv premier: fraudă şi abuz de încredere în două dosare şi mită într-un al treilea.<br/><br/>Pentru întîia oară un prim ministru în funcţie e subiectul unor acuzaţii penale. Ehud Olmert nu era în funcţie când a fost acuzat de abuz în serviciu şi condamnat. În 2014 a fost trimis după gratii, executând 19 luni în închisoarea Maasiyahu, la Ramlah. Când Olmert se afla încă în funtea Guvernului, fiind doar suspect, Netanyahu făcea asupra lui presiuni enorme să demisioneze. Acum, declaraţiile lui Bibi umplu reţelele de socializare şi se întorc împotriva sa: “nu mai eşti legitim!”, “nu ai dreptul moral de a conduce ţara”, “eşti în conflict de interese!”. Olmert s-a retras înainte de a fi acuzat. (De subliniat că faptele lui Olmert nu fuseseră comise în timpul exercitării mandatului, ci înainte). <br/><br/>La o oră după conferinţa de presă a Procurorului General Avichai Mandelblit, a ieşit şi Bibi Talent în conferinţă de presă. A început discursul cu glasul frânt, vibrând de emoţie, mărturisind cât de mult îşi iubeşte ţărişoara (îmi părea că ascult discursul lui Caţavencu, din actul III al Scrisorii pierdute). Apoi, inegalabilul orator a acuzat o tentativă de lovitură de stat împotriva sieşi. S-a prezentat ca o victimă a procurorilor (e un virtuoz al victimizării). A declarat că Mandelblit e un jurist bun, dar a căzut în plasa conspiratorilor care au dorit să schimbe premierul. “Mi-au fabricat dosare! (…). Cer să se alcătuiască o Comisie care să-i ancheteze pe anchetatori! (…). Martorilor de stat li s-au obţinut declaraţiile şi acceptul de a fi martor de stat prin torturi şi ameninţări directe şi indirecte (…). Toate mărturiile sunt false! (…). Poporul şi-a pierdut încrederea în Justiţie! Sistemul e infestat şi mă voi strădui să-l curăţ”.<br/><br/>Şi-a încheiat intervenţia cu patos, prezentându-se ca un mare patriot (un adevăr), ca un mare luptător pentru interesele ţării sale (alt adevăr). S-a legat că va continua să se bată pentru a dovedi că e nevinovat (o va face, fără îndoială, cu legendara sa îndârjire).<br/><br/>Ziarele de dimineaţă titrau “Statul Israel contra lui Benjamin Netanyahu”, deşi discursul de aseară al premierului s-ar fi putut mai degrabă intitula “Benjamin Netanyahu contra Statului Israel”. Titlul editorialistului Nahum Barnea de la Yedioth Ahronoth: “Nu mai boci!”. Veteranul presei israeliene a răspuns mărturisirii “îmi iubesc ţara mai mult ca orice pe lume” cu “nu ţi se cuvine nimic!”.<br/><br/>Cred, totuşi, că premierului celui mai longeviv i se cuvin multe, ca unuia care a făcut şi a obţinut multe pentru naţiunea sa. Problema e că nu poate fi aşezat, aşa cum şi-ar dori, deasupra Legii.<br/><br/>Legea îi permite să-şi continue mandatul de prim ministru al unui Guvern de tranziţie. Timp de 30 de zile are răgazul de a cere să nu I se ridice imunitatea parlamentară. Problema este că n-are cui s-o ceară – comisia parlamentară îndrituită să decidă nu se poate întruni, pentru că nu există (comisiile parlamentare nu funcţionează cât timp la conducere se află un Guvern de tranziţie). Diverse alte probleme ridică decizia Procurorului General şi lipsa procedurilor într-o astfel de situaţie cu totul inedită. Până când se poate amâna trimiterea în judecată? Poate fi amânată doar pentru că nu există instituţia care să aprobe sau nu imunitatea? În cazul în care în martie anul viitor se vor organiza din nou alegeri, iar partidul lui Netanyahu le va câştiga, mai poate preşedintele să-i încredinţeze mandatul formării Guvernului?<br/><br/>Israelul a devenit teatrul unor foarte sofisticate dezbateri juridice.</p>
      <related>
        <h4>Citeşte şi</h4>
        <a href="https://www.gandul.info/puterea-gandului/america-lui-trump-ajutor-electoral-pentru-bibi-in-dispretul-rezolutiilor-onu-18602859?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/puterea-gandului/mr-iohannis-je-souhaite-rester-au-pouvoir-durant-deux-mandats-18599315?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/puterea-gandului/profesorii-de-la-studii-politice-si-au-dus-studentii-ca-la-zoo-sa-l-vada-pe-candidatul-iohannis-in-habitatul-sau-18596709?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>