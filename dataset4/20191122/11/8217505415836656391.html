<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corsedimoto.com/motomondiale/motogp-marc-marquez-grazie-jorge-ci-mancherai/"/>
    <meta property="og:site_name" content="Corsedimoto"/>
    <meta property="article:published_time" content="2019-11-22T11:32:22+00:00"/>
    <meta property="og:title" content="MotoGP, Marc Márquez: “Grazie Jorge, ci mancherai”"/>
    <meta property="og:description" content="Marc Márquez parla dell'esordio di suo fratello in Honda, del rinnovo di contratto ormai ai dettagli e del suo ex compagno di box: &quot;Ci mancherà tantissimo&quot;."/>
  </head>
  <body>
    <article>
      <h1>MotoGP, Marc Márquez: “Grazie Jorge, ci mancherai”</h1>
      <h2>Marc Márquez parla dell'esordio di suo fratello in Honda, del rinnovo di contratto ormai ai dettagli e del suo ex compagno di box: "Ci mancherà tantissimo".</h2>
      <address><time datetime="2019-11-22T11:32:22+00:00">22 Nov 2019, 11:32</time> by <a rel="author" href="https://www.corsedimoto.com/author/luigiciamburr/" target="_blank">Luigi Ciamburro</a></address>
      <p>A Madrid Marc Márquez ha inaugurato la nuova mostra di tute degli ultimi 50 anni di Repsol. I fan potranno ammirare non solo l’abbigliamento da corsa del campione in carica, ma anche i cimeli di Angel Nieto, Carlos Sainz, Toni Bou o Pedro Martínez de la Rosa. “<i>Gli sponsor come Repsol sono necessari per il nostro successo</i>“, ha ammesso il pilota di Cervera, reduce dal test MotoGP di Valencia.</p>
      <p>La Honda 2020 sarà una moto essenzialmente poco diversa da quella con cui ha dominato la stagione 2019. Piccoli miglioramenti per provare a migliorare la percorrenza in curva senza prendere troppi rischi. Ma a patto di nulla togliere alla potenza della RC213V che ha marcato la differenza rispetto a Honda e Yamaha. <i>“Stiamo cercando di migliorare perché non sai mai cosa faranno gli avversari. È una moto che quest’anno è andata molto bene, ma è ancora una moto difficile da capire per molti piloti ed è qui che stiamo lavorando</i>“. <a href="https://www.corsedimoto.com/motomondiale/motogp-andrea-dovizioso-promuove-la-gp20-honda-copia-il-maxi-codone/">Occhi puntati anche sul codone Ducati</a>, ma è il telaio l’elemento al vaglio già da molti mesi: “<i>Abbiamo vinto 12 gare, ottenuto 18 podi, molti punti, ma è ancora una moto difficile. Vogliamo realizzare una moto con cui andare altrettanto veloce</i> – ha aggiunto Marc Marquez –<i>, ma con maggiore facilità</i>“.</p>
      <h3>L’ARRIVO DI ALEX E IL RINNOVO DEL CONTRATTO</h3>
      <p>La principale novità nel box HRC è però la presenza di suo fratello Alex dopo l’addio di Jorge Lorenzo. Da lunedì condivideranno lo stesso box e potranno lavorare più a stretto contatto. “<i>La MotoGP è una categoria difficile e la Honda è una moto con cui sono caduto molte volte per trovare il limite. Professionalmente sappiamo differenziare molto bene e so qual è il mio obiettivo: continuare a lavorare con la stessa intensità e lottare per il titolo</i>”. Sul circuito i due fratelli si sono incontrati solo a sera per qualche scambio di informazioni, visto che condividevano lo stesso camper per dormire. “<i>Nel box ho molto a cui pensare e non posso badare ad altro</i>“.</p>
      <p>Nell’inverno si lavorerà non solo per allestire la RC213V 2020, ma anche per definire gli ultimi dettagli del rinnovo con HRC. “<i>La prima cosa su cui ci siamo concentrati è la parte sportiva e tecnica</i> – ha concluso Marc Márquez -. <i>Un bellissimo progetto, per garantire che entrambe le parti offrano tutto. Honda mi ha dato la possibilità di esordire in MotoGP e quindi resta la mia priorità</i>”. Infine una nota di gratitudine per l’ex compagno di team Jorge Lorenzo: “<i>Ci mancherà sempre. Quello che ha fatto per lo sport e il motociclismo in generale è qualcosa che è alla portata di pochissimi</i>“.</p>
    </article>
  </body>
</html>