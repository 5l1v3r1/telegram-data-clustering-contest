<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.affarsvarlden.se/bors-ekonominyheter/ninja-casino-falls-spelreklamen-inte-mattfull-6979437"/>
    <meta property="og:site_name" content="Affärsvärlden"/>
    <meta property="article:published_time" content="2019-11-22T11:27:00+00:00"/>
    <meta property="og:title" content="Ninja Casino fälls - spelreklamen inte måttfull"/>
    <meta property="og:description" content="Uttryck som &quot;Blixtsnabba utbetalningar&quot; och &quot;Här är klockrena vägen till guldet&quot; strider mot lagen om måttfullhet i spelreklam och får inte användas i marknadsföring om spel. Det beslutar Patent..."/>
  </head>
  <body>
    <article>
      <h1>Ninja Casino fälls - spelreklamen inte måttfull</h1>
      <address>
        <time datetime="2019-11-22T11:27:00+00:00">22 Nov 2019, 11:27</time>
      </address>
      <p>
        <b>Uttryck som "Blixtsnabba utbetalningar" och "Här är klockrena vägen till guldet" strider mot lagen om måttfullhet i spelreklam och får inte användas i marknadsföring om spel. Det beslutar Patent- och marknadsdomstolen som nu för första gången prövat frågan om måttfullhetskrav i spelreklamen.</b>
      </p>
      <p>Konsumentombudsmannen (KO) stämde 2018 Elec Games i Patent- och marknadsdomstolen för marknadsföringen av spelsajten Ninja Casino, som KO ansåg stred mot kravet om måttfullhet i spelreklam. Förutom en pop up-annons som ansågs alltför påträngande stämdes även bolaget för användningen av uttryck som "Spela nu!" och "Vinsten på banken inom 5 min".</p>
      <p>Spelsajten Ninja Casino har av andra anledningar blivit av med sin spellicens och verkar inte längre i Sverige.</p>
      <p>Läs mer: <a href="https://www.affarsvarlden.se/bors-ekonominyheter/global-gaming-dotter-forlorar-spellicens-efter-allvarliga-brister-6962178">Global Gaming-dotter förlorar spellicens - efter allvarliga brister</a></p>
      <h3>Koppling till spelproblem</h3>
      <p>Sammanlagt ingick 20 påståenden i stämningsansökan, som nu domstolen bedömer samtliga strider mot kravet på måttfullhet. Också den så kallade pop up-annonsen bedöms strida mot kraven. Skulle förbudet inte följas riskeras vite om en halv miljon kronor.</p>
      <p>"Domstolen har bedömt att det finns ett samband mellan spelreklam och spelproblem och har tagit särskild hänsyn till hur marknadsföringen uppfattas av personer som har eller ligger i farozonen att utveckla spelproblem", säger rättens ordförande, rådmannen Alexander Ramsay i ett pressmeddelande.</p>
      <p>Elec Games har anfört att deras marknadsföring bör sättas i relation till andra aktörers marknadsföring av spel, särskilt stagligt ägda Svenska spel. Domstolen anser dock att andra aktörers reklam är irrelevant i sammanhanget.</p>
      <p>"Måttfullhetskravet har funnits i svensk lagstiftning sedan den 1 januari 2017. Att dess innebörd inte prövats i domstol innan Konsumentombudsmannen i december 2018 väckte den nu aktuella talan innebär inte att den marknadsföring som existerat på marknaden i mellantiden utgör en etablerad och accepterad praxis", står det i domen.</p>
      <h3>Önskat prejudikat</h3>
      <p>Både KO och spelbranschen har upplevt en otydlighet för vad begreppet måttfullhet innebär och domstolsprövningen har väntats ge tydligare besked om hur det kan tolkas.</p>
      <p>- Vi upplever att vi behöver ha ett prejudikat här, sade Gunnar Wikström, processråd vid KO, tidigare till TT.</p>
      <p>Domen i Patent- och marknadsdomstolen kan överklagas till Patent- och marknadsöverdomstolen.</p>
      <ul>
        <li>
          <a href="http://www.facebook.com/sharer/sharer.php?u=https%3A%2F%2Fwww.affarsvarlden.se%2Fbors-ekonominyheter%2Fninja-casino-falls-spelreklamen-inte-mattfull-6979437&amp;title=Ninja%20Casino%20f%C3%A4lls%20-%20spelreklamen%20inte%20m%C3%A5ttfull&amp;description=Uttryck%20som%20%22Blixtsnabba%20utbetalningar%22%20och%20%22H%C3%A4r%20%C3%A4r%20klockrena%20v%C3%A4gen%20till%20guldet%22%20strider%20mot%20lagen%20om%20m%C3%A5ttfullhet%20i%20spelreklam%20och%20f%C3%A5r%20inte%20anv%C3%A4ndas%20i%20marknadsf%C3%B6ring%20om%20spel.%20Det%20beslutar%20Patent-%20och%20marknadsdomstolen%20som%20nu%20f%C3%B6r%20f%C3%B6rsta%20g%C3%A5ngen%20pr%C3%B6vat%20fr%C3%A5gan%20om%20m%C3%A5ttfullhetskrav%20i%20spelreklamen.">Facebook</a>
        </li>
        <li>
          <a href="http://twitter.com/share?text=Ninja%20Casino%20f%C3%A4lls%20-%20spelreklamen%20inte%20m%C3%A5ttfull&amp;url=https%3A%2F%2Fwww.affarsvarlden.se%2Fbors-ekonominyheter%2Fninja-casino-falls-spelreklamen-inte-mattfull-6979437">Twitter</a>
        </li>
        <li>
          <a href="http://www.linkedin.com/shareArticle?mini=true&amp;url=https%3A%2F%2Fwww.affarsvarlden.se%2Fbors-ekonominyheter%2Fninja-casino-falls-spelreklamen-inte-mattfull-6979437&amp;title=Ninja%20Casino%20f%C3%A4lls%20-%20spelreklamen%20inte%20m%C3%A5ttfull">Linked in</a>
        </li>
        <li>
          <a href="http://www.reddit.com/submit?url=https%3A%2F%2Fwww.affarsvarlden.se%2Fbors-ekonominyheter%2Fninja-casino-falls-spelreklamen-inte-mattfull-6979437&amp;title=Ninja%20Casino%20f%C3%A4lls%20-%20spelreklamen%20inte%20m%C3%A5ttfull">Reddit</a>
        </li>
        <li>Mail</li>
      </ul>
    </article>
  </body>
</html>