<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491129-%ce%acdonis-georgiadis-o-kosmos-tha-dei-ayximeno-eisodima/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T11:21:43+00:00"/>
    <meta property="og:title" content="Άδωνις Γεωργιάδης: Ο κόσμος θα δει αυξημένο εισόδημα"/>
    <meta property="og:description" content="«Οι προβλέψεις όλων των διεθνών οργανισμών, άλλες περισσότερο κι άλλες λιγότερο, δείχνουν μεγαλύτερη ανάπτυξη για το 2020 απ' ότι προέβλεπαν πριν. Σας λέω"/>
  </head>
  <body>
    <article>
      <h1>Άδωνις Γεωργιάδης: Ο κόσμος θα δει αυξημένο εισόδημα</h1>
      <address><time datetime="2019-11-22T11:21:43+00:00">22 Nov 2019, 11:21</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491129-%ce%acdonis-georgiadis-o-kosmos-tha-dei-ayximeno-eisodima/#">Facebook 0</a>
        </li>
        <li>
          <a href="https://www.eleftherostypos.gr/politiki/491129-%ce%acdonis-georgiadis-o-kosmos-tha-dei-ayximeno-eisodima/#">Twitter</a>
        </li>
        <li>
          <a href="https://www.eleftherostypos.gr/politiki/491129-%ce%acdonis-georgiadis-o-kosmos-tha-dei-ayximeno-eisodima/#">LinkedIn</a>
        </li>
        <li>
          <a href="https://www.eleftherostypos.gr/politiki/491129-%ce%acdonis-georgiadis-o-kosmos-tha-dei-ayximeno-eisodima/#">Περισσότερα</a>
        </li>
      </ul>
      <p>«Οι προβλέψεις όλων των διεθνών οργανισμών, άλλες περισσότερο κι άλλες λιγότερο, δείχνουν μεγαλύτερη ανάπτυξη για το 2020 απ’ ότι προέβλεπαν πριν. Σας λέω όμως ότι κι αυτοί θα πέσουν έξω και η ανάπτυξη θα είναι ακόμη μεγαλύτερη».</p>
      <p>Αυτό σημείωσε ο υπουργός Ανάπτυξης και Επενδύσεων, Άδωνις Γεωργιάδης, σε συνέντευξή του σήμερα, στο OPEN TV.</p>
      <p>Για τον προϋπολογισμό ο υπουργός επεσήμανε: «Κάνουμε ακριβώς αυτά που είπαμε προεκλογικά. Είπαμε θα μειώσουμε τον ΕΝΦΙΑ, τον μειώσαμε. Είπαμε θα μειώσουμε τον φόρο στις επιχειρήσεις, τον μειώνουμε. Είπαμε θα μειώσουμε το μέρισμα στις επιχειρήσεις, το μειώνουμε. Είπαμε θα εξαιρέσουμε τον ΦΠΑ από τις οικοδομές για τα επόμενα τρία χρόνια, το κάναμε. Δεν νομίζω να έχει υπάρξει κυβέρνηση που να έχει εφαρμόσει κατά γράμμα το προεκλογικό της πρόγραμμα στον βαθμό που το έχει κάνει η κυβέρνηση του Κυριάκου Μητσοτάκη.</p>
      <p>Ο κόσμος θα δει αυξημένο εισόδημα, γιατί θα πληρώσει λιγότερους φόρους. Όταν πληρώνεις λιγότερους φόρους, βλέπεις αυξημένο εισόδημα. Εφόσον όλα πάνε καλά, του χρόνου θα πληρώσουν ακόμα λιγότερους φόρους και ούτω καθεξής».</p>
      <p>
        <b>Για τις προβλέψεις όσον αφορά την αύξηση του ΑΕΠ το 2020 ο κ. Γεωργιάδης υπογράμμισε:</b>
      </p>
      <p>«Η ανάπτυξη μιας χώρας δεν γίνεται αυτόματα, μ ‘ ένα κουμπί. Η ανάπτυξη προκύπτει συνολικά από μια μεγάλη προσπάθεια. Κι όταν αυτό αρχίζει και αποδίδει, το καταλαβαίνουμε μετά όλοι μας στην καθημερινή μας ζωή όταν, για παράδειγμα, αρχίζουμε να βρίσκουμε ευκολότερα δουλειά και τα καταστήματά μας κάνουν μεγαλύτερο τζίρο. Η προσπάθειά μας, λοιπόν, αρχίζει και αποδίδει. Κι όπως βλέπετε, οι προβλέψεις όλων των διεθνών οργανισμών, άλλες περισσότερο κι άλλες λιγότερο, δείχνουν μεγαλύτερη ανάπτυξη για το 2020 απ’ ότι προέβλεπαν πριν. Σας λέω όμως ότι κι αυτοί θα πέσουν έξω και η ανάπτυξη θα είναι ακόμη μεγαλύτερη».</p>
      <p>
        <b>Μεταναστευτικό</b>
      </p>
      <p>«Έχουμε ένα εθνικό πρόβλημα και πρέπει να το λύσουμε όλοι μαζί ανθρώπινα» ανέφερε ο υπουργός σε ερώτηση σχετικά με το μεταναστευτικό. Συγκεκριμένα είπε: «Η Ν.Δ. έλεγε προεκλογικά για το μεταναστευτικό ότι θα προχωρήσει σε κλειστού τύπου προαναχωρησιακά κέντρα και ταχύτερες διαδικασίες απελάσεων των λαθρομεταναστών. Τι ανακοίνωσαν οι κ. Πέτσας και Στεφανής; Ακριβώς αυτά. Με τα κλειστά τύπου κέντρα δεν θα περιφέρονται στα νησιά. Με το νέο νόμο, εντός εξαμήνου, θα έχουν απελαθεί. Έχουμε ένα εθνικό πρόβλημα και πρέπει να το λύσουμε όλοι μαζί ανθρώπινα. Πρέπει όλοι να “βάλουμε πλάτη” μέχρι να μπορέσει η χώρα να διαχειριστεί ένα πραγματικό πρόβλημα».</p>
      <p>
        <b>Για το πανεπιστημιακό άσυλο ο ίδιος δήλωσε:</b>
      </p>
      <p>«Για να αντιληφθεί ο κόσμος πόσοι ψεύτες, υποκριτές και φαρισαίοι είναι οι ΣΥΡΙΖΑίοι: φώναζαν μια εβδομάδα για την αστυνομία ότι παραβίασε το άσυλο στην ΑΣΟΕΕ αλλά δεν τους πειράζει γι’ αυτούς που μπήκαν χθες στις φοιτητικές συνελεύσεις, έφτυναν και έδερναν τους φοιτητές και τους έπαιρναν τα κινητά. Δηλαδή, για την αριστερά, το άσυλο παραβιάζεται μόνο αν μπαίνει η αστυνομία να εφαρμόσει το νόμο και δεν παραβιάζεται αν μπαίνουν μέσα αυτοί και δέρνουν τα παιδιά μας; Το λέω για να καταλάβει ο κόσμος το μέγεθος της υποκρισίας του ΣΥΡΙΖΑ».</p>
      <p>
        <b>Επίσκεψη στα Ναυπηγεία Νεωρίου Σύρου στις 3 Δεκέμβρη</b>
      </p>
      <p>Ο υπουργός γνωστοποίησε ότι στις 3 Δεκεμβρίου θα πραγματοποιηθεί εκδήλωση στα Ναυπηγεία Νεωρίου Σύρου. Όπως είπε: «θα είμαστε προσκεκλημένοι σε μια μεγάλη εκδήλωση, καθώς λύσαμε οριστικά το θέμα της εξυγίανσής τους και πληρώθηκαν τα δεδουλευμένα οι εργαζόμενοι».</p>
      <p>Τέλος για τη χειραψία του με τον πρόεδρο του ΣΥΡΙΖΑ κ. Τσίπρα στο Προεδρικό Μέγαρο ο κ. Γεωργιάδης είπε: «Συγγνώμη που δεν ακολουθήσαμε τις τακτικές των αντιεξουσιαστών – φίλων του κ. Τσίπρα να φτύνουμε ο ένας τον άλλο στον Προεδρικό Μέγαρο κι είχαμε πολιτισμένη συμπεριφορά. Πάντα όταν είμαστε σε επίσημες εκδηλώσεις, θα φερόμαστε πολιτισμένα. Το να φερόμαστε πολιτισμένα και κόσμια δεν σημαίνει ότι αίρονται οι πολιτικές διαφορές μας».</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491129-%ce%acdonis-georgiadis-o-kosmos-tha-dei-ayximeno-eisodima/#">Facebook 0</a>
        </li>
        <li>
          <a href="https://www.eleftherostypos.gr/politiki/491129-%ce%acdonis-georgiadis-o-kosmos-tha-dei-ayximeno-eisodima/#">Twitter</a>
        </li>
        <li>
          <a href="https://www.eleftherostypos.gr/politiki/491129-%ce%acdonis-georgiadis-o-kosmos-tha-dei-ayximeno-eisodima/#">LinkedIn</a>
        </li>
        <li>
          <a href="https://www.eleftherostypos.gr/politiki/491129-%ce%acdonis-georgiadis-o-kosmos-tha-dei-ayximeno-eisodima/#">Περισσότερα</a>
        </li>
      </ul>
    </article>
  </body>
</html>