<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/is-weduwe-krijgt-vijf-jaar-cel-maar-behoudt-belgische-nationaliteit~addb6488/"/>
    <meta property="og:site_name" content="HLN"/>
    <meta property="article:published_time" content="2019-11-22T11:36:00+00:00"/>
    <meta property="og:title" content="IS-weduwe krijgt vijf jaar cel, maar behoudt Belgische nationaliteit"/>
    <meta property="og:description" content="De correctionele rechtbank van Antwerpen heeft Soraya E. (25) uit Deurne, die twee keer met een Syriëstrijder trouwde, veroordeeld tot vijf jaar cel en 8.000 euro boete voor haar deelname aan de ac..."/>
  </head>
  <body>
    <article>
      <h1>IS-weduwe krijgt vijf jaar cel, maar behoudt Belgische nationaliteit</h1>
      <address><time datetime="2019-11-22T11:36:00+00:00">22 Nov 2019, 11:36</time> by <a rel="author">PVZ , AW</a></address>
      <p>
        <b>De correctionele rechtbank van Antwerpen heeft Soraya E. (25) uit Deurne, die twee keer met een Syriëstrijder trouwde, veroordeeld tot vijf jaar cel en 8.000 euro boete voor haar deelname aan de activiteiten van terreurgroep Islamitische Staat. De federale procureur had ook de vervallenverklaring van haar Belgische nationaliteit gevorderd, maar daar ging de rechtbank niet op in. Wel werd haar onmiddellijke aanhouding bevolen. De vrouw verblijft volgens haar advocaat nog altijd in gevangenenkamp Al-Hol in Syrië.</b>
      </p>
      <p>Soraya E. was op 13 juni 2014 met Fayssal O. getrouwd. Ze liet haar familie in de waan dat ze op huwelijksreis gingen naar Italië, maar in werkelijkheid trokken ze naar Syrië, waar ze zich aansloten bij Islamitische Staat. Toen haar moeder dat vernam, deed ze aangifte. Ze verklaarde dat haar dochter voor haar vertrek erg veranderd was: ze droeg een donkere nikab en stond ‘s ochtends op om te bidden.</p>
      <p>De Deurnese hield wel contact met haar familieleden. Zo vernamen ze in juni 2015 dat Fayssal O. gesneuveld zou zijn. Soraya E. was toen zwanger en beviel later van een dochter. In oktober 2015 werd ze de derde vrouw van een Nederlandse Syriëstrijder, bij wie ze een tweede dochter kreeg. Ook hij is intussen gestorven. Enkele maanden na zijn dood kreeg ze nog een derde kind.</p>
      <h3>Chatberichten</h3>
      <p>Haar advocaat Jos Vander Velpen had aangevoerd dat Soraya E. onder valse voorwendsels door haar eerste echtgenoot mee naar Syrië werd genomen en dat ze er niet uit vrije wil of uit jihadistische overwegingen verbleef. De rechtbank geloofde dat niet en verwees naar de inhoud van de chatberichten met haar familie.</p>
      <p>Daaruit blijkt dat Soraya E. weloverwogen met haar echtgenoot naar Syrië was gereisd om er te gaan leven in het kalifaat en er zich te onderwerpen aan de strikte regels. Er waren momenten waarop een terugkeer geopperd werd, voornamelijk omdat ze haar familie miste of wanneer er ruzie was met haar echtgenoot of de andere vrouwen. Toch verkoos Soraya E. het leven in het kalifaat boven een leven in België. Zo oordeelde de rechtbank.</p>
      <p>De rechtbank vond het verder ook bewezen dat Soraya E. door haar rol als echtgenote had bijgedragen tot het plegen van misdrijven door IS. “Het instaan voor de huishoudelijke taken en de opvoeding van de kinderen maakte het leven van haar echtgenoten comfortabeler waardoor zij hen hielp op fysiek en mentaal vlak fit te zijn voor het voeren van de gewapende jihad. Ze wist welke gruwel er door IS gepleegd werd. Haar handelen kan dan ook niet anders geïnterpreteerd worden dan als een impliciete, maar duidelijke goedkeuring van het extremistische geweld waarmee IS en in het bijzonder haar echtgenoten zich inlieten.”</p>
      <h3>Boete</h3>
      <p>Soraya E. was voor deze feiten in mei al bij verstek veroordeeld tot vijf jaar cel en 8.000 euro boete. De rechtbank besliste toen wél om haar de Belgische nationaliteit te ontnemen. Haar familie nam daarop advocaat Jos Vander Velpen in de arm en hij tekende verzet aan. Hij had graag gehad dat zijn cliënte op haar proces aanwezig kon zijn.</p>
      <p>“Ze zit nog altijd met haar drie kinderen in het strengst bewaakte deel van het gevangenenkamp Al-Hol. Ze doet al het mogelijke om terug te keren, maar het lukt niet. Als ze op een of andere manier toch terug naar België kan komen, dan zal ze zich meteen ter beschikking stellen van het gerecht.”</p>
    </article>
  </body>
</html>