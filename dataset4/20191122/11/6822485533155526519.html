<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901018.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T11:15:00+00:00"/>
    <meta property="og:title" content="آیا تساوی عراق و بحرین به سود ما بود؟"/>
    <meta property="og:description" content="جلال چراغپور، کارشناس فوتبال دیروز با این مقدمه در روزنامه ایران نوشت: «شاید از نظر جدول اگر عراق برنده می‌شد صعودش به مرحله بعد را قطعی می‌کرد و به عنوان تیم اول به مرحله بعد راه پیدا می‌کرد و ما دیگر نمی‌توانستیم صدرنشین گروه شویم اما این را در نظر بگیرید که در آن صورت بازی آخر عراق با ایران در ورزشگاه آزادی برای عراقی‌ها تشریفاتی می‌شد و این به سود ما بود اما اکنون ممکن است شرایط به گونه‌ای رقم بخورد که در بازی آخر عراق با تمام توان مقابل ایران بازی کند علاوه بر این ما باید بحرین را شکست دهیم. در صورت باخت بحرین مقابل عراق، بحرینی‌ها با ترس بیشتری به ورزشگاه آزادی می‌آمدند و این به سود ما بود."/>
  </head>
  <body>
    <article>
      <h1>آیا تساوی عراق و بحرین به سود ما بود؟</h1>
      <address>
        <time datetime="2019-11-22T11:15:00+00:00">22 Nov 2019, 11:15</time>
      </address>
      <p>دیدار تیم‌های عراق و بحرین سه‌شنبه شب برگزار شد و دو تیم با تساوی بدون گل به کار خود پایان دادند اما این مساوی بر خلاف نظر کارشناسان، خیلی هم به سود تیم ملی نبود.</p>
      <p>جلال چراغپور، کارشناس فوتبال دیروز با این مقدمه در روزنامه ایران نوشت: «شاید از نظر جدول اگر عراق برنده می‌شد صعودش به مرحله بعد را قطعی می‌کرد و به عنوان تیم اول به مرحله بعد راه پیدا می‌کرد و ما دیگر نمی‌توانستیم صدرنشین گروه شویم اما این را در نظر بگیرید که در آن صورت بازی آخر عراق با ایران در ورزشگاه آزادی برای عراقی‌ها تشریفاتی می‌شد و این به سود ما بود اما اکنون ممکن است شرایط به گونه‌ای رقم بخورد که در بازی آخر عراق با تمام توان مقابل ایران بازی کند علاوه بر این ما باید بحرین را شکست دهیم. در صورت باخت بحرین مقابل عراق، بحرینی‌ها با ترس بیشتری به ورزشگاه آزادی می‌آمدند و این به سود ما بود.</p>
      <p>ویلموتس در چهار بازی دور رفت موفق عمل نکرد و اگر بخواهیم از ۱۰۰ به او نمره بدهیم نمره ۴۰ را به او می‌دهیم. حالا اگر بخواهیم در این فاصله کسی را به جای او بیاوریم؛ آن هم در حالی که ۳-۴ ماه به مسابقات دور برگشت باقی مانده آیا فاکتوری تغییر می‌کند؟ ویلموتس با تیم ملی به عراق و بحرین باخته و سرمربی بعدی تیم ملی اگر خارجی باشد این تجربه را ندارد. اما ویلموتس می‌داند مقابل بحرین و عراق مرتکب چه اشتباهاتی شده است و شکست خورده بنابراین جانشینی یک مربی خارجی دیگر به جای ویلموتس بر اساس این داده‌های علمی صحیح و منطقی نیست. در دور برگشت باید ویلموتس را حفظ کنیم اما با یک ترمیم‌کننده و یک تکمیل‌کننده فن (Complementary) . در این صورت ۱۲ امتیاز دور برگشت کاملاً‌ در دسترس ما خواهد بود.</p>
      <p>(Complementary) پستی است که در فوتبال روز دنیا وجود دارد. یورگن کلوپ و دیگر مربیان خارجی چنین فردی را روی نیمکت دارند. فردی دفترچه به دست که هنگام تعویض به بازیکن تعویضی می‌گوید چه وظایفی را در زمین انجام بدهد. سرمربی اصلاً با بازیکن تعویضی صحبت هم نمی‌کند.»</p>
    </article>
  </body>
</html>