<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_vzimku-bogdan-zbiravsya-piti-do-cvk-yak-zhurnalist-1-1-shemi/939404"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T11:50:00+00:00"/>
    <meta property="og:title" content="Взимку Богдан збирався піти до ЦВК як журналіст &quot;1+1&quot; — &quot;Схеми&quot;"/>
    <meta property="og:description" content="У лютому 2019 року програма &quot;ТСН&quot; телеканалу &quot;1+1&quot; просила акредитувати нинішнього керівника Офісу президента Андрія Богдана для роботи у Центрвиборчкомі як журналіста. Це було за 2 місяці до першого туру президентських виборів. Про цей факт біографії дізналися журналісти-розслідувачі ..."/>
  </head>
  <body>
    <article>
      <h1>Взимку Богдан збирався піти до ЦВК як журналіст "1+1" — "Схеми"</h1>
      <address><time datetime="2019-11-22T11:50:00+00:00">22 Nov 2019, 11:50</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939404_w_300.jpg?v=0"/>
        <figcaption>У ЦВК підтвердили — Богдана справді акредитували від ТСН. ФОТО: "РБК-Україна"</figcaption>
      </figure>
      <p>У лютому 2019 року програма "ТСН" телеканалу "1+1" просила акредитувати нинішнього керівника Офісу президента <b>Андрія Богдана</b> для роботи у Центрвиборчкомі як журналіста. Це було за 2 місяці до першого туру президентських виборів.</p>
      <p>Про цей факт біографії дізналися журналісти-розслідувачі програми "<a href="https://www.radiosvoboda.org/a/schemes/30285116.html">Схеми</a>".</p>
      <p>Вони оприлюднили перелік 15 журналістів, яких подавали для акредитації у ЦВК. Прізвище Богдана було першим з приміткою "кореспондент".</p>
      <p>У ЦВК підтвердили — Богдана справді акредитували від ТСН.</p>
      <p>"Утім, "Схемам" не вдалося розшукати матеріалів Андрія Богдана на офіційному сайті телеканалу "1+1" – як кореспондента. Водночас, там знайшлося відео про самого Андрія Богдана за 2018 рік – як кандидата в народні депутати. У березні 2018 року ТСН присвятили декілька матеріалів його судовій тяганині за мандат народного депутата", — вказують журналісти.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/politics/_zurnalisti-znovu-nakopali-kompromat-na-bogdana/939368"/>
      </related>
      <p>Чинний нардеп від "Слуги народу" <b>Олександр Ткаченко</b>, який раніше очолював "1+1", не зміг пригадати такого журналіста як Андрій Богдан. Мовляв, не може пам'ятати всіх, може Богдана взяли поза штатом. "Схеми" також надіслали офіційний запит до телеканалу.</p>
      <p>"Такий документ – це пропуск на той момент в державне приміщення Центрвиборчкому. Чи скористався цим правом Богдан і з якою саме метою – достеменно невідомо".</p>
      <blockquote>Андрій Богдан став головою Офісу президента Володимира Зеленського 21 травня 2019 року.<br/>За час на посаді <a href="https://gazeta.ua/articles/politics/_bogdan-pozivayetsya-do-zhurnalistiv-shem/923206">подав до суду</a> на журналістів програми "Схеми" та "Суспільне". А саме до Валерії Єгошиної, Максима Савчука і Наталії Седлецької, а також "Національної суспільної телерадіокомпанії України", тобто суспільного мовника. Позов стосується захисту честі, гідності та ділової репутації. Він вимагає спростувати оприлюднені журналістами дані про його перельоти в Росію та в напрямку Білорусі. Зокрема, він оскаржує кількість перельотів – каже, що їх було менше, аніж зазначено в матеріалі.</blockquote>
      <blockquote>Олександр Данилюк, який пішов з посади секретаря РНБО, <a href="https://gazeta.ua/articles/politics/_bogdana-treba-zvilniti-danilyuk/931240">заявив</a>, що Богдана треба звільнити через конфлікт інтересів у справі ПриватБанку. Він є юристом Коломойського.</blockquote>
    </article>
  </body>
</html>