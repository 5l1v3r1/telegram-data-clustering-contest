<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_ajka_uzem_kozveszellyel_fenyegetes"/>
    <meta property="og:site_name" content="HVG.hu"/>
    <meta property="article:published_time" content="2019-11-22T11:17:00+00:00"/>
    <meta property="og:title" content="Azzal fenyegetőzött egy ajkai férfi, hogy üzemeket robbant fel"/>
    <meta property="og:description" content="Ha tovább szennyezik a levegőt."/>
  </head>
  <body>
    <article>
      <h1>Azzal fenyegetőzött egy ajkai férfi, hogy üzemeket robbant fel</h1>
      <address><time datetime="2019-11-22T11:17:00+00:00">22 Nov 2019, 11:17</time> by <a rel="author">hvg.hu</a></address>
      <p>
        <b>Ha tovább szennyezik a levegőt.</b>
      </p>
      <p>Közveszéllyel fenyegetés bűntette miatt állította bíróság elé az Ajkai Járási Ügyészség azt a 32 éves férfit, aki a levegőszennyezésre hivatkozással két helyi üzem felrobbantásával is fenyegetőzött.</p>
      <p>Közölték: a férfi még októberben, a saját laptopjáról küldött fenyegető tartalmú üzeneteket a két cég hivatalos e-mail címére.</p>
      <p>A vádlott az egyik levélben azzal fenyegetőzött, hogy amennyiben az üzem nem szünteti meg a város levegőjének kormosítását, akkor "hamarosan a földdel lesz egyenlő", majd a másik céget is megfenyegette, hogy felrobbantja az egész gyárat, ha továbbra is szennyezik Ajka levegőjét.</p>
      <p>A fenyegetések nyomán mindkét cég vezetője a rendőrséghez fordult, amely rövid időn belül eljutott a férfihoz, és lefoglalta a számítógépet, melyről az üzenetek elküldésre kerültek.</p>
      <p>Az Ajkai Járásbíróság az ügyészi indítványnak helyt adva – alig egy hónappal az eset után – a vádlottat bűnösnek mondta ki 2 rendbeli közveszéllyel fenyegetés bűntettében, s ezért 140 000 forint pénzbüntetésre ítélte, amelyet az ügyész, a vádlott és a védő is tudomásul vett.</p>
    </article>
  </body>
</html>