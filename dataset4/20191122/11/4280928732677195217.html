<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/innovation/barbar-hjarnmatare-laser-av-dina-tankar-kan-styra-din-tv-6979432"/>
    <meta property="og:site_name" content="Ny Teknik"/>
    <meta property="article:published_time" content="2019-11-22T11:02:00+00:00"/>
    <meta property="og:title" content="Bärbar hjärnmätare läser av dina tankar: ”Kan styra din tv”"/>
    <meta property="og:description" content="Tankestyrd teknik kommer allt närmare oss konsumenter. Franska Nextmind har utvecklat en puck som genom att läsa av dina tankar i realtid gör att du kan styra din tv utan fjärrkontroll. Men..."/>
  </head>
  <body>
    <article>
      <h1>Bärbar hjärnmätare läser av dina tankar: ”Kan styra din tv”</h1>
      <address><time datetime="2019-11-22T11:02:00+00:00">22 Nov 2019, 11:02</time> by <a rel="author">Per Danielson</a></address>
      <slideshow>
        <figure>
          <img src="https://www.nyteknik.se/ponIltIpIv-1574418789/tekniknyheter/vnyr5u-Nextmind-vr/binary/original/Nextmind-vr"/>
          <figcaption>Foto: Nextmind vr</figcaption>
        </figure>
        <figure>
          <img src="https://www.nyteknik.se/ponIltIpIv-1574418799/tekniknyheter/shi81h-Nextmind/binary/original/Nextmind"/>
          <figcaption>Foto: Nextmind</figcaption>
        </figure>
      </slideshow>
      <h4>Tankestyrd teknik kommer allt närmare oss konsumenter. Franska Nextmind har utvecklat en puck som genom att läsa av dina tankar i realtid gör att du kan styra din tv utan fjärrkontroll. Men företaget är förteget om sin teknik.</h4>
      <p>Det franska bolaget Nextmind svarade för en av de mest uppmärksammade produktvisningarna på den internationella startupkonferensen Slush i Helsingfors. Företagets grundare Sid Kouiderin demonstrerade inför stor publik för första gången hur Nextmind kan användas för att läsa av hjärnans signaler och direkt styra användningen av exempelvis ett dataspel eller en film på Netflix.</p>
      <p>– Med Nextmind kan du skicka textmeddelanden utan att använda dina händer. Det räcker med att tänka att du ska skicka meddelandet. Du kan kontrollera din tv med bara tanken, säger han självsäkert när Ny Teknik träffar honom dagen före han kliver upp på den stora scenen.</p>
      <p>Väl på scenen visar han en video som tydligt demonstrerar hur produkten fungerar. Den har funktioner som att stoppa, starta och pausa en film med hjälp av den egenutvecklade enheten som läser av hjärnans tankeval. Enheten är aningen mindre än en ishockeypuck som pressas mot huvudets baksida hjälp av ett huvudband.</p>
      <p>– Fördelen är att du inte behöver göra några kirurgiska ingrepp för att läsa av din hjärnas tankar i realtid. Vår hårdvara och våra algoritmer klarar av det utan ingrepp eller andra styrmedel. Det räcker för att läsa av dina tankar, säger Sid Kouiderin.</p>
      <h3>”Stora förhoppningar på att vår teknik blir banbrytande”</h3>
      <p>Han är hemlighetsfull när han ombeds berätta om hur avlyssningen av hjärnans signaler går till och hur algoritmerna är konstruerade.</p>
      <p>– Det behåller vi för oss själva ett tag till. Men det blir uppenbart för alla som väljer att teckna sig för ett utvecklingskit för att utveckla egna tillämpningar baserad på vår teknik, säger Sid Kouiderin.</p>
      <p>På hemsidan kan man läsa att enheten har ”sensorer med hög kvalitet”, med ”patenterade torra aktiva elektroder”. Den ”organiska neurala aktiviteten” analyseras av ett ”artificiellt neuralt nätverk”.</p>
      <p>Att styra tv-menyer, datorspel och vr-applikationer är endast början tror Nextmind. Med hjälp av partners kan tekniken utvecklas inom många områden där tankestyrd teknik skulle kunna få stor betydelse.</p>
      <p>– Hjärnans signaler är väldigt bullriga men nu kan vi koda av visuell medvetenhet från hjärnan i realtid. Vi skapade vår egen enhet, våra egna exakta sensorer och utvecklade samtidigt maskininlärningsalgoritmer som mäter och tolkar data i realtid. Jag har stora förhoppningar på att vår teknik blir banbrytande, säger Sid Kouiderin.</p>
      <related>
        <a href="https://www.nyteknik.se/ingenjorskarriar/tobii-ingenjor-hyllas-vi-hade-inte-klarat-det-utan-gunnar-6978427"/>
      </related>
      <p>Sid Kouiderin är en välkänd fransk professor i neurovetskap. Han var länge verksam inom forskningsinstitutet CNRS (French National Centre for Scientific Research) i Paris.</p>
      <p>I mer än 15 år har han forskat kring hur hjärnans medvetenhet fungerar. Forskningen har blandat handlat om att ta reda på i vilken omfattning små barn uppfattar saker och hur pass medvetna de är om vad som händer omkring dem. Forskningsresultaten, uppger han, demonstrerar att det går att läsa av vad en annan person tänker på.</p>
      <p>För två år sedan bröt han sig loss och startade Nextmind. Teamet består i dag av 15 specialister inom neurovetenskap och maskininlärning. Företaget har tagit in 46 miljoner euro i riskkapital. Bland dem finns den danska entreprenören Sune Alstrup. Han grundade det danska ögonstyrningsbolaget The Eye Tribe som sedermera såldes till Facebook.</p>
      <p>– Vi slogs mot svenska Tobii som var och är ledaren inom ögonstyrning. Med Nextmind ska vi på samma sätt bli ledande inom tankestyrd teknik, säger Alstrup som klivit in i bolaget både som investerare och affärsutvecklare.</p>
      <h3>Betraktas inte som science fiction</h3>
      <p>Intresset för startups inom så kallad brain-computer-interface (BCI) ökat stadigt. Investeringarna i forskning och utveckling av produkter som kan läsa av hjärnans signaler gör att det inte längre kan betraktas som science fiction.</p>
      <p>På fjolårets upplaga av Slush visade det amerikanska bolaget Ctrl Labs upp sitt armband som läser av signaler från nervväggarna i handen.</p>
      <p>Facebook köpte nyligen Ctrl Labs som en del i deras stora satsning på teknik som kontrollerar hjärnan. Elon Musks planer med Neurolink är i samma kategori, men kräver ett kirurgiskt ingrepp och ett hjärnimplantat.</p>
      <related>
        <h4>Relaterade artiklar</h4>
        <a href="https://www.nyteknik.se/ingenjorskarriar/tobii-ingenjor-hyllas-vi-hade-inte-klarat-det-utan-gunnar-6978427"/>
        <a href="https://www.nyteknik.se/innovation/robotdrakt-later-forlamad-ga-igen-kontrollerar-via-hjarnsignaler-6973775"/>
        <a href="https://www.nyteknik.se/innovation/elastisk-och-sjalvlakande-e-hud-kan-ge-maskiner-kansel-6978054"/>
        <a href="https://www.nyteknik.se/innovation/tradrobot-som-styrs-med-magnetiska-signaler-rensar-hjarnans-blodkarl-6970100"/>
      </related>
    </article>
  </body>
</html>