<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291451,akcja-cba-zatrzymani-mogli-wreczac-lapowki-przez-senatora-koguta"/>
    <meta property="og:site_name" content="na:Temat"/>
    <meta property="article:published_time" content="2019-11-22T11:29:47+00:00"/>
    <meta property="og:title" content="Deweloper i właściciel telewizji w rękach CBA. To mogą być ludzie od b. senatora PiS"/>
    <meta property="og:description" content="Funkcjonariusze CBA zatrzymali 10 osób, w tym m.in. właściciela firmy deweloperskiej Stanisława Ł., właściciela prywatnej telewizji i Wyższej Szkoły Technicznej w Katowicach Arkadiusza H. oraz prezesa Izby Gospodarczej Transportu Lądowego Mariusza S. Zatrzymani usłyszeli zarzuty korupcyjne."/>
  </head>
  <body>
    <article>
      <h1>Deweloper i właściciel telewizji w rękach CBA. To mogą być ludzie od b. senatora PiS</h1>
      <address><time datetime="2019-11-22T11:29:47+00:00">22 Nov 2019, 11:29</time> by <a rel="author">redakcja naTemat</a></address>
      <p>Funkcjonariusze CBA zatrzymali 10 osób, w tym m.in. właściciela firmy deweloperskiej Stanisława Ł., właściciela prywatnej telewizji i Wyższej Szkoły Technicznej w Katowicach Arkadiusza H. oraz prezesa Izby Gospodarczej Transportu Lądowego Mariusza S. Zatrzymani usłyszeli zarzuty korupcyjne.<br/><br/><br/>To prawdopodobnie jeden z wątków w głośnej sprawie ze <a href="https://natemat.pl/227807,zbuntowali-sie-przeciwko-kaczynskiemu-zaskakujaca-decyzja-senatorow-pis-w-sprawie-stanislawa-koguta">Stanisławem Kogutem</a>, byłym senatorem Prawa i Sprawiedliwości w roli głównej, który zarzuty korupcyjne usłyszał już w styczniu 2018 r. Agenci ustalili, że to właśnie za pośrednictwem jednego z senatorów wręczano łapówki i prezenty.</p>
      <figure>
        <iframe data-src="https://twitter.com/natemat/status/1197783915529940992" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ostatnie zatrzymania to efekt akcji krakowskiej delegatury CBA. Jak dowiedział się reporter RMF FM Krzysztof Zasada, jeden z zatrzymanych Stanisław Ł. miał m.in. za łapówkę załatwić awans swojego szwagra w Krajowej Administracji Skarbowej. <br/><br/>Z kolei Mariusz S. podobno zapłacił za uzyskanie zamówienia dla swojej firmy polegającego na dostawie podkładów dla Polskich Linii Kolejowych. Arkadiusz H. w ministerstwach miał starać się dostać zgodę na otwarcie kierunku medycznego na swojej uczelni.<br/><br/>Zatrzymani powoływali się na wpływy, przyjmowali i wręczali łapówki o łącznej kwocie blisko 1,9 mln zł. W Prokuraturze Regionalnej w Katowicach usłyszeli zarzuty korupcyjne, w tym płatnej protekcji oraz wręczania korzyści majątkowych.<br/><br/><i>źródło: <a href="https://www.rmf24.pl/fakty/polska/news-zarzuty-dla-dewelopera-i-wlasciciela-telewizji-lapowki-wrecz,nId,3348705">RMF FM</a></i></p>
    </article>
  </body>
</html>