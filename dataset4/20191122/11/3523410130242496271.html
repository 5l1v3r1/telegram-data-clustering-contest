<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641327/%D9%85%D9%88%D8%B1%D8%A7%D9%84%D8%B3-%D8%A8%D8%A7-%D8%A7%DB%8C%D8%AC%D8%A7%D8%AF-%D9%86%D9%82%D8%B5-%D9%81%D9%86%DB%8C-%D8%AF%D8%B1-%D8%A8%D8%A7%D9%84%DA%AF%D8%B1%D8%AF%D9%85-%D9%82%D8%B5%D8%AF-%D8%AA%D8%B1%D9%88%D8%B1-%D9%85%D8%B1%D8%A7-%D8%AF%D8%A7%D8%B4%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:51:00+00:00"/>
    <meta property="og:title" content="مورالس: با ایجاد نقص فنی در بالگردم، قصد ترور مرا داشتند"/>
    <meta property="og:description" content="اوو مورالس، رئیس جمهور مستعفی بولیوی نقص فنی در بالگردش را طرحی برای ترور خود عنوان کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641327/%D9%85%D9%88%D8%B1%D8%A7%D9%84%D8%B3-%D8%A8%D8%A7-%D8%A7%DB%8C%D8%AC%D8%A7%D8%AF-%D9%86%D9%82%D8%B5-%D9%81%D9%86%DB%8C-%D8%AF%D8%B1-%D8%A8%D8%A7%D9%84%DA%AF%D8%B1%D8%AF%D9%85-%D9%82%D8%B5%D8%AF-%D8%AA%D8%B1%D9%88%D8%B1-%D9%85%D8%B1%D8%A7-%D8%AF%D8%A7%D8%B4%D8%AA%D9%86%D8%AF">مورالس: با ایجاد نقص فنی در بالگردم، قصد ترور مرا داشتند</a>
      </h1>
      <h2>اوو مورالس، رئیس جمهور مستعفی بولیوی نقص فنی در بالگردش را طرحی برای ترور خود عنوان کرد.</h2>
      <address><time datetime="2019-11-22T11:51:00+00:00">22 Nov 2019, 11:51</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از راشاتودی، اوو مورالس، رئیس جمهور مستعفی بولیوی نقص فنی در بالگردش را طرحی برای ترور خود عنوان کرد.</p>
      <p>بر این اساس، مورالس که همینک که مکزیک است گفت: ماه پیش میلادی وقتی برای افتتاح یک جاده جدید باید از بالگرد استفاده می‌کردم، پروانه دم بالگرد دچار نقص فنی شد. من در روز به طور میانگین چندین نوبت از بالگرد برای حمل و نقل استفاده می‌کردم، ولی هیچگاه شاهد این مشکل نبودم.</p>
      <p>وی تاکید کرد: ژنرال یورگ گونزالز، یکی از فرماندهان نیروی هوایی احتمالاً در طرح ترور من دست داشته است. رهبر مخالفان نیز همان روز گفته بود مردم شاهد سقوط مورالس خواهند بود.</p>
      <p>بولیوی پس از ۲۰ اکتبر که در آن انتخابات ریاست‌جمهوری برگزار شد و مورالس در دور اول برای چهارمین بار به پیروزی رسید دچار بحران شد. گروه‌های مخالف از پذیرش نتیجه قانونی این انتخابات سرباز زدند و ادعا‌هایی مانند بی‌نظمی در روند شمارش آرا، که بعدا از سوی سازمان کشور‌های آمریکایی مورد تایید واقع شد، مطرح ساختند. در ۱۰ نوامبر، ارتش بولیوی از مورالس خواست به منظور حفظ ثبات در کشور از مقام خود کناره‌گیری کند. به این ترتیب، مورالس از مقام خود استعفا داد و پس از دریافت پناهندگی سیاسی راهی مکزیک شد. به دنبال استعفای رئیس‌جمهور، بیشتر وزرای کابینه‌اش نیز استعفا کردند.</p>
      <p>یک روز پس از استعفای اوو مورالس، «جنینه آنز» معاون رئیس پارلمان عالی بولیوی، خود را رئیس‌جمهور موقت این کشور خواند و ۱۱ نفر را به عنوان وزرای کابینه خود انتخاب کرد. این در حالی است که در جلسه مجلسی که آنز خود را رئیس‌جمهور خواند، تعداد اعضای شرکت‌کننده به حدنصاب نرسیده بود و طرفداران مورالس این اقدام آنز را غیرقانونی نامیدند. اما دادگاه قانون اساسی بولیوی ادعای رئیس‌جمهور خودخوانده این کشور را به رسمیت شناخته است.</p>
    </article>
  </body>
</html>