<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/novyna/polityka/nabu-provodylo-obshuk-dochky-nardepa-dubnevycha"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T11:40:02+00:00"/>
    <meta property="og:title" content="НАБУ проводило обшук у дочки нардепа Дубневича"/>
    <meta property="og:description" content="Національне бюро проводило слідчі дії в дитини нардепа, яка може бути причетна до легалізації коштів."/>
  </head>
  <body>
    <article>
      <h1>НАБУ проводило обшук у дочки нардепа Дубневича</h1>
      <address>
        <time datetime="2019-11-22T11:40:02+00:00">22 Nov 2019, 11:40</time>
      </address>
      <p>
        <b>Детективи Національного антикорупційного бюро проводили обшук у житлі дочки народного депутата Ярослава Дубневича Роксолани Пиртко у межах справи про можливу легалізацію коштів.</b>
      </p>
      <p>Про це йдеться в ухвалі Вищого антикорупційного суду, повідомляє «Слово і Діло».</p>
      <p>Як встановили детективи, невідома особа, яка працює у ТОВ «Енергія Консалтинг», може керувати діяльністю кіпрських фірм. За даними слідства, ці кіпрські офшори надавали кредити пов'язаним з Дубневичами чи їхніми родичами фірмам. Детективи дізналися, що ця особа часто літає до Кіпру на незначну кількість днів, в тому числі з одним із власників ТОВ «Енергія Консалтинг» – дочкою Ярослава Дубневича Пиртко.</p>
      <p>Тому на підставі ухвал ВАКС детективи провели обшук у цього невідомого та дочки нардепа. Під час проведення слідчих дій працівник НАБУ побачив на двері Пиртко наліпку з написом «недоторканість володіння адвоката охороняється законом». Детектив запитав у Пиртко, чи вона є адвокатом. На що остання сказала, що тільки готується ним стати. Проте під час самого обшуку НАБУ знайшло свідоцтво про право на зайняття адвокатською діяльністю на ім'я дочки Дубневича, хоча її не було в реєстрі адвокатів. Детектив поінформував Раду адвокатів Львівської області. Після прибуття представника Ради він вирішив провести обшук як невідкладний, оскільки існував ризик знищення речових доказів. Зокрема, детектив вилучив у Пиртко iPhone, на якому можуть міститися листування з фігурантами, і просив його заарештувати. Що суд і зробив.</p>
      <p>Під час обшуку в цього працівника компанії дочки Дубневича детектив вилучив 6 мобільних телефонів, які йому надали добровільно, не сказавши паролів. За дві години після початку обшуку ця особа повідомила, що є адвокатом і продемонструвала документи. Однак його немає у реєстрі адвокатів. Тому детективи поінформували Раду адвокатів Львівської області. Після прибуття представника Ради детектив вирішив провести обшук як невідкладний. Ці телефони у НАБУ просили заарештувати. Суд клопотання задовольнив.</p>
      <p>Нагадаємо, «Слово і Діло» з'ясувало <a href="https://www.slovoidilo.ua/2019/11/11/novyna/polityka/obshuk-eksnardepa-dubnevycha-staly-vidomi-detali-spravy">деталі справи про можливу легалізацію коштів Дубневичами</a>. Раніше <a href="https://www.slovoidilo.ua/2019/10/29/novyna/polityka/nabu-provodyt-obshuk-budynku-eksnardepa-dubnevycha">детективи у цій справі провели обшук у екснардепа Дубневича</a>. Також <a href="https://www.slovoidilo.ua/2019/11/12/novyna/polityka/nabu-obshukuvalo-dyrektora-firm-pidkontrolnyx-dubnevycham">НАБУ обшукувало директора фірм, підконтрольних Дубневичам</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/novyna/ekonomika/hazova-sprava-dubnevychiv-sud-zalyshyv-zaareshtovanym-prava-vymohy-firmy"/>
        <a href="https://www.slovoidilo.ua/2019/11/08/novyna/pravo/vaks-pidtverdyv-vnesennya-zastavy-dubnevycha"/>
        <a href="https://www.slovoidilo.ua/2019/11/08/novyna/polityka/nardep-dubnevych-vyjshov-sizo"/>
      </related>
    </article>
  </body>
</html>