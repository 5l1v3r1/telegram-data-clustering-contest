<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/gar-fra-apeland-til-citycon/"/>
    <meta property="og:site_name" content="Kampanje"/>
    <meta property="article:published_time" content="2019-11-22T11:25:38+00:00"/>
    <meta property="og:title" content="Går fra Apeland til Citycon"/>
    <meta property="og:description" content="- Både kunder og bransje forventer at et selskap som Citycon tar ansvar og gjennomfører grønne tiltak, sier Daniel Sellevoll."/>
  </head>
  <body>
    <article>
      <h1>Går fra Apeland til Citycon</h1>
      <address><time datetime="2019-11-22T11:25:38+00:00">22 Nov 2019, 11:25</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- Både kunder og bransje forventer at et selskap som Citycon tar ansvar og gjennomfører grønne tiltak, sier Daniel Sellevoll.</b>
      </p>
      <p><b>Daniel Sellevoll</b> er ansatt som ny kommunikasjonssjef i eiendomsselskapet Citycon. Han kommer fra en stilling som seniorrådgiver hos Apeland og har også bakgrunn fra retail hos Norgesgruppen. I sin nye jobb vil han også dra nytte av erfaringen han har opparbeidet seg i miljøbevegelsen. Sellevoll har tidligere vært kommunikasjonssjef for Miljøagentene og redaktør for Blekkulfs Miljøagenter. I 2008 skrev han «Klimaboka» som ble utgitt av Gyldendal Forlag.</p>
      <p>- Citycon eier og forvalter kjøpesentre i hele Norden. Et stort selskap med ett ben i retail og det andre i eiendom, har muligheten til å påvirke positivt på flere områder. Både kunder og bransje forventer at et selskap som Citycon tar ansvar og gjennomfører grønne tiltak, sier Sellevoll.</p>
      <p>Citycon er det nest største kjøpesenterselskapet i Norge etter Thon Eiendom. De eier 15 kjøpesentre i Norge og er børsnotert på Nasdaq Helsingfors.</p>
      <p>- Nå har vi nettopp åpnet verdens største solcelleanlegg med snøsmelting på taket av kjøpesentret på Down Town i Porsgrunn. Dette er tiltak som næringslivet er nødt til å gjennomføre for at vi som samfunn skal nå målene vi har satt oss om en bærekraftig utvikling, sier Sellevoll.</p>
    </article>
  </body>
</html>