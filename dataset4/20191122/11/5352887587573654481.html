<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/ekonomika/automobiliai/saltajam-sezonui-prasidejus-kelyje-laukiantys-issukiai-ir-patarimai-vairuotojams-1751806/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T11:39:00+00:00"/>
    <meta property="og:title" content="Šaltajam sezonui prasidėjus: kelyje laukiantys iššūkiai ir patarimai vairuotojams"/>
    <meta property="og:description" content="Reklama"/>
  </head>
  <body>
    <article>
      <h1>Šaltajam sezonui prasidėjus: kelyje laukiantys iššūkiai ir patarimai vairuotojams</h1>
      <address><time datetime="2019-11-22T11:39:00+00:00">22 Nov 2019, 11:39</time> by <a rel="author">Novamedia</a></address>
      <p>Reklama</p>
      <p>Prastėjant orams svarbiausia tampa saugi kelionė. Pirmosios šalnos, kurios žadamos ir savaitgalį, visuomet sukelia iššūkių vairuotojams, todėl kelius ir gatves prižiūrinčios bendrovės ekspertas dalijasi patirtimi, kokių ekstremalių situacijų gali pasitaikyti kelyje ir kaip šaltuoju metų laiku keliauti saugiai.</p>
      <p>
        <b>Iššūkiai pasitinka jau kieme</b>
      </p>
      <p>Ne tik bendrose gatvėse, bet ir nuosavame kieme šaltuoju sezonu gali būti slidu, todėl reikėtų prisiminti, jog geriausiai savo saugumu galime pasirūpinti mes patys – būdami kiek atidesni ir mažiau skubantys, teigia bendrovės „Ecoservice“ teritorijų priežiūros verslo direktorius Andrejus Barinovas.</p>
      <p>„Gyventojams dabar rekomenduotume pasiruošti kelius netrukus sukaustysiančiam ledui ir sniegui: pravartu pasirūpinti bent minimaliomis smėlio atsargomis – net ir plikledžio rytą pasibarsčius pėsčiųjų takelį prie laiptinės ir laiptus, galima gerokai sumažinti galimybę paslysti. Tai – ir geras būdas stiprinti ryšiams su kaimynais – galite susitarti, kas ir kada yra atsakingas už bendrą visų saugumą“, – pataria A. Barinovas.</p>
      <p>Žinoma, kiemą geriausia pasibarstyti dar prieš ledui padengiant kelius, nes jau susiformavusį dangos sluoksnį panaikinti sudėtinga, tačiau plikledis išties gali atsirasti netikėtai. Tokiu atveju verta žinoti, kad barstymui tinka ne tik smėlis, bet ir druskos skaldos mišinys, kuris patirpdo ledą. Be to, ir pelenai pasižymi panašiomis savybėmis.</p>
      <p>
        <b>Ledas susiformuoja prie teigiamos temperatūros</b>
      </p>
      <p>Reklama</p>
      <p>Kitas iššūkis vairuotojų gali laukti išvažiavus į gatves. Bene pavojingiausias, eksperto pastebėjimais, yra vadinamasis juodasis ledas, kuomet lauke tvyro kelių laipsnių šiluma, o dirvos, kaip ir kelio dangos, paviršius jau gali būti įšalę. „Pagal termometro stulpelį sprendžiant apie oro sąlygas, vairuotojams kartais sunku įvertinti, kad net esant šiek tiek teigiamai temperatūrai gali susiformuoti ledas“, – pastebi ekspertas.</p>
      <p>Be juodojo ledo, kelyje sunkumų sukelia ir lijundra, kuri gali akimirksniu pavirsti plikledžiu. Tai ypač aktualu rudens ir žiemos sandūroje. „Tokias oro sąlygas, kaip lijundra, vos pliusinė temperatūra, akylai stebi kelių priežiūra konkrečiame mieste besirūpinančios komandos. Tam yra atsakingai ruošiamasi, ir jeigu yra tikimybė, kad kažkuriuo metu kelius padengs ledas ar šlapdriba, keliai yra pabarstomi. Vis tik retkarčiais pasitaiko tokių oro sąlygų, kuomet net ir dedant didžiausias pastangas situacija kelyje kurį laiką būna ekstremali“, – sako A. Barinovas.</p>
      <p>
        <b>Atidumas per pirmąjį šaltuką</b>
      </p>
      <p>Ekspertas paaiškina, kad, net ir pabarsčius kelius bei gatves druskos skaldos mišiniu, tose gatvėse, kur yra mažiau intensyvus eismas, kurį laiką būna slidu, nes druska suveikia nuo trinties ir reikia, kad ji būtų pravažinėta. Be to, pasitaiko atvejų, kuomet snygis ar šlapdriba užsitęsia, ir nuvalytos bei pabarstytos gatvės greitai gali vėl virsti čiuožykla.</p>
      <p>Esant ekstremalioms oro sąlygoms, gyventojams rekomenduojama likti namuose, tačiau jei tokios galimybės nėra, ekspertas pataria išvažiavus į gatves būti atidiems, laikytis saugaus greičio ir saugaus atstumo tarp visų eismo dalyvių. „O svarbiausia – reikia būti maksimaliai atsargiems, ypač paspaudus pirmajam šaltukui, nes, kaip rodo daugiametė praktika, tokiu metu žmonės būna dar nepratę prie slidžios kelio dangos ir dėl to kyla daugiausia autoįvykių“, – teigia ekspertas</p>
      <p>
        <b>Dėmesys įkalnėms bei viadukams</b>
      </p>
      <p>Reklama</p>
      <p>Pavojingiausiais kelio ruožais laikomi viadukai ir įkalnės, nes kelio danga čia yra aukščiau, ją labiau gairina vėjas ir greičiau susidaro plikledis, net ir esant teigiamai temperatūrai. Nors kelininkai visą parą stebi bent keletą skirtingų orų prognozių, neretai pasitaiko, kad meteorologai apsirinka, todėl situacija vertinama čia ir dabar, pasikliaujant kontrolę ir žmogiškuosius resursus.</p>
      <p>Eksperto teigimu, šį žiemos sezoną konkrečiai „Ecoservice“ grupės kelių priežiūros komandos rūpinasi septynių miestų – Šiaulių, šiaurinės Klaipėdos, Trakų, Pasvalio, Marijampolės, Radviliškio ir Kėdainių kelių saugumu. Bendrai šį žiemos sezoną šiuose miestuose budės per 50 specialių transporto priemonių, skirtų keliams ir šaligatviams barstyti bei valyti. Taip pat sandeliuose sukaupta per 3834 tonos techninės druskos bei 1310 tonų skaldos – durskos ir smėlio mišinio. </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ekonomika/automobiliai/lapkritis---pavojingiausias-menuo-nepasiruosusiems-eismo-dalyviams-1747403/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/veluoti-priverte-avarija-ziede-1682364/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuvos-naujienos/del-karscio---pokyciai-lietuvos-vairuotojams-1385867/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/automobiliai/vairuotojams-kaip-nepaslysti-slapiame-kelyje/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/automobiliai/eismo-salygos-lietuvoje---nuo-geru-iki-sudetingu/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/automobiliai/olandu-keliai-patys-isvalys-ora-nuo-kenksmingu-medziagu/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>