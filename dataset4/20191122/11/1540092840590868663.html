<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198247/mitsotakis-gia-prosfygiko-h-ellada-den-einai-xefrago-ampeli"/>
    <meta property="og:site_name" content="CNN.gr"/>
    <meta property="article:published_time" content="2019-11-22T11:09:51+00:00"/>
    <meta property="og:title" content="Μητσοτάκης για προσφυγικό: Η Ελλάδα δεν είναι ξέφραγο αμπέλι"/>
    <meta property="og:description" content="«Το μήνυμά μας είναι ξεκάθαρο. Η Ελλάδα έχει τις αντοχές της, αλλά ξέφραγο αμπέλι δεν είναι . Αυτή η εποχή πέρασε», είπε ο πρωθυπουργός, Κυριάκος Μητσοτάκης ,..."/>
  </head>
  <body>
    <article>
      <h1>Μητσοτάκης για προσφυγικό: Η Ελλάδα δεν είναι ξέφραγο αμπέλι</h1>
      <h2>«Το μήνυμά μας είναι ξεκάθαρο. Η Ελλάδα έχει τις αντοχές της, αλλά ξέφραγο αμπέλι δεν είναι. Αυτή η εποχή πέρασε», είπε ο πρωθυπουργός, Κυριάκος Μητσοτάκης, απαντώντας στην επίκαιρη ερώτηση της Φώφης Γεννηματά αναφορικά με το προσφυγικό.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 13:09 , 22 November 2019 - 13:28</p>
      <p>Ο πρωθυπουργός τόνισε πως η <b>χώρα βρίσκεται στο μάτι του κυκλώνα</b> και, όπως είπε, «χρειάζεται εθνική στρατηγική διαχείρισης του προβλήματος και να είμαστε έτοιμοι για όλα τα ενδεχόμενα. Η πολιτική μας έχει αλλάξει. <b>Τα σύνορα φυλάσσονται, έλεγχοι εντάθηκαν, ο νέο νόμος επιταχύνει τις διαδικασίες ασύλου</b>. Σταδιακά, τα <b>ακριτικά νησιά</b> ανακουφίζονται με αναλογική μεταφορά μεταναστών σε άλλες περιοχές» είπε, επισημαίνοντας πως η Ευρώπη οφείλει να αναλάβει τις ευθύνες της.</p>
      <p>«Χθες στο ΕΛΚ αφιέρωσα το σύνολο της ομιλίας μου και όλες τις δημόσιες παρεμβάσεις στην ευρωπαϊκή διάσταση του προβλήματος. Ζήτησα αλλαγή της συμφωνίας του Δουβλίνου. Δεν γίνεται από τη μία, χώρες να απολαμβάνουν τα οφέλη της ΕΕ, Σένγκεν, και από την άλλη να αρνούνται πεισματικά έστω και τον ελάχιστο επιμερισμό του προβλήματος. Η καινούργια ΕΕ ξεκινά τις εργασίες της. Έχουμε αντιπρόεδρο για πρώτη φορά και ο ίδιος ο <a href="https://www.cnn.gr/eidhseis/tag/15954/margariths-sxoinas"><b>Μαργαρίτης Σχοινάς</b></a> έχει δεσμευτεί πως θα καταθέσει τις θέσεις της ΕΕ έως τον Φεβρουάριο», είπε ο πρωθυπουργός.</p>
      <p>Σύμφωνα με τον κ. Μητσοτάκη δρομολογούνται <b>κλειστοί χώροι, προχωρά η αποσυμφόρηση των νησιών</b>, καθώς 2000 χιλιάδες πρόσφυγες θα μεταφερθούν στην ενδοχώρα, 5 χιλιάδες σε ξενοδοχεία, 15 χιλιάδες σε δομές, κυρίως οικογένειες. Όπως τόνισε, πρέπει να συγκροτηθεί <b>ενιαίος φορέας επιτήρησης</b> <b>συνόρων</b> που θα τεθούν όλες οι δυνάμεις που έχουμε, ενώ προσλαμβάνονται άμεσα 400 συνοριοφύλακες στον Έβρο και 800 στα νησιά.</p>
      <p>«<b>Ο Έβρος θα κλείσει</b>», είπε ο πρωθυπουργός αναφερόμενος και στο <b>σύστημα θαλάσσιας επιτήρησης </b>που προετοιμάζεται.</p>
      <p>Αναφορικά με τις <b>καθυστερήσεις</b> στη διαδικασία <b>ασύλου</b> επισήμανε πως θα γίνουν προσλήψεις και πως η κυβέρνηση κληρονόμησε 70 χιλιάδες αιτήσεις. «Θα γίνουν σημαντικές επιστροφές. Δεν θα λύσουμε όλο το πρόβλημα. Συμβολικά και επικοινωνιακά απέναντι στα <b>άθλια κυκλώματα διακινητών</b> και σε όσους έρχονται, το μήνυμα είναι σαφές. <b>Ευπρόσδεκτοι στην Ελλάδα είναι αυτοί που εμείς θέλουμε στην Ελλάδα και όσοι δεν δικαιούνται άσυλο θα φεύγουν</b>», επανέλαβε, ενώ αναφέρθηκε και στις νέες κλειστές δομές, όπου θα επικρατούν ανθρώπινες συνθήκες.</p>
      <figure>
        <img src="https://cdn.cnngreece.gr/images/news/2019/11/22/2763350.jpg"/>
        <figcaption>Πηγή: ΖΑΧΟΣ ΓΙΩΡΓΟΣ/ΙΝΤΙΜΕ</figcaption>
      </figure>
      <p>Ο πρωθυπουργός αναφέρθηκε στα <b>μέτρα στήριξης των τοπικών κοινωνιών</b>, και εξήγησε πως παραμένει μειωμένος ΦΠΑ, ενίσχυση τοπικών υποδομών, προσλήψεις στις δομές κατοίκων της περιοχής αλλά και στη δημιουργία ταμείου αλληλεγγύης με 50 εκατ. ευρώ που θα στηρίξει τις περιοχές που θα υποδεχτούν πρόσφυγες και μετανάστες.</p>
      <p>«Η πολιτική μας αλλάζει. Αλλάζει συνολικά η οπτική μας. <b>Αυτή η κρίση έχει έρθει για να μείνει</b>. Η Ευρώπη θα εξακολουθεί να αποτελεί μαγνήτη. Γι’ αυτό και καλείται να προστατεύσει τα εξωτερικά της σύνορα, αλλά και να μοιραστεί με δίκαιο τρόπο τους πολίτες που θα απολαύσουν το δικαίωμα να μείνουν στην ήπειρο».</p>
      <p>Παράλληλα, έστειλε νέο μήνυμα στην Άγκυρα, υπογραμμίζοντας πως «η <a href="https://www.cnn.gr/eidhseis/tag/629/toyrkia"><b>Τουρκία</b> </a>πρέπει να πιεστεί να τηρήσει τις δεσμεύσεις από την κοινή δήλωση. Αυτό σημαίνει υποχρεώσεις και για την Ελλάδα και για την Τουρκία. <b>Φιλοξενεί εκατομμύρια πρόσφυγες, αλλά δεν μπορεί να αξιοποιεί αυτό ως μοχλό πίεσης στην Ευρώπη</b>».</p>
      <p>Τόνισε πως η Ελλάδα ανοίγει την πόρτα της στους πραγματικά κατατρεγμένους και πρόσθεσε: «Με την ίδια αποφασιστικότητα που διεκδικούμε την ασφάλειά μας με την ίδια τόλμη ενσωματώνουμε όποιον το δικαιούται και το μπορεί. <b>Η σημαία μας είναι πολύ μεγάλη να αγκαλιάσει όποιον το επιθυμεί</b>. Πάντα η Ελλάδα ξεπερνούσε τις τρικυμίες. Ενωμένοι να απομονώσουμε τις ακραίες φωνές».</p>
      <p>Ο κ. Μητσοτάκης στη δευτερολογία του τόνισε πως «<b>το πρόβλημα είναι σημαντικό, διαρκές που δεν έχει μαγικές λύσεις</b>. Είναι σύνθετο με έντονη ανθρώπινη διάσταση και αυτή η διάσταση που αφορά τις πιο ευάλωτες ομάδες πληθυσμού. <b>Θα δίνουμε προστασία στους πιο ευάλωτους. Κυρίως στα ασυνόδευτα παιδιά.</b> Έχω δεσμευτεί και θα υπάρξει ανακοίνωση ενός εθνικού συντονιστή για αυτό. Επιχειρήσαμε να έρθουμε σε επαφή με τους εταίρους να δεχθούν κάποια από τα ασυνόδευτα παιδιά. Προς θεού 3.000 παιδιά δεν μπορούν να τα υποδεχτούν; Η απάντηση -και δεν τιμά την Ευρώπη αυτό- δεν ήταν θετική».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/198294/kampanaki-poy-olo-kai-perissoteroi-efivoi-stin-ellada-den-askoyntai-somatika-oso-tha-eprepe">«Καμπανάκι» ΠΟΥ: Όλο και περισσότεροι έφηβοι στην Ελλάδα δεν ασκούνται σωματικά όσο θα έπρεπε</a>
        </li>
        <li>
          <a href="https://www.cnn.gr/news/ellada/story/198316/fakelos-metanasteytiko-megalo-odoiporiko-toy-open-sto-aigaio">Φάκελος Μεταναστευτικό: Μεγάλο οδοιπορικό του OPEN στο Αιγαίο</a>
        </li>
        <li>
          <a href="https://www.cnn.gr/news/politiki/story/198312/koymoytsakos-pros-toyrkia-oi-apeilitikes-diloseis-gia-to-metanasteytiko-den-voithoyn-kanenan">Κουμουτσάκος προς Τουρκία: Oι απειλητικές δηλώσεις για το μεταναστευτικό δεν βοηθούν κανέναν</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
        <li>
          <a href="https://www.cnn.gr/eidhseis/tag/421/ellada">ΕΛΛΑΔΑ</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/22/198288/snapshot/21397917.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198289/snapshot/2366293.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198293/snapshot/ARTEMHS.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198298/snapshot/tsipras-proores-ekloges.jpg"/>
      </figure>
    </article>
  </body>
</html>