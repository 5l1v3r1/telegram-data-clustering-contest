<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/eckerolinjen-kor-extra-turer-hela-nasta-vecka/"/>
    <meta property="og:site_name" content="HBL"/>
    <meta property="article:published_time" content="2019-11-22T11:41:00+00:00"/>
    <meta property="og:title" content="Eckerölinjen kör extra turer hela nästa vecka"/>
    <meta property="og:description" content="Eckerölinjen kör extra turer nästa vecka på grund av den pågående poststrejken och de omfattande sympatistrejkerna."/>
  </head>
  <body>
    <article>
      <h1>Eckerölinjen kör extra turer hela nästa vecka</h1>
      <h2>Eckerölinjen kör extra turer nästa vecka på grund av den pågående poststrejken och de omfattande sympatistrejkerna.</h2>
      <address><time datetime="2019-11-22T11:41:00+00:00">22 Nov 2019, 11:41</time> by <a rel="author">Nya Åland-SPT</a></address>
      <p>Efter diskussioner med olika intressenter, bland annat fraktbolag, har Eckerölinjen beslutat att lägga in extra turer under hela nästa vecka, skriver bolaget i ett pressmeddelande. De extra turerna körs från Eckerö på Åland till Grisslehamn utanför Stockholm dagligen klockan 8.30, 13.30 och 18.30, och från Grisslehamn till Åland dagligen klockan 10, 15 och 20.</p>
      <p>Orsaken är Post- och logistikunionen PAU:s strejk som fortfarande pågår. PAU strejkar för att de inte nått en lösning med arbetsgivarsidan Palta om de postanställdas arbetsvillkor och löner.</p>
      <p>
        <b>All trafik står</b>
      </p>
      <p>På grund av strejken har flera fackförbund inlett sympatistrejker, däribland Sjömansunionen. Sjömansunionen har bland annat beslutat att passagerarfärjor och lastfartyg under finsk flagg står i hamnarna. All trafik till och från Åland riskerar alltså att stå stilla nästa vecka.</p>
      <p>– Det finns ännu en chans att konflikten löser sig innan måndagen, vilket skulle innebära att all sjötrafik till och från Åland kommer att fungera normalt. Beslutet om att köra de extra avgångarna nästa vecka gäller även om konflikten löser sig, säger <b>Tomas Karlsson</b>, Eckerö Linjens vd.</p>
      <p>Karlsson säger att man följer med utvecklingen i konflikten och meddelar senare om eventuella extra turer även under därpå följande vecka.</p>
    </article>
  </body>
</html>