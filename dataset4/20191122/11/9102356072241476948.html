<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://alkas.lt/2019/11/22/sunkus-vaikai-randa-vieta-zaliojoje-gamtos-mokykloje/"/>
    <meta property="og:site_name" content="alkas.lt"/>
    <meta property="article:published_time" content="2019-11-22T11:00:00+00:00"/>
    <meta property="og:title" content="„Sunkūs“ vaikai randa vietą Žaliojoje gamtos mokykloje"/>
    <meta property="og:description" content="Kauno rajone veikianti išskirtinė ugdymo įstaiga – Žalioji gamtos mokykla pasirašė bendradarbiavimo sutartį su savivaldybe. „Džiaugiamės sulaukę palaikymo“, – sakė mokyklos įkūrėja Jolanta Lipkevičienė, pastebėjusi, kad tokie neįprasti sumanymai neretai slopinamos."/>
  </head>
  <body>
    <article>
      <h1>„Sunkūs“ vaikai randa vietą Žaliojoje gamtos mokykloje</h1>
      <address>
        <time datetime="2019-11-22T11:00:00+00:00">22 Nov 2019, 11:00</time>
      </address>
      <p>Kauno rajone veikianti išskirtinė ugdymo įstaiga – Žalioji gamtos mokykla pasirašė bendradarbiavimo sutartį su savivaldybe. „Džiaugiamės sulaukę palaikymo“, – sakė mokyklos įkūrėja Jolanta Lipkevičienė, pastebėjusi, kad tokie neįprasti sumanymai neretai slopinamos.</p>
      <p>Domeikavos seniūnijoje, Smiltynų kaime, įkurtoje Žaliojoje gamtos mokykloje mokosi vaikai, kurie sunkiai pritampa įprastose ugdymo įstaigose, o čia randa būdų mokytis, augti ir tobulėti.</p>
      <p>„Destruktyviai besielgiančių, specialiųjų poreikių turinčių vaikų daugėja, o juos suprantančių ir gebančių jiems padėti pedagogų yra labai nedaug. Mūsų mokykloje ugdymas remiasi humanizmo principais. Čia svarbiausia, kaip vaikas jaučiasi, o mokytojai ne vadovauja, bet padeda“, – pasakojo J. Lipkevičienė.</p>
      <p>Mokyklos idėją moteris brandino 17 metų. Pasisėmusi patirties Danijoje ir Latvijoje, kur panaši mokykla veikia jau 28-erius metus, J. Lipkevičienė ryžosi tokią mokyklą atidaryti Smiltynų kaime. „Pasirinkome Kauno rajoną, nes žinome jūsų teigiamą požiūrį į naujoves ir tai, kad galime tikėtis palaikymo“, – sakė mokyklos įkūrėja ir aktyvi Lietuvos tėvų forumo narė.</p>
      <figure>
        <img src="http://alkas.lt/wp-content/uploads/2019/11/%C5%BDGM.jpg"/>
        <figcaption>ŽGM | Kauno rajono savivaldybės nuotr.</figcaption>
      </figure>
      <p>Kauno rajono meras Valerijus Makūnas džiaugėsi, kad atsiranda sumanymų, kurie vadinamiems „sunkiems“ vaikams padeda atrasti save: „Jūsų dėka atsirado erdvė, kur išskirtiniai vaikai gali atsiskleisti ir netampa našta visuomenei. Pasaulyje turime rasti vietos visi, kad ir kokie skirtingi būtume“, – sakė meras. Savivaldybė yra pasirengusi kartu su mokykla vykdyti bendrus projektus, taip pat sutarta skirti mikroautobusą mokomosioms išvykoms.</p>
      <figure>
        <img src="http://alkas.lt/wp-content/uploads/2019/11/%C5%BDGM-1.jpg"/>
        <figcaption>ŽGM | Kauno rajono savivaldybės nuotr.</figcaption>
      </figure>
      <p>Šiuo metu mokykloje yra 16 vaikų iš įvairių Lietuvos vietų. Jie mokosi mišriose amžiaus grupėse vieni su kitais ir iš kitų. „Didelis dėmesys skiriamas bendriesiems gebėjimams ugdyti. Globalias pasaulio ir žmonijos problemas nagrinėjančios informacijos vaikai gauna apsčiai. Moksleivių žinias tikriname tik mokslo metų pabaigoje, nes nuolatinis žinių tikrinimas slopina ugdymosi eigą“, – pasakojo J. Lipkevičienė.</p>
      <figure>
        <img src="http://alkas.lt/wp-content/uploads/2019/11/Jurta-poilsiuiderftgg.jpg"/>
        <figcaption>ŽGM Jurta poilsiui | Kauno rajono savivaldybės nuotr.</figcaption>
      </figure>
      <p>Žaliojoje gamtos mokykloje vaikai ugdomi jurtos formos pastate. Gamta čia yra viena svarbiausių mokytojų. Bendraudami, dirbdami, medituodami, aktyviai leisdami laiką natūralioje aplinkoje, vaikai susigrąžina ramybę, sustiprina savivertę, lengviau įsisavina žinias. Lipkevičienė sakė, kad Žalioji gamtos mokykla gali priimti 30 mokinių, o atsiradus poreikiui, bus įkurta dar viena grupė.</p>
      <related>
        <h4>Susiję straipsniai:</h4>
        <a href="http://alkas.lt/2018/11/22/visos-dienos-mokykloje-vaikai-geriau-mokosi-tevai-maziau-jaudinasi/"/>
        <a href="http://alkas.lt/2018/09/02/kauno-rajono-mokyklos-zengia-atsinaujinimo-keliu/"/>
        <a href="http://alkas.lt/2014/12/18/likimo-nuskriausti-vaikai-isikure-vaizdingoje-vilkijos-vietoje/"/>
        <a href="http://alkas.lt/2013/05/22/kur-ugdomi-vaiku-gyvenimo-igudziai-seimoje-mokykloje-ar-burelyje/"/>
        <a href="http://alkas.lt/2014/08/26/j-dapsauskas-vaiku-sveikatos-metais-vaikus-i-gamtos-darzelius-judeti-gryname-ore/"/>
      </related>
    </article>
  </body>
</html>