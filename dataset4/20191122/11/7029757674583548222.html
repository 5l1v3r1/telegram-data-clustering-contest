<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/crime/gaz-fosfin-ubil-9-godishnoto-momche-ot-kardam.html"/>
    <meta property="og:site_name" content="News.bg"/>
    <meta property="article:published_time" content="2019-11-22T11:04:57+00:00"/>
    <meta property="og:title" content="Газ фосфин убил 9-годишното момче от Кардам"/>
    <meta property="og:description" content="Разследването не е срещу лице, а за извършено действие"/>
  </head>
  <body>
    <article>
      <h1>Газ фосфин убил 9-годишното момче от Кардам</h1>
      <address>
        <time datetime="2019-11-22T11:04:57+00:00">22 Nov 2019, 11:04</time>
      </address>
      <p><b>Натравяне с газ фосфин е причината за смъртта на 9-годишното момче от Кардам</b>. Това е заключението и на съдебния лекар, и на експертизата, изготвена от ВМА-София, съобщи БНТ.</p>
      <p>Детето е вдишвало този газ. Таблетките на фосфин са попаднали във влажна среда. Според експертите по този начин газът много бързо се освобождава.</p>
      <p><b>В дома на семейството са намерени още такива таблетки</b>, които са били в полуразградено състояние. Към момента обаче не е ясно дали натравяне с този газ е причинило и тежките симптоми при двете сестрички на Стефан. Те вече са изписани и посещават детска градина и училище. </p>
      <p>По думите на районния прокурор на Генерал Тошево - Йорданка Чанева, която се позовава на вещите лица, <b>всички симптоми на пострадалите деца, включително и на починалото момче, са симптомите на отравяне с фосфин</b>. Те са: гадене, повръщане, коремна болка, диария, главоболие, замаяност. При такава интоксикация се получава и неправилен сърдечен ритъм или сърдечен арест.</p>
      <p>Установената концентрация на фосфин значително надвишават публикуваните данни за смъртен случай, който се дължи на отравяне с фосфин. При остри отравяния с фосфин <b>смъртта настъпва най-често в първите от 12 до 24 часа</b>. </p>
      <p>Близките на момчето продължават да отричат, че това е причината за смъртта му и отново се обръщат към <b>лекарите, които на два пъти са посетили малкото момченце</b>.</p>
      <p>Не се знае дали ако не е бил поставен медикамент деган на момченцето, е било възможно да се предотврати смъртта и останалите симптоми при децата.</p>
      <p><b>Разследването не е срещу лице, а </b><b>само за извършено действие</b>. Предстои да се направят експертизи, за да се разбере дали усложненията на децата са били вследствие на този газ. </p>
      <p>Припомняме, <a href="https://news.bg/regions/tretoklasnik-pochina-v-dobrichko-podozirat-natravyane-s-hrana.html">9-годишното дете почина на 29 октомври.</a> Предполага се, че то и сестрите му, които бяха приети в болница в тежко състояние, са се натровили от храна, купена в местния магазин.</p>
      <p>Ден по-късно стана ясно, че <a href="https://news.bg/regions/semeystvoto-na-natrovenite-detsa-ot-kardam-meni-versiite-si.html">семейството постоянно мени версиите си за инцидента</a> и не дава конкретна информация какво точно са яли децата, възпрепятствайки по този начин разследването.</p>
      <p>На 21 ноември главният прокурор Сотир Цацаров обясни в парламента, че детето е починало от силно токсични отрови срещу гризачи.</p>
    </article>
  </body>
</html>