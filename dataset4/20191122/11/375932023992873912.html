<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/masolat-tovabb-no-az-arany-iranti-kereslet-1885209/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T11:44:00+00:00"/>
    <meta property="og:title" content="Tovább nő az arany iránti kereslet"/>
    <meta property="og:description" content="Historikusan drágának számít az arany a többi nemesfémhez képest."/>
  </head>
  <body>
    <article>
      <h6 class="kicker">A befektetők egy része továbbra is menekülőeszközként tekint a legismertebb fémre</h6>
      <h1>Tovább nő az arany iránti kereslet</h1>
      <address><time datetime="2019-11-22T11:44:00+00:00">22 Nov 2019, 11:44</time> by <a rel="author">Topolay Gábor</a></address>
      <h4>Historikusan drágának számít az arany a többi nemesfémhez képest, de az elemzők véleménye, a piaci adatok és a technikai kép alapján is további áremelkedésre lehet számítani.</h4>
      <p>Számos bizonytalanság lengi körül az arany árfolyamának sorsát. A legkeresettebb nemesfém jegyzése még szeptember elején futott hatéves csúcsra, unciánként 1560 dollár fölé, azóta azonban már 5,5 százalékot esett. Az 1475 dolláros szint, amely az ősz folyamán sokáig támaszként funkcionált, e hónapban már ellenállás, amiről többször is visszapattant a jegyzés.<br/>Az enyhe, de megszakítatlan őszi lejtmenet hátterében több tényező állhat:</p>
      <aside>megváltoztak a kamatpálya-várakozások, történelmi csúcsra pörgött több vezető részvényindex, a vámháborús tárgyalások terén pozitív fejlemények voltak, és van Brexit-szerződés is, bár még nem ratifikálták.</aside>
      <p>A helyzet azonban távolról sem ilyen egyértelmű: a piaci adatok szerint bár kissé csökkent az arany árfolyamának emelkedésére számító befektetői várakozás, de a legtöbb kereskedő bízik a bikapiac folytatásában.</p>
      <figure>
        <img src="https://www.vg.hu/wp-content/uploads/2019/11/Goldfokusz.jpg"/>
      </figure>
      <p>Az Amerikai Határidős Árutőzsde-felügyelet (CFTC) adatai szerint a november 15-ig tartó héten az arany árfolyamának emelkedésére nyitott nettó pozíciók száma 267 ezer volt. Ez ugyan enyhe csökkenés a szep­tember végi éves rekord óta – ami 312 ezer kontraktus volt –, de jól tükrözi a befektetői várakozást. A hedge fundok kicsit nagyobb arányban építették le szeptember óta a long pozícióikat, de összességében ők is emelkedésre spekulálnak.</p>
      <p>A legtöbb elemző szerint az arany hosszú távú technikai képe is bizakodásra ad okot:</p>
      <aside>ugyan idén éves mélypontra, 1400 dollárig eshet az árfolyam, jövőre akár 1600 dollárig is emelkedhet egy uncia ára.</aside>
      <p>Árupiaci szakértők úgy vélik, hogy a nagy jegybankok aranyvásárlásai, az egyre lassuló világgazdasági növekedés, a lehetséges dollárgyengülés és a negatív hozamú kötvényállomány további gyarapodása mind efelé hathat. Ráadásul az arany iránti kereslet is folyamatosan nő. Az Aranyvilágtanács adatai szerint a globális kereslet az idei harmadik negyedévben 1107,9 tonna volt, ez éves alapon 2,6 százalékos növekedés.</p>
      <p>
        <i>A <a href="https://www.vg.hu/vilaggazdasag/vilaggazdasag-kulfoldi-gazdasag/tovabb-no-az-arany-iranti-kereslet-1881390/">teljes cikk</a> a Világgazdaság pénteki száméban olvasható</i>
      </p>
      <p>
        <i>Címlapkép: AFP</i>
      </p>
    </article>
  </body>
</html>