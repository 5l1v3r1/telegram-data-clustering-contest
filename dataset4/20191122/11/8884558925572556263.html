<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/goriska/ajdovska-obcina-je-zeliscarka"/>
    <meta property="og:site_name" content="Primorske novice"/>
    <meta property="article:published_time" content="2019-11-22T11:22:04+00:00"/>
    <meta property="og:title" content="Ajdovska občina je zeliščarka"/>
    <meta property="og:description" content="Kupcem, ki bodo v Lekarni Ajdovščina kupovali sirup ameriškega slamnika, bo farmacevt lahko postavil vprašanje: “A želite tistega 'občinskega'?” Občina Ajdovščina je namreč na občinsko njivo neobičajnih kultur zasadila tudi ameriški slamnik, iz njega pa v sodelovanju s podjetjem Tosla in razvojno agencijo Rod razvila prehransko dopolnilo."/>
  </head>
  <body>
    <article>
      <h1>Ajdovska občina je zeliščarka</h1>
      <address><time datetime="2019-11-22T11:22:04+00:00">22 Nov 2019, 11:22</time> by <a rel="author">Alenka Tratnik</a></address>
      <p>
        <b>Kupcem, ki bodo v Lekarni Ajdovščina kupovali sirup ameriškega slamnika, bo farmacevt lahko postavil vprašanje: “A želite tistega 'občinskega'?” Občina Ajdovščina je namreč na občinsko njivo neobičajnih kultur zasadila tudi ameriški slamnik, iz njega pa v sodelovanju s podjetjem Tosla in razvojno agencijo Rod razvila prehransko dopolnilo.</b>
      </p>
      <figure>
        <img src="https://static.primorske.si/foto/highres/gorica/720821_269-ehinaceja1.jpg"/>
        <figcaption>Ajdovci so iz škrlatne ehinaceje, ki je zrasla na občinski njivi, razvili novo prehransko dopolnilo v obliki sirupa.  Foto: Alenka Tratnik</figcaption>
      </figure>
      <p><b>AJDOVŠČINA</b> &gt; Župan <b>Tadej Beočanin </b>je pohvalil inovativen pristop in dodal, da v projektu Škrlatna ehinaceja (ameriški slamnik) vidi novo priložnost za Vipavsko dolino: “V eni škatlici je zgodba o povezovanju različnih znanj in sodelovanju občine, javnih zavodov in drugih podpornih institucij ter gospodarstva, kar je povezano z našimi prizadevanji in vlaganji na področju kmetijstva, gospodarstva in turizma.”</p>
      <h3>Od ideje do končnega izdelka</h3>
      <p>Škrlatna ehinaceja ali ameriški slamnik krasi številne domače vrtove, svoje mesto pa je pred štirimi leti dobila tudi na občinski njivi, kjer je občina v sodelovanju z novogoriškim kmetijsko gozdarskim zavodom v okviru projekta prilagajanja kmetijstva Vipavske doline na spremenjene podnebne razmere poskusno zasadila za dolino manj običajne kulture.</p>
      <blockquote><b>Črniški radič je nekaj posebnega</b><br/>Občina Ajdovščina bo decembra po dveletnem strokovnem delu predstavila projekt Črniški radič. V študiji so dokazali, da je ta nekaj posebnega in si zasluži zaščito kot avtohtona sorta radiča. Strokovno publikacijo bodo pospremili z recepti jedi iz radiča. Na občini so prepričani, da bo to nova poslovna priložnost za kmetijstvo v Vipavski dolini.</blockquote>
      <p>Zelenjavo in sadje so namenili kuhinjam v javnih zavodih, pri škrlatni ehinaceji pa so v občinski upravi prišli na idejo, da bi iz nje naredili prehransko dopolnilo. “Naša želja je bila, da poskušamo v občini in v Vipavski dolini narediti nekaj več, kot bi kdo od nas pričakoval. Že s poskusno njivo smo želeli pridelovalcem pokazati, da so priložnosti v vseh panogah, tudi v kmetijstvu in na področju prehranskih dopolnil, kjer bi pričakovali, da je že vse znano. A so se odprle nove priložnosti. Koncept je v ideji povezovanja kmetijstva in gospodarstva,” je povedal idejni oče in vodja razvojnega projekta Škrlatna ehinaceja <b>Janez Furlan</b> z oddelka za gospodarstvo in razvojne zadeve.</p>
      <p>Čeprav razvoj izdelkov ni med klasičnimi nalogami občinske uprave in tega še niso počeli, se izziva niso ustrašili. “Težav je bilo nešteto. Prvo vprašanje je bilo, kako iz zelene rastline pridobiti učinkovino, ki bi jo v izdelku ponudili tržišču. Drugo, kdo bo ta izdelek poslal na tržišče, in tretje, kako bomo izdelek spravili med potrošnike. A za vsako težavo se najde rešitev,” je dodal Furlan.</p>
      <p>Občina se je povezala s podjetjem Tosla, ki ima v Ajdovščini tovarno za proizvodnjo inovativnih sladil in prehranskih dopolnil. V podjetju so razvili novo prehransko dopolnilo z izvlečkom škrlatne ehinaceje iz Vipavske doline in vitaminom C v obliki sirupa, namenjeno krepitvi imunskega sistema. Za distribucijo izdelka je poskrbela razvojna agencija Rod, kjer si po besedah direktorice<b> Brigite Habjan Štolfa</b> tudi v prihodnje želijo tovrstnega partnerstva. Omejena serija, v kateri so izdelali 700 doz prehranskega dopolnila, bo v kratkem na voljo v Lekarni Ajdovščina.</p>
      <h3>Zdaj so na vrsti podjetniki in pridelovalci</h3>
      <p>Projekt še ni zaključen, saj bo občinska uprava spremljala odziv uporabnikov in obseg prodaje. “Zdaj so na vrsti podjetniki, ki bi vzpostavili resno proizvodnjo in prodajo. Če se bo to zgodilo, bo zrasla potreba po osnovni surovini in tu pridejo na vrsto pridelovalci,” je še dodal Furlan, ki se nadeja, da bodo koga spodbudili h gojenju te rastline.</p>
    </article>
  </body>
</html>