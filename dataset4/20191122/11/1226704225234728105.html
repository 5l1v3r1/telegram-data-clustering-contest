<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/kremel-sokovali-zabery-vrazdy-ktor/431694-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T11:48:00+00:00"/>
    <meta property="og:title" content="Kremeľ šokovali zábery vraždy,ktorú v Sýrii údajne spáchali Vagnerovci"/>
    <meta property="og:description" content="V reakcii na otázku týkajúcu sa možného vyšetrovania daného prípadu Peskov uviedol, že zodpovedné orgány začnú vyšetrovanie, &quot;ak to uznajú za nutné&quot;."/>
  </head>
  <body>
    <article>
      <h1>Kremeľ šokovali zábery vraždy,ktorú v Sýrii údajne spáchali Vagnerovci</h1>
      <h2>V reakcii na otázku týkajúcu sa možného vyšetrovania daného prípadu Peskov uviedol, že zodpovedné orgány začnú vyšetrovanie, "ak to uznajú za nutné".</h2>
      <address><time datetime="2019-11-22T11:48:00+00:00">22 Nov 2019, 11:48</time> by <a rel="author">TASR</a></address>
      <p>Moskva 22. novembra (TASR) - Hovorca ruského prezidenta Dmitrij Peskov v piatok vyhlásil, že Kremeľ šokovali zábery, na ktorých je údajne vidieť, ako ruskí žoldnieri z tzv. Vagnerovej skupiny brutálne zabili sýrskeho vojaka. Peskov nevylúčil, že zodpovedné orgány môžu v tejto súvislosti začať vyšetrovanie. Informovala o tom agentúra Interfax.</p>
      <p>"<i>(Médiá) zverejnili skutočne šokujúce fotografie. Dnes sme mali možnosť sa s nimi oboznámiť. Ide o šokujúcu informáciu</i>," vyhlásil Peskov pred novinármi.</p>
      <p>"<i>Neviem, do akej miery sú oprávnené závery týkajúce sa rôznych pokusov o identifikáciu osôb (na záberoch). V každom prípade môžem povedať, že nemáme žiadne informácie a ani nič spoločné s týmito osobam</i>i," zdôraznil hovorca Kremľa.</p>
      <p>V reakcii na otázku týkajúcu sa možného vyšetrovania daného prípadu Peskov uviedol, že zodpovedné orgány začnú vyšetrovanie, "ak to uznajú za nutné".</p>
      <p>Video vraždy, ku ktorej došlo údajne v júni 2017, zverejnil na svojich internetových stránkach spravodajský server Novaja gazeta. Novinári tohto portálu identifikovali jedného z účastníkov vraždy ako "dokumentmi potvrdeného žoldniera Vagnerovej skupiny".</p>
      <p>Novaja gazeta s odkazom na arabské médiá uviedla, že obeťou vraždy, ku ktorej došlo v provincii Homs, bol sýrsky dezertér.</p>
      <related>
        <h4>Prečítajte si aj:</h4>
        <a href="https://www.teraz.sk/zahranicie/spionazna-afera-v-srbsku-je-len-dal/431557-clanok.html"/>
        <a href="https://www.teraz.sk/zahranicie/rusko-statna-duma-prijala-zakon-nami/431533-clanok.html"/>
        <a href="https://www.teraz.sk/zahranicie/kremel-nic-nenarusi-vztahy-so-srbs/431477-clanok.html"/>
      </related>
    </article>
  </body>
</html>