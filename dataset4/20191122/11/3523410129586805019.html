<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641335/%D8%A7%DB%8C%D8%B1%D8%A7%D9%86-%D8%AF%D9%88%D9%85%DB%8C%D9%86-%D8%AA%DB%8C%D9%85-%D8%AF%D8%A7%D8%B1%D8%A7%DB%8C-%D8%A8%DB%8C%D8%B4%D8%AA%D8%B1%DB%8C%D9%86-%D8%AA%D9%86%D8%B2%D9%84-%D8%AF%D8%B1-%D8%B1%D8%AF%D9%87%E2%80%8C%D8%A8%D9%86%D8%AF%DB%8C-%D9%81%DB%8C%D9%81%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T11:59:00+00:00"/>
    <meta property="og:title" content="ایران دومین تیم دارای بیشترین تنزل در رده‌بندی فیفا"/>
    <meta property="og:description" content="با توجه به نتیجه‌ای که در بازی‌ اخیر تیم ملی فوتبال ایران رقم خورد، شاگردان مارک ویلموتس با سقوطی آزاد در رده‌بندی جدید فیفا مواجه شدند."/>
  </head>
  <body>
    <article>
      <h1>
        <a href="https://www.bultannews.com/fa/news/641335/%D8%A7%DB%8C%D8%B1%D8%A7%D9%86-%D8%AF%D9%88%D9%85%DB%8C%D9%86-%D8%AA%DB%8C%D9%85-%D8%AF%D8%A7%D8%B1%D8%A7%DB%8C-%D8%A8%DB%8C%D8%B4%D8%AA%D8%B1%DB%8C%D9%86-%D8%AA%D9%86%D8%B2%D9%84-%D8%AF%D8%B1-%D8%B1%D8%AF%D9%87%E2%80%8C%D8%A8%D9%86%D8%AF%DB%8C-%D9%81%DB%8C%D9%81%D8%A7">ایران دومین تیم دارای بیشترین تنزل در رده‌بندی فیفا</a>
      </h1>
      <h2>با توجه به نتیجه‌ای که در بازی‌ اخیر تیم ملی فوتبال ایران رقم خورد، شاگردان مارک ویلموتس با سقوطی آزاد در رده‌بندی جدید فیفا مواجه شدند.</h2>
      <address><time datetime="2019-11-22T11:59:00+00:00">22 Nov 2019, 11:59</time> by <a rel="author">بولتن نیوز | bultannews.com</a></address>
      <p><b>گروه ورزشی:</b> در فاصله شش روز مانده به اعلام رسمی رده‌بندی ماقبل آخر تیم‌های ملی جهان در سال 2019 توسط فدراسیون جهانی فوتبال (فیفا)، سایت «فوتبال رنکینگ» با توجه به نتایج رقم خورده در 182 بازی ملی از رنکینگ قبلی، اقدام به محاسبه و پیش‌بینی جایگاه احتمالی تیم‌های ملی در رده‌بندی بعدی فیفا کرده است.</p>
      <p>به گزارش <a href="https://www.bultannews.com/">بولتن نیوز</a> به نقل از تسنیم، طبق اعلام این سایت تیم ملی ایران که در بازی رسمی اخیر خود مقابل عراق تن به شکست داد، در رده‌بندی فیفا 6 پله سقوط خواهد داشت و بعد از رومانی (با هشت پله سقوط) دومین تیمی است که بیشتر تنزل جایگاه را در این رده‌بندی خواهد داشت. در نتیجه این افت جایگاه، تیم ملی ایران در رده سی‌و‌سوم جهان قرار خواهد گرفت.</p>
      <p>بدین ترتیب تیم ایران بعد از چند سال عنوان تیم اول آسیا در رنکینگ فیفا را هم از دست خواهد داد چرا که انتظار می‌رود ژاپن بدون تغییر جایگاه در رده بیست‌وهشتم دنیا باقی بماند و 5 پله بالاتر از شاگردان مارک ویلموتس قرار بگیرد.</p>
      <p>در رده‌بندی کلی هم انتظار می‌رود که تغییری در جایگاه 5 تیم برتر جهان صورت نگیرد و تیم‌های ملی بلژیک، فرانسه، برزیل، انگلیس و اروگوئه همچنان رده‌های اول تا پنجم را در اختیار داشته باشند.</p>
    </article>
  </body>
</html>