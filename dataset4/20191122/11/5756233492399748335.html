<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622732/%D8%A7%D9%81%D8%B4%D8%A7%DA%AF%D8%B1%DB%8C-%D9%85%D9%82%D8%A7%D9%85-%D8%B9%D8%B1%D8%A7%D9%82%DB%8C-%D8%AF%D8%B1%D8%A8%D8%A7%D8%B1%D9%87-%D8%AA%D9%88%D8%B7%D8%A6%D9%87-%D8%A7%D8%B3%D8%B1%D8%A7%D8%A6%DB%8C%D9%84-%D9%88-%D8%A7%D9%85%D8%A7%D8%B1%D8%A7%D8%AA-%D8%AF%D8%B1-%D8%B9%D8%B1%D8%A7%D9%82"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T11:08:00+00:00"/>
    <meta property="og:title" content="افشاگری مقام عراقی درباره توطئه اسرائیل و امارات در عراق"/>
    <meta property="og:description" content="منابع به شبکه المیادین اعلام کردند که اسرائیل قصد دارد با همکاری امارات، عشایر الانبار عراق را مسلح کند و نیرویی را برای جدا کردن این استان با عنوان کنفدرالی تأسیس کند. هدف امارات و اسرائیل اضافه کردن این استان به &quot;معامله قرن&quot; و اسکان آوارگان فلسطینی در آنجاست."/>
  </head>
  <body>
    <article>
      <h1>افشاگری مقام عراقی درباره توطئه اسرائیل و امارات در عراق</h1>
      <address>
        <time datetime="2019-11-22T11:08:00+00:00">22 Nov 2019, 11:08</time>
      </address>
      <p>
        <i>منابع به شبکه المیادین اعلام کردند که اسرائیل قصد دارد با همکاری امارات، عشایر الانبار عراق را مسلح کند و نیرویی را برای جدا کردن این استان با عنوان کنفدرالی تأسیس کند. هدف امارات و اسرائیل اضافه کردن این استان به "معامله قرن" و اسکان آوارگان فلسطینی در آنجاست.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>منابعی به شبکه المیادین گفتند: اطلاعاتی که عزت الشابندر، نماینده سابق پارلمان عراق منتشر کرده واقعیت پروژه اسرائیل در عراق با مشارکت امارات را فاش می‌کند. این اطلاعات نقش امارات را در حمایت مالی از فعالیت‌های خرابکارانه طی اعتراضات عراق و مسلح کردن چهار قبیله در الانبار برای تأسیس قدرتی جهت جدا کردن این استان با عنوان کنفدرالیسم فاش می‌کند. هدف از این طرح وارد کردن این استان به "معامله قرن" برای اسکان دادن آوارگان فلسطینی در آنجا است.</p>
      <p>این منابع فاش کردند که احتمالا الشابندر از قطر به این اطلاعات دست یافته است. الشابندر مجبور شده توییتی را منتشر کند که در آن خبر بازداشتش را تکذیب کند.</p>
      <figure>
        <img src="https://aftabnews.ir/files/fa/news/1398/9/1/362026_376.jpg"/>
      </figure>
      <p>وی همچنین اعلام کرده که نمی‌تواند در عراق حاضر شود.</p>
      <p>منابع می‌گویند بازداشت الشابندر توسط امارات یادآور اقدام عربستان درباره سعد حریری، نخست‌وزیر مستعفی لبنان است.</p>
      <p>به گفته منابع دستگاه امنیت عراق یک باند اماراتی را بازداشت کرده که شامل لبنانی‌هایی است که از گروه‌های خرابکارانه در جریان اعتراضات حمایت مالی می‌کردند.</p>
      <p>یک منبع امنیتی اعلام کرد که پنج روز پیش امارات الشابندر را در فرودگاه دبی بازداشت کرده است.</p>
      <p>این منبع اعلام کرد که الشابندر نمی‌تواند با کسی ارتباط برقرار کند و بازداشت وی بخشی از مداخله شورای همکاری خلیج فارس در پرونده عراق است.</p>
      <p>این منابع اعلام کردند که دستگاه اطلاعات امارات الشابندر را بعد از انتشار واقعیت پروژه اسرائیل در عراق با مشارکت امارات در ابوظبی بازداشت کرد.</p>
    </article>
  </body>
</html>