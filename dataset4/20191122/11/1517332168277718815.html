<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/alan-kurdi-archiviazione-per-matteo-salvini-lex-ministro-buona-notizia/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T11:13:04+00:00"/>
    <meta property="og:title" content="Alan Kurdi, archiviazione per Matteo Salvini. L’ex ministro: “Buona notizia”"/>
    <meta property="og:description" content="L'indagine a carico dell'ex ministro degli Interni Matteo Salvini è stata archiviata dal tribunale dei Ministri. Il leader della Lega era indagato per abuso d'ufficio e rifiuto d'atti in ufficio per la vicenda della Alan Kurdi, la nave della ong tedesca Sea Eye, a cui il governo italiano aveva negato lo sbarco, lo scorso 3 aprile."/>
  </head>
  <body>
    <article>
      <h1>Alan Kurdi, archiviazione per Matteo Salvini. L’ex ministro: “Buona notizia”</h1>
      <h2>L’indagine a carico dell’ex ministro degli Interni Matteo Salvini è stata archiviata dal tribunale dei Ministri. Il leader della Lega era indagato per abuso d’ufficio e rifiuto d’atti in ufficio per la vicenda della Alan Kurdi, la nave della ong tedesca Sea Eye, a cui il governo italiano aveva negato lo sbarco, lo scorso 3 aprile.</h2>
      <address><time datetime="2019-11-22T11:13:04+00:00">22 Nov 2019, 11:13</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>Il tribunale dei Ministri ha accolto la richiesta della Procura di Roma, che era stata avanzata nel luglio scorso, e ha <b>archiviato l'indagine </b>che vedeva indagato l'ex ministro degli Interni, <b>Matteo Salvini</b>, per abuso d'ufficio e rifiuto di atti di ufficio per la <a href="https://www.fanpage.it/politica/migranti-la-nave-alan-kurdi-diretta-a-malta-sea-eye-contro-salvini-umilia-le-persone/">vicenda della nave <b>Alan Kurdi</b> </a>della ong tedesca Sea Eye del 3 aprile 2019. Archiviata anche la posizione del prefetto <b>Matteo Piantedosi,</b> suo capo di gabinetto al Viminale.</p>
      <p>L'imbarcazione dell'organizzazione umanitaria tedesca aveva salvato al largo della Libia<b> 64 migranti</b> che si trovavano a bordo di un gommone. Dopo il "no" di Salvini allo sbarco, la nave, con a bordo donne e bambini, aveva raggiunto il 13 aprile Malta e i migranti erano stati poi distribuiti tra Germania, Francia, Lussemburgo e Portogallo.</p>
      <p>Il segretario della Lega ha commentato così:<i> "L'archiviazione sul caso Alan Kurdi? Una buona notizia, ogni tanto.."</i>, ha detto il leader del Carroccio all'anteprima del Festival del Lavoro, organizzato dai Consulenti del Lavoro.<i> "Bene, un Tribunale finalmente riconosce che bloccare gli sbarchi non autorizzati di immigrati non è reato! Sono curioso di vedere a questo punto cosa decideranno le altre Procure, e una volta tornato al governo rifarò esattamente le stesse cose"</i>, ha aggiunto.</p>
    </article>
  </body>
</html>