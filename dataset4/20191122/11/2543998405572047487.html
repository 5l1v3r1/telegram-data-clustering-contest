<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/drustvo/170516/nece-biti-rampe-kod-surcina-besplatna-voznja-milosem-velikim-obrenovca"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T11:45:00+00:00"/>
    <meta property="og:title" content="Neće biti rampe kod Surčina: Besplatna vožnja &quot;Milošem Velikim&quot; do Obrenovca!"/>
    <meta property="og:description" content="Početna deonica auto-puta &quot;Miloš Veliki&quot;, od Surčina do Obrenovca, koja bi trebalo da bude otvorena za saobraćaj 19. decembra, biće besplatna za vozače. Iako je po glavnom projektu planirana izgradnja naplatne stanice kod Surčina, on je izmenjen i rampa je na papiru &quot;uklonjena&quot;."/>
  </head>
  <body>
    <article>
      <h1>Neće biti rampe kod Surčina: Besplatna vožnja "Milošem Velikim" do Obrenovca!</h1>
      <h2>Početna deonica auto-puta "Miloš Veliki", od Surčina do Obrenovca, koja bi trebalo da bude otvorena za saobraćaj 19. decembra, biće besplatna za vozače. Iako je po glavnom projektu planirana izgradnja naplatne stanice kod Surčina, on je izmenjen i rampa je na papiru "uklonjena".</h2>
      <address><time datetime="2019-11-22T11:45:00+00:00">22 Nov 2019, 11:45</time> by <a rel="author">novosti.rs</a></address>
      <p>Dužina ove trase, od Obilaznice oko Beograda, kod Surčinske petlje, do Obrenovca je 17,6 kilometara, a za "Puteve Srbije" ona će imati tretman kao i auto-put kroz Beograd, na kojem se vožnja ne naplaćuje.</p>
      <p>Po glavnom projektu nije bilo planirano nijedno uključenje između dve opštine, ali je na insistiranje lokalne samouprave ipak odlučeno da se Surčinci povežu sa novom soabraćajnicom. U "Putevima" kažu da je u toku ubrzana izrada Planske dokumentacije za izgradnju priključka na auto-put iz mesta Jakovo.</p>
      <p>Stevan Šuša, predsednik opštine Surčin, kaže da je pristupna saobraćajnica tek u planovima i da se očekuje da bi njena izgradnja mogla početi u februaru ili martu sledeće godine.</p>
      <p>- Nadamo se da će izgradnja početi u isto vreme kada i deo puta koji povezuje Novi Beograd sa auto-putem "Miloš Veliki" - kaže Šuša. - To je oko deset kilometara puta, od uključenja na put Surčin - Jakovo. Uglavnom je u pitanju zemljište PKB, ali ima i privatnih poseda i predstoji i eksproprijacija. Najlakše bi bilo da je paralelno sa izgradnjom deonice auto-puta od Surčina do Obrenovca, urađen i ovaj put ka Jakovu, ali, nažalost, nismo uspeli to ranije da izdejstvujemo. Pet godina se borimo za priključak.</p>
      <p>Šuša mnogo očekuje od povezivanja ovog sela sa glavnom saobraćajnicom.</p>
      <p>- Bitno nam je da oko 50.000 stanovnika Donjeg Srema dobije dobru vezu sa Beogradom - objašnjava prvi čovek Surčina. - Meštani Petrovčića, kao i Kupinova, Deča i Karlovčića, koji su, inače, u opštini Pećinci, svi prolaze kroz Surčin i stvara se velika gužva, ali i zagađenje. Izgradnjom veze u Jakovu, biće rasterećen put kroz Surčin, jer će meštani okolnih sela birati bržu vezu preko auto-puta. Naročito je važno i to što će vožnja biti besplatna.</p>
      <related>
        <h4>Pročitajte još:</h4>
        <a href="http://republika.rs/vesti/beograd/170512/MESTANI-SOKU-Pronadjena-MISTERIOZNA-CISTERNA-kod-Obrenovca"/>
        <a href="http://republika.rs/vesti/srbija/169924/Vucic-potpisivanju-ugovora-izgradnju-auto-puta-Ruma-Sabac-Velika-stvar-Srbiju-vrednost-ugovora-miliona-evra"/>
        <a href="http://republika.rs/vesti/srbija/169103/UPOZORENJE-VOZACE-Oprez-zbog-magle-evo-kojim-delovima-zemlje-biti-najgore"/>
        <a href="http://republika.rs/vesti/beograd/167860/Beogradjani-ponedeljak-imate-parking-zoniranim-delovima-grada-evo-zbog-cega"/>
      </related>
    </article>
  </body>
</html>