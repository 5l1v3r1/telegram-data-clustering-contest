<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/libia_oim_migranti-6598326/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T11:32:00+00:00"/>
    <meta property="og:title" content="Previsto un week-end drammatico per lo sbarco di migranti"/>
    <meta property="og:description" content="Nelle ultime 48 ore 367 persone sono state salvate dalle Ong. L'incremento nelle partenze della Libia coincide con un inasprimento degli scontri nell'area di Tripoli"/>
  </head>
  <body>
    <article>
      <h1>Previsto un week-end drammatico per lo sbarco di migranti</h1>
      <h2>Nelle ultime 48 ore 367 persone sono state salvate dalle Ong. L'incremento nelle partenze della Libia coincide con un inasprimento degli scontri nell'area di Tripoli</h2>
      <address><time datetime="2019-11-22T11:32:00+00:00">22 Nov 2019, 11:32</time> by <a rel="author">AGI - Agenzia Giornalistica Italia</a></address>
      <p>Nelle ultime 48 ore sono aumentate le <b>partenze di barconi</b> dalla <b>Libia</b> e l'Organizzazione Internazionale per le Migrazioni ha espresso allarme. Nell'arco di tempo considerato una decina di imbarcazioni, con oltre <b>600 persone a bordo</b>, sono salpate dalla Libia sulla rotta del Mediterraneo centrale, l'ultima per Lampedusa.</p>
      <p>L'incremento nelle partenze coincide con un i<b>nasprimento degli scontri nell'area di Tripoli</b>, dove lo scenario di guerra si è spostato dal 4 aprile scorso con l'offensiva delle milizie del maresciallo Haftar e con gli intensi scontri sulla strada costiera tra la capitale e Misurata.</p>
      <p>"La Oim è profondamente preoccupata per la <b>sicurezza dei migranti</b>, che sono ogni volta i più vulnerabili a questi combattimenti, al traffico illegale di esseri umani a misura che la situazione della sicurezza si va deteriorando", ha affermato Federico Soda, capo missione Oim in Libia, il quale ha ribadito che la Libia "non è un porto sicuro".</p>
      <p>In particolare sono tre le navi in cerca di un "<b>porto sicuro</b>" con 367 persone salvate solo negli ultimi due giorni. Duecentoquindici - salvate in tre diversi interventi - sono sulla "<b>Ocean Viking</b>", la nave gestita da Sos Mediterranee e Medici senza frontiere; 73 sulla Open Arms e 79 sulla Aita Mari, delle omonime Ong spagnole.</p>
      <p>L'ultimo, ennesimo allarme, raccolto da <b>Alarm Phone</b> e riguardante una imbarcazione in difficoltà con una settantina di persone, è stato raccolto dalle autorità maltesi che nella notte sono intervenute mettendo in salvo i migranti. Sempre Alarm Phone ha fatto sapere giovedì di essere stato contattato nel pomeriggio di giovedì da una novantina di persone in fuga dalla Libia e in "grave pericolo". Tra di loro ci sarebbero 13 donne e diversi bambini che avevano  bisogno di essere soccorse immediatamente" per via di un tubolare che si stava sgonfiando". Tra le persone salvate, casi di "choc traumatico, ustioni di secondo e terzo grado e ferite da armi da fuoco".</p>
      <p>L'ultimo salvataggio, avvenuto sempre nel pomeriggio di ieri, è il terzo operato in pochi giorni da Ocean Viking.</p>
    </article>
  </body>
</html>