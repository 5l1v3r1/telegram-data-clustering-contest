<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/meta-ta-imalaia-stochos-na-anarrichithei-se-kaykaso-kai-kilimantzaro/"/>
    <meta property="og:site_name" content="ert.gr"/>
    <meta property="article:published_time" content="2019-11-22T11:28:27+00:00"/>
    <meta property="og:title" content="Μετά τα Ιμαλάια, στόχος να αναρριχηθεί σε Καύκασο και Κιλιμάντζαρο!"/>
    <meta property="og:description" content="Το’ πε και το’ κάνε. Ο Θάνος Μαργαρίτης είναι υπόδειγμα στοχοπροσηλωμένου ανθρώπου. Επί δύο χρόνια σχεδίαζε, προετοιμαζόταν και προσπαθούσε να βρει χορηγούς για να ανέβει στα Ιμαλάια. Η αφοσίωση στον στόχο απέδωσε και πριν από ένα μήνα η αποστολή εξετελέσθη!"/>
  </head>
  <body>
    <article>
      <h1>Μετά τα Ιμαλάια, στόχος να αναρριχηθεί σε Καύκασο και Κιλιμάντζαρο!</h1>
      <address><time datetime="2019-11-22T11:28:27+00:00">22 Nov 2019, 11:28</time> by <a rel="author">Μάνια Γκουσιάρη</a></address>
      <p>Το’ πε και το’ κάνε. Ο Θάνος Μαργαρίτης είναι υπόδειγμα στοχοπροσηλωμένου ανθρώπου. Επί δύο χρόνια σχεδίαζε, προετοιμαζόταν και προσπαθούσε να βρει χορηγούς για να ανέβει στα Ιμαλάια. Η αφοσίωση στον στόχο απέδωσε και πριν από ένα μήνα η αποστολή εξετελέσθη!</p>
      <figure>
        <img src="https://www.ert.gr/wp-content/uploads/2019/11/island-peak-thanos.jpg"/>
      </figure>
      <p>Στο στούντιο της ΕΡΤ Λάρισας, ο Λαρισαίος ηλεκτρολόγος-μηχανικός Θάνος Μαργαρίτης μοιράστηκε με τους ακροατές την εμπειρία του, αλλά και τις νέες προκλήσεις που ήδη βρίσκονται στις σκέψεις του.</p>
      <figure>
        <img src="https://www.ert.gr/wp-content/uploads/2019/11/%CE%B8%CE%B1%CE%BD%CE%BF%CF%82-%CE%BC%CE%B1%CF%81%CE%B3%CE%B1%CF%81%CE%AF%CF%84%CE%B7%CF%82.jpg"/>
      </figure>
      <p>Από την 18μελή αποστολή κατάφεραν, τελικά να φτάσουν στην κορυφή Island Peak στα 6.189 μέτρα, επτά ορειβάτες: ο Θάνος, μια κοπέλα και ακόμη πέντε άντρες.</p>
      <p>Τραυματισμοί, στομαχικές διαταραχές, ασθένειες αλλά και κόπωση κράτησαν μακρύα από την κορυφή των Ιμαλαϊων τους υπόλοιπους, όμως όπως μας είπε, ο Θάνος κατάφερνε κάθε φορά να ξεπεράσει τα εμπόδια και να μένει προσηλωμένος στο στόχο, που ήταν η ανάβαση στα 6.189μ.</p>
      <p>Όταν έφτασα στο Island Peak, μας λέει, ένιωσα ικανοποίηση που εκπλήρωσα τον στόχο μου. Αισθάνθηκα ότι είχα κι άλλες δυνάμεις. Θα μπορούσα να φτάσω και ψηλότερα, ίσως.<br/>Όταν ξεκινήσαμε από το τελευταίο camp πριν την κορυφή, στις 12 τα μεσάνυχτα, στο απόλυτο σκοτάδι, χίονιζε. Σε 100μ παραπάνω είχε χιονοθύελλα. Από εκεί και πέρα κάθε 100μ που ανεβαίναμε νιώθαμε έντονα τη δυσκολία που αύξανε γεωμετρικά.</p>
      <figure>
        <img src="https://www.ert.gr/wp-content/uploads/2019/11/thanos-margaritis-island-peak.jpg"/>
      </figure>
      <p>Ο Θάνος Μαργαρίτης μας μετέφερε, όσο και ο ίδιος τη βίωσε, την καθημερινότητα των Νεπαλέζων. Μας μίλησε για το κυκλοφοριακό κομφούζιο στο Κατμαντού, όπου αυτοκίνητα, μηχανάκια, ζώα και πεζοί, χωρίς να υπάρχουν καν πεζοδρόμια καταφέρνουν με ενα αδιανότητο για τη Δύση τρόπο να μην συγκρούονται. Μας είπε για την τρομερή ατμοσφαιρική ρύπανση της πρωτεύουσας, αλλά και για τις συνθήκες ζωής στα μεγαλύτερα υψόμετρα, εκεί που οι Σέρπα ζουν ως οδηγοί και αχθοφόροι των ορειβατικών αποστολών και πεζοπορούν χιλιόμετρα φορτωμένοι φορώντας…σαγιονάρες!</p>
      <figure>
        <img src="https://www.ert.gr/wp-content/uploads/2019/11/thanos-everst-base-camp.jpg"/>
      </figure>
      <p>Τα χωριά στα Ιμαλάια δεν έχουν ρεύμα και από ένα υψόμετρο και έπειτα δεν κυκλοφορεί τίποτα μηχανοκίνητο. Μόνο γιακ, γαϊδούρια και πεζοί. Ακόμη και τα παιδιά, με τις σάκες στην πλάτη, περπατούν 7 ώρες από τα μικρά χωριά για το κεφαλοχώρι προκειμένου να πάνε στο σχολείο. Μένουν την εβδομάδα και επιστρέφουν για το Σ-Κ και ξανά από την αρχή…</p>
      <figure>
        <img src="https://www.ert.gr/wp-content/uploads/2019/11/thanos-monastery.jpg"/>
      </figure>
      <figure>
        <img src="https://www.ert.gr/wp-content/uploads/2019/11/thanos-dingboche.jpg"/>
      </figure>
      <p>Ο Θάνος έμεινε 22 μέρες στο Νεπάλ συνολικά. Έχασε 6 κιλά, μα γύρισε ακμαίος! Σήμερα, ήδη, σχεδιάζει τον επόμενο στόχο: αυτό το καλοκαίρι που έρχεται να αναρριχηθεί σε δυο από τα ψηλότερα βουνά του κόσμου σε δύο διαφορετικές ηπείρους μέσα σε 2 εβδομάδες! Στο Κιλιμάντζαρο στην Αφρική και τον Καύκασο!</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/kozani/ptolemaida-agonas-entaxis-ergoy-gnomodotisi-gia-to-apocheteytiko-pentavrysoy-perdikka-anatolikoy/"/>
        <a href="https://www.ert.gr/perifereiakoi-stathmoi/larisa/meta-ta-imalaia-stochos-na-anarrichithei-se-kaykaso-kai-kilimantzaro/"/>
        <a href="https://www.ert.gr/eidiseis/ellada/kinonia/parateinetai-gia-ena-24oro-i-nosileia-toy-manoli-glezoy/"/>
        <a href="https://www.ert.gr/eidiseis/ellada/kinonia/treli-koyrsa-i-ch-sti-thessaloniki-video/"/>
        <a href="https://www.ert.gr/perifereiakoi-stathmoi/chania/chania-dyo-syllipseis-gia-katochi-exi-kilon-kannavis/"/>
        <a href="https://www.ert.gr/roi-idiseon/kolomvia-mazikes-antikyvernitikes-diadiloseis-sfodres-sygkroyseis/"/>
      </related>
    </article>
  </body>
</html>