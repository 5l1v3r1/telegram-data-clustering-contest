<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/22/robota-nad-strategiyeyu-povernennya-krymu-do-ukrayiny-tryvaye-predstavnyk-zelenskogo-na-pivostrovi/"/>
    <meta property="og:site_name" content="Рубрика"/>
    <meta property="article:published_time" content="2019-11-22T11:45:50+00:00"/>
    <meta property="og:title" content="Робота над стратегією повернення Криму до України триває, - представник Зеленського на півострові"/>
    <meta property="og:description" content="Постійний представник президента України Володимира Зеленського в Криму Антон Кориневич заявляє, що робота над стратегією з повернення анексованого Росією півострова до складу України триває. “Стратегію напрацьовуємо. Майданчиком для цього є робоча група з питань реінтеграції тимчасово окупованих територій, яка входить до складу Комісії з питань правової реформи при президенті”, – сказав він в інтерв’ю інтернет-виданню […]"/>
  </head>
  <body>
    <article>
      <h1>Робота над стратегією повернення Криму до України триває, - представник Зеленського на півострові</h1>
      <address><time datetime="2019-11-22T11:45:50+00:00">22 Nov 2019, 11:45</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/Korynevych-860x580-c-1.jpeg"/>
      </figure>
      <p>Фото LB.ua: Антон Кориневич<br/><b><b>Постійний представник президента України Володимира Зеленського в Криму Антон Кориневич заявляє, що робота над стратегією з повернення анексованого Росією півострова до складу України триває.</b></b></p>
      <p>“Стратегію напрацьовуємо. Майданчиком для цього є робоча група з питань реінтеграції тимчасово окупованих територій, яка входить до складу Комісії з питань правової реформи при президенті”, – сказав він в інтерв’ю інтернет-виданню <a href="https://lb.ua/">“LB.ua”.</a></p>
      <p>За словами постпреда, під час першого засідання цієї комісії, яке відбулося 2 жовтня, президент поставив низку завдань: робота з дискримінаційними положеннями щодо жителів тимчасово окупованих територій, напрацювання концепції перехідного правосуддя для Криму та Донбасу, а також напрацювання стратегії деокупації та реінтеграції тимчасово окупованих територій.</p>
      <p><b>“Вірю, що ми можемо повернути контроль над Кримом, і ми його повернемо.</b> Звичайно, це було би, мабуть, простіше зробити, якби на чолі Російської Федерації була людина, яка розуміє, що таке міжнародне право, що таке цінності міжнародного співтовариства”, – сказав Кориневич.</p>
      <p>Він наголосив, що українська сторона розглядає лише політико-дипломатичні шляхи повернення Криму та деокупації Донбасу, і наголосив на необхідності створення майданчика, за аналогією з мінським або “нормандським форматом”, для повернення півострова до складу України.</p>
      <p>Також Кориневич підтвердив, що після того, як Україна поверне Крим, громадяни, які отримали російський паспорт, не нестимуть відповідальності за це. “Очевидно, що за деякі вимушені для громадян дії відповідальності не може бути”, – сказав він.</p>
      <p>
        <b>Крім того, представник президента України в Криму додав, що РФ на державному рівні здійснює політику виштовхування з півострова проукраїнських громадян і заселення півострова проросійськи налаштованими особами.</b>
      </p>
      <p>“Відповідно до Римського статуту і четвертої Женевської конвенції про захист цивільного населення під час війни, держава-окупант не має права виселяти громадян окупованої території чи заселяти на неї своїх громадян. Українські правоохоронні органи і неурядові громадські організації фіксують ці порушення і передають до Офісу прокурора Міжнародного кримінального суду. Очікуємо на відображення цих порушень у грудневому звіті Офісу прокурора”.</p>
      <p>За його даними, наразі в Криму перебувають понад 110 осіб, позбавлених волі внаслідок політичних та інших мотивів, і українська сторона передала відповідні списки на обмін.</p>
    </article>
  </body>
</html>