<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100235/%D8%A7%DB%8C%D8%B1%D8%A8%D8%A7%D8%B3-%D9%BE%D9%87%D9%BE%D8%A7%D8%AF-%D9%85%D8%AE%D9%81%DB%8C-%D8%AE%D9%88%D8%AF-%D8%B1%D8%A7-%D8%AA%D9%88%D8%B3%D8%B9%D9%87-%D8%AF%D8%A7%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T11:58:05+00:00"/>
    <meta property="og:title" content="&quot;ایرباس&quot; پهپاد مخفی خود را توسعه داد"/>
    <meta property="og:description" content="شرکت هواپیماسازی اروپایی &quot;ایرباس&quot; (Airbus) با همکاری &quot;وزارت دفاع فدرال آلمان&quot; موفق به توسعه پهپادی جدید به نام &quot;لوت&quot; (LOUT) شده است."/>
  </head>
  <body>
    <article>
      <h1>"ایرباس" پهپاد مخفی خود را توسعه داد</h1>
      <address><time datetime="2019-11-22T11:58:05+00:00">22 Nov 2019, 11:58</time> by <a rel="author">پرستو توکلی</a></address>
      <p>شرکت هواپیماسازی اروپایی "ایرباس" (Airbus) با همکاری "وزارت دفاع فدرال آلمان" موفق به توسعه پهپادی جدید به نام "لوت" (LOUT) شده است.</p>
      <p><b>به گزارش ایسنا، </b>ایرباس در سال ۲۰۰۷ به صوت مخفیانه ساخت یک پهپاد مجهز به فناوری رادارگریزی<b> </b>را آغاز کرد و از سال ۲۰۱۰ همکاری خود را با وزارت دفاع آلمان برای توسعه این پهپاد آغاز کرد.</p>
      <p>این پروژه در سال ۲۰۱۰ پشتیبانی وزارت دفاع فدرال در آلمان را دریافت کرد و عملیات ساخت آن در تاسیسات ایرباس در شهرهای برمن و منچینگ ، بایرن ، آلمان انجام شد.</p>
      <p>این هواپیمای بدون سرنشین که لوت نام دارد از دید رادارها مخفی خواهد ماند و رادارها قادر به شناسایی آن نخواهند بود زیرا مجهز به فناوری رادار گریزی است.</p>
      <figure>
        <img src="https://cdn.isna.ir/d/2019/11/22/3/61492041.jpg"/>
      </figure>
      <p>تکنولوژی رادارگریزی که "LO technology" (تکنولوژی کم دیده شدن) هم نامیده می‌شود، یک زیر مجموعه از تاکتیک‌های نظامی و اقدامات متقابل الکترونیکی منفعل است که شامل طیف وسیعی از تکنیک‌های مورد استفاده در هواپیما، کشتی‌ها، زیردریایی‌ها، موشک‌ها و ماهواره‌ها برای کمتر دیده شدن شان در برابر رادار، امواج فروسرخ و دیگر روش‌های تشخیص می‌باشد.</p>
      <figure>
        <img src="https://cdn.isna.ir/d/2019/11/22/3/61492040.jpg"/>
      </figure>
      <p> همچنین گرمای ساطع شده از پهپاد لوت بسیار اندک خواهد بود و آنقدر بی سر و صدا پرواز می‌کند که تشخیص آن تقریبا غیرممکن خواهد بود.</p>
      <p>ایرباس چند تصویر از مدل‌ آزمایشی این پهپاد منتشر کرده که نشان می‌دهد بلندی و طول بال‌های مدل آزمایشی ۱۲ متر است.</p>
      <p>این پروژه تا کنون رونمایی نشده بود و اکنون شرکت ایرباس فاش کرده است که این هواپیمای بدون سرنشین اولین پرواز آزمایشی خود را در سال ۲۰۲۶ انجام خواهد داد.</p>
      <p>پیش بینی می‌شود پهپاد لوت به سیستم جدید ضربت آینده هوایی (FCAS) کمک کند. سیستم جدید ضربت آینده هوایی، سیستمی است که در آلمان ، فرانسه و اسپانیا در حال توسعه است.</p>
      <p>لوت برای حمله به سیستم های راداری نیز قابل استفاده است. همچنین انتظار می رود کل سیستم جدید ضربت آینده هوایی در سال ۲۰۴۰ برای استفاده آماده شود.</p>
      <p>انتهای پیام</p>
    </article>
  </body>
</html>