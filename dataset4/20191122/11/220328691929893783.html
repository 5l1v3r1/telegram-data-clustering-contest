<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/mayki-na-detsa-s-uvrezhdaniya-na-protest-pred-ns-407331.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T11:06:03+00:00"/>
    <meta property="og:title" content="Майки на деца с увреждания на протест пред НС"/>
    <meta property="og:description" content="Те недоволстват от избирането на Валери Симеонов за зам.-председател на Парламента"/>
  </head>
  <body>
    <article>
      <h1>Майки на деца с увреждания на протест пред НС</h1>
      <address>
        <time datetime="2019-11-22T11:06:03+00:00">22 Nov 2019, 11:06</time>
      </address>
      <p>Майките на деца с увреждания от инициативата „Системата ни убива” ще протестират днес пред парламента. Поводът е избирането на Валери Симеонов за заместник-председател на НС.</p>
      <p>Недоволството е под мотото „Оставка за всички”. Според организаторите изборът на Симеонов е „нелеп”. Те припомням, че именно по тяхно настояване и след скандал,  Валери Симеонов подаде оставка като вицепремиер.</p>
      <p>Недоволството ще продължи и в понеделник  с авто-шествие и блокиране на движението.</p>
      <p>Самият Валери Симеонов определи обявените протести като намеса в реда в парламента</p>
      <p>„В случая това, че някой протестира, то си е негово право, но това е намеса в правилата и в реда в парламента”, коментира Симеонов, цитиран от БТА.</p>
      <p>„Правото на група „Обединени патриоти" да има заместник-председател е неоспоримо, то е съгласувано с всички останали групи. Така, както БСП и ГЕРБ имат заместник-председатели, така е редно и „Обединени патриоти" да имат”, посочи Симеонов. „За нас и лично за мен това не е било самоцел, виждате, че този пост четири месеца стои незает”, коментира той.</p>
      <p>Валери Симеонов отбеляза, че е определен да заеме този пост с решение на групата.</p>
      <p>„Нямам нито избор, нито съм човек, който бяга от отговорност, нито пък от друга страна съм човек, който има нужда от повишаване на рейтинг", заяви той. По думите му има вариант абсолютно всеки депутат от „Обединени патриоти" да заеме този пост, но това е решението на групата. „Решението на групата е единодушно и не съм си издигнал аз кандидатурата сам”, каза още новият заместник-председател на Народното събрание.</p>
    </article>
  </body>
</html>