<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90279"/>
    <meta property="og:site_name" content="Denník politika"/>
    <meta property="article:published_time" content="2019-11-22T11:35:23+00:00"/>
    <meta property="og:title" content="Odborári v PPS Group Detva vyhlásili štrajkovú pohotovosť, podľa vedenia na to nie je dôvod"/>
    <meta property="og:description" content="22.11.2019 (Webnoviny.sk) – základná organizácia Odborového zväzu (ZO OZ) KOVO Podpolianske strojárne vyhlásila štrajkovú pohotovosť v strojárskej firme PPS Group a.s. Detva. Informoval o tom predseda výboru odborového zväzu Stanislav Ľupták na piatkovej tlačovej besede v Banskej Bystrici s tým, že pohotovosť trvá od 5. novembra a je reakciou na rozhodnutie generálneho riaditeľa PPS Group o organizačnej zmene z 8. októbra, podľa ktorej sa stane s účinnosťou od 1. februára 2020 nadbytočných 25 zamestnancov."/>
  </head>
  <body>
    <article>
      <h1>Odborári v PPS Group Detva vyhlásili štrajkovú pohotovosť, podľa vedenia na to nie je dôvod</h1>
      <address><time datetime="2019-11-22T11:35:23+00:00">22 Nov 2019, 11:35</time> by <a rel="author">Webnoviny</a></address>
      <p>22.11.2019 (Webnoviny.sk) – základná organizácia Odborového zväzu (ZO OZ) KOVO Podpolianske strojárne vyhlásila štrajkovú pohotovosť v strojárskej firme PPS Group a.s. Detva. Informoval o tom predseda výboru odborového zväzu Stanislav Ľupták na piatkovej tlačovej besede v Banskej Bystrici s tým, že pohotovosť trvá od 5. novembra a je reakciou na rozhodnutie generálneho riaditeľa PPS Group o organizačnej zmene z 8. októbra, podľa ktorej sa stane s účinnosťou od 1. februára 2020 nadbytočných 25 zamestnancov.</p>
      <h3>Vraj na to nie je dôvod</h3>
      <p>Vedenie spoločnosti v stanovisku zaslanom agentúre SITA tvrdí, že na takýto krok neexistujú v súčasnej situácii žiadne dôvody, a to najmä preto, že v kolektívnom vyjednávaní sa zatiaľ neuskutočnili rokovania pred sprostredkovateľom.</p>
      <p>„<i>Vyhlásením štrajkovej pohotovosti sa odborári snažia vyvíjať nelegitímny tlak na zamestnávateľa počas prebiehajúceho kolektívneho vyjednávania a o dôvodoch navyše zavádzajú verejnosť aj zamestnancov,”</i> uvádza vedenie PPS Group.</p>
      <h3>Organizačná zmena</h3>
      <p>Rozhodnutie výboru ovplyvňuje podľa Ľuptáka aj to, že neboli zohľadnené pripomienky a výhrady odborov. Podľa prílohy k rozhodnutiu o organizačnej zmene je podľa neho aktuálne nadbytočných 18 kmeňových zamestnancov, ktorí vykonávajú kvalifikovanú prácu v profesiách ako obrábač kovov a podobne.</p>
      <p><i>„Považujeme rozhodnutie vedenia za nekorektné a nedôvodné, lebo zároveň v období doručovania výpovedí inzeruje na informačnom systéme trhu práce, že hľadá zamestnancov na rovnaké pozície</i>,“ uviedol Ľupták. Vedenie spoločnosti však hovorí, že zverejnenie nahlášok voľného pracovného miesta súvisí jedine s plnením zákonnej povinnosti vyplývajúcej zo zákona o službách zamestnanosti pre zamestnancov z tretích krajín.</p>
      <h3>Stroskotanie rokovaní</h3>
      <p>„<i>Štrajková pohotovosť je vyhlásenie, že nie sme spokojní s tým, ako sa firma vyvíja a deklarácia toho, že zamestnanci sú neprávom prepúšťaní. Ide o prípravu na ďalšie kroky</i>,“ uviedol Ľupták s tým, že v konečnom dôsledku nevylučuje ani štrajk v zmysle ústavy. Štrajk podľa vedenia PPS Group prichádza do úvahy len v prípade, že stroskotajú rokovania pred sprostredkovateľom. Podľa odborárov je sprostredkovateľ potrebný len pri zlyhaní vyjednávania o kolektívnej zmluve.</p>
      <p>Odborári svojim členom garantujú právne zastúpenie v prípade súdnych sporoch v žalobách o neplatnom skončení pracovného pomeru. „<i>Ďalšie kroky sú kolektívne akcie, pričom zbierame podpisy pod petíciu, v ktorej uvádzame, že zamestnanci nie sú spokojní s rozhodnutím zamestnávateľa a deklarujú podniknúť akékoľvek akcie,“</i> doplnil k podpore zamestnancov predseda Výboru ZO OZ KOVO.</p>
      <h3>Nadbytoční zamestnanci</h3>
      <p>Podľa spoločnosti sa u prepúšťaných zamestnancov jedná o takých, ktorí nevyužili možnosť zvýšenia kvalifikácie alebo kariérneho postupu na iné pracovné pozície, hoci im to bolo ponúknuté. „<i>Firma pre týchto zamestnancov hľadala aj uplatnenie na trhu práce v okolí, v niektorých prípadoch úspešne. Piati z nadbytočných zamestnancov prijali po doručení výpovede ponuku na rekvalifikáciu a prejdú plynule na iné pracovné pozície, ďalším bola takáto možnosť ponúknutá. PPS Group spravila v prospech zamestnancov výraznú nadprácu a dokázala tak, že im na ich osude záleží, hoci nemá inú možnosť, ako s nimi ukončiť pracovný pomer pre nadbytočnosť</i>,“ konštatuje vedenie PPS Group.</p>
      <p>Strojárska spoločnosť PPS Group, a.s. Detva sa orientuje na výrobu oceľových konštrukcií, pričom v súčasnosti zamestnáva 790 zamestnancov v riadnom pracovnom pomere. Ďalších približne 200 pracovníkov pracuje vo firme prostredníctvom agentúry dočasného zamestnávania, alebo na základe iných zmluvných vzťahov. Priemerná mesačná mzda za obdobie septembra 2019 dosiahla 1 147 eur.</p>
      <p>Viac k témam: <a href="https://www.webnoviny.sk/tag/strajkova-pohotovost/"><u>štrajková pohotovosť</u></a><br/>Zdroj: Webnoviny.sk – <a href="https://www.webnoviny.sk/odborari-v-pps-group-detva-vyhlasili-strajkovu-pohotovost-podla-vedenia-na-to-nie-je-dovod/"><u>Odborári v PPS Group Detva vyhlásili štrajkovú pohotovosť, podľa vedenia na to nie je dôvod</u></a> © SITA Všetky práva vyhradené.</p>
    </article>
  </body>
</html>