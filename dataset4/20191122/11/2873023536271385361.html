<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/stiles/apopseis/220034_anatheorisi-toy-syntagmatos-i-rosiki-royleta-ton-ypo-anatheorisi-diataxeon"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T11:50:43+00:00"/>
    <meta property="og:title" content="Αναθεώρηση του Συντάγματος- Η ρωσική ρουλέτα των υπό αναθεώρηση διατάξεων"/>
    <meta property="og:description" content="Αυτή η εβδομάδα έχει αφιερωθεί στην Αναθεώρηση του Συντάγματος. Ακούμε καθημερινά τους εισηγητές των κομμάτων αλλά και πολλούς βουλευτές, που τονίζουν πόσο σημαντική διαδικασία είναι αυτή της Αναθεώρησης του Συντάγματος."/>
  </head>
  <body>
    <article>
      <h1>Αναθεώρηση του Συντάγματος- Η ρωσική ρουλέτα των υπό αναθεώρηση διατάξεων</h1>
      <address><time datetime="2019-11-22T11:50:43+00:00">22 Nov 2019, 11:50</time> by <a rel="author">Λεωνή Π. Παναγοπούλου*</a></address>
      <p>
        <i>«Στους Δημοκρατικούς καιρούς οι άνθρωποι σπανίως αφοσιώνονται ο ένας στον άλλον. Δείχνουν μια γενική συμπόνια για όλα τα μέλη του ανθρώπινου είδους. Δεν τους βλέπουμε να προξενούν ανώφελα δεινά κι όταν, χωρίς να παραβλάπτουν πολύ τους εαυτούς τους, μπορούν να ανακουφίσουν τις οδύνες του άλλους, τους ευχαριστεί να το κάνουν. Δεν είναι ανιδιοτελείς, είναι όμως γλυκείς.»</i>
      </p>
      <p>Αλέξης Ντε Τόκβιλ.</p>
      <hr/>
      <p>Αυτή η εβδομάδα έχει αφιερωθεί στην Αναθεώρηση του Συντάγματος. Ακούμε καθημερινά τους εισηγητές των κομμάτων αλλά και πολλούς βουλευτές, που τονίζουν πόσο σημαντική διαδικασία είναι αυτή της Αναθεώρησης του Συντάγματος.</p>
      <p>Δεν άκουσα όμως κανέναν να αναφέρει το κορυφαίο ζήτημα που είναι η αντοχή που επέδειξε το Σύνταγμα σε μεγάλες πιέσεις οικονομικές, κοινωνικές και πολιτικές. Δηλαδή μηχανισμοί προειδοποίησης των κυβερνώντων, της Βουλής και της κοινής γνώμης για τον κίνδυνο του εκτροχιασμού της δημοσιονομικής τάξης, που τον πληρώνει τελικά οι ασθενέστεροι, τον πληρώνει τελικά η οικονομία της χώρας, τον πληρώνει τελικά το έθνος.</p>
      <p>Αυτοί οι κανόνες δημοσιονομικής επίγνωσης δεν αφορούν μόνον την κυβέρνηση και το νομοθέτη, αφορούν και τον δικαστή, ο οποίος ασκώντας τον δικαστικό έλεγχο της συνταγματικότητας των νόμων πρέπει να έχει, επίσης, επίγνωση του δημοσιονομικού πλαισίου, των δυνατοτήτων και των κινδύνων.</p>
      <p>Το πρόβλημα της χώρας είναι κοινωνικό, οικονομικό, και ιδιαίτερα δημοσιονομικό, αναπτυξιακό, πολιτικό.</p>
      <p>Είναι πρόβλημα ποιότητας της νομοθεσίας, της αυτοδιοίκησης της Δικαιοσύνης. Απέναντι σε αυτό το συνολικό και βαθύ ελληνικό πρόβλημα το Σύνταγμα λειτούργησε και άντεξε την περίοδο της κρίσης προσφέροντας ένα σταθερό και ισχυρό πλαίσιο αναφοράς.</p>
      <p>Το μεγάλο ζήτημα για την επιμέρους κρίση των υπό αναθεώρηση άρθρων του Συντάγματος είναι το μέσο και ο σκοπός του εκάστοτε νομοθέτη. Τι γίνεται όταν ο αναθεωρητικός επιστήμονας παραμερίζει την νομική του κατάρτιση για να πολιτευτεί;</p>
      <p>Χρέος του νομικού, είναι να καταπιάνεται με τα επίκαιρα ζητήματα του καιρού του. Μετά το 1974, ήταν μεταξύ άλλων η ισονομία ανδρών και γυναικών η σεξουαλική ελευθερία και τα δικαιώματα του παιδιού, θέματα δηλαδή που ο ακαδημαϊκός καθωσπρεπισμός απέφευγε να αγγίξει.</p>
      <p>Τι θα υποστήριζαν άραγε οι νομικοί εκείνης της εποχής για την δική μας εποχή των Μνημονίων, δηλαδή για τις περικοπές των συντάξεων και των αποδοχών γενικότερα, την εγκατάλειψη του κοινωνικού κεκτημένου και τον περιορισμό των κοινωνικών δικαιωμάτων;</p>
      <p>Άρα για να μην φτάσουμε στα όρια του συνταγματικού λαϊκισμού, και μικροπολιτικού σφετερισμού, πρέπει να δοθεί ιδιαίτερη προσοχή στο κοινωνικό κράτος δικαίου, στα κοινωνικά δικαιώματα, που η πραγμάτωσή τους προϋποθέτει την ψήφιση αναγκαίων εκτελεστικών νόμων. Κανένας δεν μπορεί να εξαναγκάσει τον νομοθέτη να ψηφίσει νόμους εάν δεν το θέλει.</p>
      <p>Εδώ τίθεται το ερώτημα: επιτρέπεται μεγάλες κοινωνικές κατακτήσεις, όπως το οχτάωρο, οι άδειες μετ΄αποδοχών και τα διάφορα επιδόματα, να συρρικνωθούν; Η απάντηση είναι Ναι. Διότι όπως έλεγε ο Μάνεσης «η ισχύς του κοινωνικού κεκτημένου» δεν είναι απόλυτη. Το μόνο που αποκλείει το Σύνταγμα, είναι η ολοσχερής κατάργηση ρυθμίσεων που ενεργοποιούν τα συνταγματικώς κατοχυρωμένα κοινωνικά δικαιώματα. Δεν απαγορεύει τον εύλογο περιορισμό τους. Την ερμηνεία αυτή, που σημειωτέο εφαρμόζει και το ευρωπαϊκό δικαστήριο του Στρασβούργου και το Συμβούλιο της Επικρατείας, την επιβάλλει η «ελαστική κανονιστικότητα» των κοινωνικών δικαιωμάτων και η «επιφύλαξη του εφικτού» που διέπει την προστασία τους.</p>
      <p>Όσοι λοιπόν σήμερα επικαλούνται τον Μάνεση για να ξιφουλκήσουν εναντίον όλων αδιακρίτως των μέτρων θα κάνουν καλά να ανατρέξουν στο έργο του.</p>
      <p>Αγαπητέ καθηγητά κε Κατρούγκαλε, με όλο τον σεβασμό ο εν λόγω νομικός παραμένει ζωντανός, διότι δεν επιλέγει, όπως εσείς, από την ζώσα πραγματικότητα μόνο ό,τι βολεύει το επιχείρημα αλλά και ό,τι το διαψεύδει.</p>
      <p>Ξέρετε το πιο δύσκολο δεν είναι να θέτεις αριστερούς στόχους. Το πιο δύσκολο είναι να επιτυγχάνεις τους στόχους αυτούς, μέσα από ένα σύστημα που θα την κάνει αποδεκτή από την κοινωνία σε όρους αποτελέσματος κι όχι προθέσεων. Θα μας πείθατε αν είχατε εγκαταλείψει την πολιτική μανιέρα στην οποία έχετε εγκλωβιστεί και την οποία αρέσκεστε να χρησιμοποιείτε..</p>
      <p>Το ζήτημα πέρα και πάνω από όλα είναι η πραγματική κατάσταση του τόπου, οι κίνδυνοι, οι οποίοι είναι πάρα πολλοί, τα εμπόδια, οι δυνατότητες και, επιτέλους, οι προοπτικές. Πρέπει να ξεκινήσουμε από την κατάσταση της ίδιας της κοινωνίας, από τους φόβους της, τις μεγάλες αντιστάσεις της και τη δυσπιστία της. Η κοινωνία είναι, δυστυχώς, ανέτοιμη να αποδεχθεί μια αναθεώρηση Συντάγματος που παραμερίζει τα κοινωνικά και ατομικά της δικαιώματα. Έχει ανάγκη από ένα Σύνταγμα βασισμένο σε διατάξεις που αποκαθιστούν την ανταγωνιστικότητα και την κοινωνική δικαιοσύνη. Κάτι που προφανώς η Κυβέρνηση της ΝΔ δεν θεώρησε απαραίτητο.</p>
      <p>Χωρίς κοινωνικό κράτος δεν υπάρχει ευρωπαϊκή ταυτότητα, δεν υπάρχουν τα θεμελιώδη πλεονεκτήματα του ευρωπαϊκού πολιτικού και θεσμικού πολιτισμού, καθώς υπάρχει μια πολλαπλή κρίση του ευρωπαϊκού κοινωνικού κράτους.</p>
      <p>Εν κατακλείδι, προκειμένου η Ελληνική Δικαιοσύνη να αποκτήσει ξανά τη θέση που της αρμόζει, είναι αναγκαίο να εφαρμοσθεί ένα ολοκληρωμένο Εθνικό Σχέδιο, μια συμπαγής δέσμη ενεργειών, μια συνεπής συμφωνία όλων των εμπλεκόμενων φορέων για την άμεση βελτίωση τoυ τρόπου οργάνωσης και λειτουργίας του ελληνικού δικαιοδοτικού μηχανισμού.</p>
      <p>Μην λησμονούμε πως οι πολίτες δεν είναι νομικοί. Για αυτά έχουν εξουσιοδοτήσει κι εμπιστευτεί τους πολιτικούς. Είναι βαριά η ευθύνη που τους αναλογεί.</p>
      <p>Διερωτώμαι, τι γυρεύει ένας πολιτικός που δεν είναι διατεθειμένος να κάνει υποχωρήσεις σε θέματα αρχής, στις ατραπούς της καθημερινής πολιτικής πράξης;</p>
      <p>Συνταγματικά μιλώντας, είναι δυσ-ανάλογος της κοινοβουλευτικής του ιδιότητας.</p>
      <p>
        <i>
          <b>*Νομικός- Επιστ.Συνεργάτης ΒτΕλ</b>
        </i>
      </p>
      <related>
        <h4>Σχετικά Άρθρα</h4>
        <a href="https://www.efsyn.gr/stiles/apopseis/204215_eklogikos-nomos-kai-syntagmatiki-anatheorisi"/>
        <a href="https://www.efsyn.gr/stiles/apopseis/204214_i-anatheorisi-toy-syntagmatos-os-ergaleio-katargisis-toy-eklogikoy-nomoy"/>
        <a href="https://www.efsyn.gr/stiles/apopseis/183106_logos-kataggeltikos-kai-logos-peistikos"/>
        <a href="https://www.efsyn.gr/stiles/apopseis/182620_boyleytes-probata-kai-kamilopardaleis"/>
        <a href="https://www.efsyn.gr/stiles/apopseis/177755_i-syntagmatiki-anatheorisi-den-einai-politiko-stoihima"/>
        <a href="https://www.efsyn.gr/stiles/apopseis/175467_oi-apontes-ehoyn-adiko"/>
      </related>
    </article>
  </body>
</html>