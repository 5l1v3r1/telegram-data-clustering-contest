<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057987_vagy-ok-vagy-mi-ezt-mar-akkor-vilagosan-megmondtuk-megosztja-a-neppartot-a-fidesz-jovoje"/>
    <meta property="og:site_name" content="Népszava"/>
    <meta property="article:published_time" content="2019-11-22T05:40:00+00:00"/>
    <meta property="og:title" content="&quot;Vagy ők, vagy mi, ezt már akkor világosan megmondtuk&quot; - Megosztja a néppártot a Fidesz jövője"/>
    <meta property="og:description" content="Január végén döntenek a Fidesz tagságáról."/>
  </head>
  <body>
    <article>
      <h1>"Vagy ők, vagy mi, ezt már akkor világosan megmondtuk" - Megosztja a néppártot a Fidesz jövője</h1>
      <address><time datetime="2019-11-22T05:40:00+00:00">22 Nov 2019, 05:40</time> by <a rel="author" href="https://nepszava.hu/szerzo/halmai-katalin-zagrab/" target="_blank">Halmai Katalin (Zágráb)</a></address>
      <p>
        <b>Január végén döntenek a Fidesz tagságáról.</b>
      </p>
      <p>Donald Tusk, az Európai Néppárt (EPP) frissen megválasztott elnöke csütörtökön az EPP zágrábi kongresszusán megerősítette, hogy a pártcsalád előreláthatólag január végén fog dönteni a Fidesz tagságáról. "Nem vagyok pánikban. Bár nem értek egyet Orbán Viktor néhány politikai döntésével és új elképzeléseivel, de jó barátságban vagyunk és van, ami összeköt vele" – mondta.</p>
      <p>Az EPP új elnöke várhatóan december végén fogja megkapni a Fidesz politikáját értékelő jelentést, amelyen a magyar tagpárt márciusi felfüggesztése óta három tekintélyes, de az aktív politizálástól már visszavonult politikus dolgozik. A "bölcsek" egyike, a zágrábi kongresszuson részt vett német Hans-Gert Pöttering nem kívánt lapunknak részleteket elárulni a munkájukról.</p>
      <p>Frank Engel, a luxembourgi Keresztényszocialista Néppárt (CSV) elnöke a Népszavának azt mondta: el tudja képzelni, hogy az EPP politikai gyűlése (választmánya) a jövő év elején nem a pártja várakozásainak megfelelően fog dönteni, vagyis visszafogadja a Fideszt. "Ha így lesz, akkor többen el fogjuk hagyni az Európai Néppártot" – jósolta a politikus, aki Orbán Viktor és pártja politikájának egyik legrégebbi és legszigorúbb kritikusa az EPP-n belül. Tavaly év elején 12 másik párttal egyetemben a CSV volt az egyik kezdeményezője a Fidesz kizárásának. Hivatalos indítványuk eredményeként függesztették fel a magyar pártot az Európai Néppártban. "Vagy ők, vagy mi, ezt már akkor világosan megmondtuk" – adta értésre Engel. </p>
      <p>Hölvényi György, a KDNP európai parlamenti képviselője és külügyi igazgatója úgy véli, hogy a labda most az EPP térfelén van. "A pártcsaládnak meg kell találnia a maga polgári és kereszténydemokrata alternatíváját az európai baloldali blokkal szemben” – hangsúlyozta lapunknak. A Fidesszel koalícióban kormányzó magyar kereszténydemokraták hat küldöttet delegáltak a zágrábi kongresszusra. Hölvényi úgy tudja, hogy a Fidesz és az EPP tárgyalódelegációi hamarosan összeülnek, hogy megvitassák a következő lépéseket. (A brüsszeli "bölcsek" mintájára a magyar párt is létrehozta a sajátjait). A KDNP-s politikus szerint egy lengyel elnök biztató egy magyar párt számára, és Donald Tusk megválasztása lendületet adhat az EPP és a Fidesz közötti párbeszédnek.</p>
      <p>Manfred Weber néppárti frakcióvezető a lengyel hírügynökségnek azt mondta, egyelőre nem lát változást a Fidesz politikájában, ezért jelzéseket várnak Orbán Viktortól. A magyar kormányfő támogatójának számító Janez Janša szlovén ex-kormányfő viszont azt nyilatkozta egy brüsszeli hírportálnak, hogy értelmetlen megbüntetni az EPP legsikeresebb pártját.</p>
    </article>
  </body>
</html>