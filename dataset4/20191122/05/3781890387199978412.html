<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742978"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T05:47:00+00:00"/>
    <meta property="og:title" content="ทนายคาใจ'ตร.โคราช'ขาดหลักฐานอะไรออกหมายจับไม่ได้"/>
    <meta property="og:description" content="'ทนายเดชา' ขอถามหลังจับกระทงการ์ตูนเป็นข่าวดังแต่คดีไม่คืบ 'ตำรวจโคราช' ขาดหลักพยานหลักฐานอะไร ทำพิษศาลอนุมัติหมายจับแก๊งจับลิขสิทธิ์ไม่ได้ หลังชาวบ้าน-ประชาชนพร้อมช่วยตามหาให้! แถมยังคาใจ ตำรวจมีเอี่ยวตบทรัพย์ด้วยหรือไม่?!"/>
  </head>
  <body>
    <article>
      <h1>ทนายคาใจ'ตร.โคราช'ขาดหลักฐานอะไรออกหมายจับไม่ได้</h1>
      <address>
        <time datetime="2019-11-22T05:47:00+00:00">22 Nov 2019, 05:47</time>
      </address>
      <p>
        <b>"ทนายเดชา" ขอถามหลังจับกระทงการ์ตูนเป็นข่าวดังแต่คดีไม่คืบ "ตำรวจโคราช" ขาดหลักพยานหลักฐานอะไร ทำพิษศาลอนุมัติหมายจับแก๊งจับลิขสิทธิ์ไม่ได้ หลังชาวบ้าน-ประชาชนพร้อมช่วยตามหาให้! แถมยังคาใจ ตำรวจมีเอี่ยวตบทรัพย์ด้วยหรือไม่?!</b>
      </p>
      <p>จากกรณี เด็กสาววัย 15 ปี พร้อมผู้ปกครอง เข้าแจ้งความดำเนินคดีกับตัวแทนบริษัทลิขสิทธิ์การ์ตูนดัง ฐานความผิดกรรโชกทรัพย์ ใช้เอกสารปลอม แจ้งความเท็จและกักขังหน่วงเหนี่ยว หลังมีพฤติกรรมล่อซื้อจับกุมกระทงลายการ์ตูนแมวการ์ฟิลด์-ลีรัคคุมะ ถูกเรียกค่าเสียหาย โดยขณะเดียวกันยังพบว่ามีผู้เสียหายกว่า 50 คน ถูกกลุ่มที่อ้างตัวว่าเป็นตัวแทนบริษัทลิขสิทธิ์กลุ่มเดียวกันล่อซื้อจับกุมสินค้าละเมิดลิขสิทธิ์หลากหลายประเภท ถูกเรียกเงินค่าเสียหายตั้งแต่ 20,000-50,000 บาท บางรายสูงสุด 100,000 บาท มูลค่ารวมกว่า 1 ล้านบาท พากันเข้าแจ้งความร้องทุกข์กับชุดพนักงานสอบสวนที่ตำรวจภูธร จ.นครราชสีมา ซึ่งมีการแต่งตั้งชุดพนักงานสอบสวนและสืบสวนขึ้นมาเฉพาะกิจดูแลคดีนี้ตั้งแต่ต้นเดือนพฤศจิกายนที่ผ่านมา โดยภายหลังศาลได้ยกคำร้องในการขออนุมัติหมายจับ เนื่องจากมีหลักฐานไม่เพียงพอ ตามที่ได้เสนอข่าวมาอย่างต่อเนื่องแล้วนั้น<br/><br/>ล่าสุดเมื่อวันที่ 22 พ.ย. ทนายเดชา กิตติวิทยานันท์  ได้แสดงความเห็นว่า จากคดีจับลิขสิทธิ์กระทงที่ จ.นครราชสีมา ดูข่าวแล้วน่าเชื่อว่ามีการตบทรัพย์จริง มีกรรโชก การแจ้งความเท็จ มีเจ้าหน้าที่มาเกี่ยวข้อง ปรากฎว่าเมื่อเวลาผ่านไปนานพอสมควรคดีกลับไม่มีความคืบหน้า ล่าสุดรายงานข่าวจากท่านผู้กำกับบอกว่าศาลไม่อนุมัติหมายจับผู้ที่กระทำความผิดในคดีนี้ เนื่องจากหลักฐานไม่เพียงพอ <br/><br/>สังคมต่างสงสัยและฝากถามมาว่า ว่าบ้านเมืองจะอยู่อย่างไร หากมีการกระทำความผิดเกี่ยวกับการตบทรัพย์ ลิขสิทธิ์ แต่ตำรวจไม่สามารถดำเนินคดีได้ ทางเจ้าหน้าที่ตำรวจขาดพยานหลักฐานอะไรบ้างที่จะทำให้คดีสมบูรณ์ และศาลจะออกหมายจับได้ ทางผู้เสียหาย ประชาชนรวมไปถึงสื่อมวลชนจะได้ช่วยกันตามหา นอกจากนี้ประชาชนยังสงสัยว่ามีเจ้าหน้าที่ของรัฐเข้าไปร่วมในการตบทรัพย์ในการจับลิขสิทธิ์นี้ด้วยหรือไม่  ถ้ามีเจ้าหน้าที่อยู่ด้วยนั้น เป็นไปได้ไหมที่จะทำให้ตำรวจไม่กล้าดำเนินคดี <br/><br/>ประการสุดท้ายมีคนถามมาว่าเป็นไปได้หรือไม่ ที่ตัวแทนลิขสิทธิ์เหล่านี้ อาจจะรู้จักกับเจ้าหน้าที่ของรัฐในจังหวัด และอาจจะเปิดข้อมูลของบ่อนการพนัน เป็นเรื่องจริงหรือเรื่องเท็จกันแน่ ซึ่งเมื่อมีการกระทำความผิดตามกฎหมายอาญาและยังเป็นข่าวโด่งดังไปทั่วทั้งสังคมไทยขนาดนี้ ตำรวจต้องดำเนินการจับกุมผู้ที่กระทำความผิดให้ได้  มิเช่นนั้นสังคมคงอยู่ยาก...</p>
      <figure>
        <iframe src="https://www.youtube.com/embed/TACK2h8Sq5c" width="640" height="360" data-service="Youtube" scrolling="no"/>
      </figure>
      <p>
        <b>ข่าวที่เกี่ยวข้อง..<br/><a href="https://www.dailynews.co.th/crime/742825">-แก๊งลิขสิทธิ์กระทงเฮ ศาลโคราชยกคำร้องออกหมายจับ</a></b>
      </p>
      <figure>
        <img src="https://www.dailynews.co.th/admin/upload/20191122/news_XoZgMulJvw124612_533.jpg?v=20191122141?v=9453"/>
      </figure>
    </article>
  </body>
</html>