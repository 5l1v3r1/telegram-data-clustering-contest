<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/szaz-evnel-idosebb-palackozott-borokat-talaltak-lengyelorszagban/187136"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-22T05:15:00+00:00"/>
    <meta property="og:title" content="Száz évnél idősebb palackozott borokat találtak Lengyelországban"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Száz évnél idősebb palackozott borokat találtak Lengyelországban</mark>
      </h1>
      <address><time datetime="2019-11-22T05:15:00+00:00">22 Nov 2019, 05:15</time> by <a rel="author">MTI</a></address>
      <p>Turisztikai érdekességgé válhat az a tizenöt, feltehetőleg a múlt század elejéről származó palackozott bor, amelyet a délkelet-lengyelországi Kozlówkában, a Zamoyski nagynemesi család egykori palotájában működő múzeum felújításakor találtak - közölte a lengyel sajtó pénteken.</p>
      <p>A 18. századi épület pincéjének alapjában rejlő üvegek francia bort tartalmaznak, mégpedig vörös és fehér fajtákat, a többi között a Chateau Pontet-Canet, a Chateau Branaire-Ducru és a Cantenac Medoc borászatokból.</p>
      <p>A palackok felbontása nélkül, tűvel vett mintából megállapították, hogy a bor kiváló minőségű. Szakértők szerint a lelet arról tanúskodhat, hogy a lengyel nemesi udvarokban magas szintű borkultúra létezett.</p>
      <p>A Zamoyski Múzeum egyik munkatársa, Agata Ulanowska azt közölte a sajtóval: a leletet az épület felújítása után kiállítják, turisztikai érdekességgé válhat.</p>
      <p>A kozlówkai Zamoyski-palotát a 18. században építették késő barokk stílusban, az egyik legjobban megőrződött lengyelországi nagynemesi rezidenciának számít.</p>
    </article>
  </body>
</html>