<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/candas-tolga-isik/erdoganla-gorusen-chpli-2221044"/>
    <meta property="og:site_name" content="Posta"/>
    <meta property="article:published_time" content="2019-11-22T05:00:54+00:00"/>
    <meta property="og:title" content="Erdoğan'la görüşen CHP'li..."/>
    <meta property="og:description" content="Bir CHP’li, Cumhurbaşkanı Erdoğan’la görüşmüş. Cumhurbaşkanı ona demiş ki “CHP’nin yeni genel başkanı sen ol!” Yahu Allah aşkına böyle saçma bir şey olabilir mi? CHP’nin genel başkanını Cumhurbaşkanı mı tayin ediyor?"/>
  </head>
  <body>
    <article>
      <h1>Erdoğan'la görüşen CHP'li...</h1>
      <address><time datetime="2019-11-22T05:00:54+00:00">22 Nov 2019, 05:00</time> by <a rel="author">Candaş Tolga Işık</a></address>
      <p>Bir CHP’li, Cumhurbaşkanı Erdoğan’la görüşmüş. Cumhurbaşkanı ona demiş ki “CHP’nin yeni genel başkanı sen ol!” Yahu Allah aşkına böyle saçma bir şey olabilir mi? CHP’nin genel başkanını Cumhurbaşkanı mı tayin ediyor?</p>
      <p>Aksine Cumhurbaşkanı birini işaret ettiğinde onun asla seçilemeyeceğini, bu tezgahın o yüzden kurulduğunu anlamayacak kadar salak mıyız? Gazeteci duyduğunu yazar, itirazım yok ama koskoca CHP Lideri’nin, Muharrem İnce gibi partinin önde gelenlerinin bunu ciddiye alıp açıklama yapmalarını falan aklım almıyor.</p>
      <p>
        <b>UTANÇ VERİCİ BİR TÜRKİYE GERÇEĞİ!</b>
      </p>
      <p>Eskiden -ve aklı başında, medeni, hukukun işlediği, demokratik ülkelerde hâlâbir kişi bir başka kişiyle ilgili ortaya bir iddia atarsa onu belgelerle, delillerle ortaya koyar öyle konuşurdu. Aksi halde kendisine konuşacak itibarlı bir mecra bulamazdı. Şimdi ise işler değişti! Hiçbir belgeye bilgiye dayanmadan iftira atılıyor, iftira atılan belge bulup kendini ispatlamak zorunda kalıyor. Ne acı değil mi?</p>
      <p>
        <b>İNSANIN PARADAN BAŞKA DEĞERİ, VASFI YOKSA...</b>
      </p>
      <p>Kolundaki pahalı saati ve önünde duran lüks aracının anahtarını göze sokarcasına sosyal medyada beğendiği kadına seslenen adamın videosunu seyretmişsinizdir. (https://www.youtube.com/watch?v= zyDD2S9XtrE ) Seyretmediyseniz linki buraya bırakıyorum.</p>
      <p>Ardından makam aracı ve pahalı çantasıyla gözümüzü kör eden avukat hanım. En son da bebeğine şatafatlı mevlit yapan hanımefendi... Paradan başka sahip olduğu hiçbir vasfı, değeri olmayan insanların genel eğilimidir bu. Parayı, malı mülkü göze sokmak. Acı ama gerçek: Türkiye’de günümüzün trendi görgüsüzlük!</p>
      <p>
        <b>KARELİ CEKET KONUSUNDA HAYAT KURTARAN BİR UYARI!</b>
      </p>
      <p>Cumhurbaşkanı Erdoğan sık sık kareli ceket giyiyor. Erdoğan giyince bütün AK Parti teşkilatı bakanından üyesine kareli cekete saldırdı. İsteyen istediğini giysin itirazımız yok ama kareli ceket giymenin belli şartları var.</p>
      <p>Cumhurbaşkanı uzun boylu, eski sporcu, kilosu yok. Ama boyu 1 metre 60 santim 100 küsur kilo biri o kareli ceketi giydiğinde ortaya öyle bir görüntü kirliliği çıkıyor ki Çevre Bakanlığı ceza kesse kimse itiraz etmez!</p>
    </article>
  </body>
</html>