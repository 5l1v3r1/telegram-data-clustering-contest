<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/greece/employment/stratos-erxontai-2-000-proslipseis-epaggelmation-opliton/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T05:17:17+00:00"/>
    <meta property="og:title" content="Στρατός : Ερχονται 2.000 προσλήψεις επαγγελματιών οπλιτών"/>
    <meta property="og:description" content="Σε πρώτη φάση δρομολογείται η πρόσληψη 2.000 ΟΒΑ μέσα στο 2020. Αλλωστε, οι επιτελείς των Οπλων (ΓΕΣ, ΓΕΑ, ΓΕΝ) και του ΓΕΕΘΑ έχουν σημάνει συναγερμό εδώ και τουλάχιστον τρία χρόνια"/>
  </head>
  <body>
    <article>
      <h6 class="kicker">Ενοπλες Δυνάμεις</h6>
      <h1>Στρατός : Ερχονται 2.000 προσλήψεις επαγγελματιών οπλιτών</h1>
      <h2>Σε πρώτη φάση δρομολογείται η πρόσληψη 2.000 ΟΒΑ μέσα στο 2020. Αλλωστε, οι επιτελείς των Οπλων (ΓΕΣ, ΓΕΑ, ΓΕΝ) και του ΓΕΕΘΑ έχουν σημάνει συναγερμό εδώ και τουλάχιστον τρία χρόνια</h2>
      <address><time datetime="2019-11-22T05:17:17+00:00">22 Nov 2019, 05:17</time> by <a rel="author" href="https://www.tanea.gr/editor/%cf%87%ce%b1%cf%81%ce%b1%ce%bb%ce%b1%ce%bc%cf%80%ce%ac%ce%ba%ce%b7%cf%82-%ce%bc%ce%ac%ce%bd%ce%bf%cf%82/" target="_blank">Χαραλαμπάκης Μάνος</a></address>
      <p>Προσλήψεις 2.000 Οπλιτών Βραχείας Ανακατάταξης (ΟΒΑ) δρομολογεί το υπουργείο Αμυνας προκειμένου να καλυφθούν οι τεράστιες ανάγκες των Ενόπλων Δυνάμεων σε έμψυχο δυναμικό και να ανακοπεί η γήρανση του Στρατού.</p>
      <p>Το «Πεντάγωνο» έχει ήδη στείλει στο υπουργείο Οικονομικών το σχετικό έγγραφο με τις αναλυτικές καταστάσεις για τα κενά που πρέπει να καλυφθούν στις Ενοπλες Δυνάμεις και - σύμφωνα με τις πληροφορίες των «ΝΕΩΝ» - με αυτό ζητείται να εξασφαλιστούν τα κονδύλια για προσλήψεις 2.000 ΟΒΑ το 2020 αλλά και για αριθμό προσλήψεων τα επόμενα δύο χρόνια, το 2021 και το 2022.</p>
      <p>
        <a href="https://www.in.gr/2019/11/22/politics/kommata/pasok-oi-allages-sto-katastatiko-gia-tin-eklogi-proedrou/">Οι αλλαγές στο καταστατικό του ΠΑΣΟΚ για την εκλογή προέδρου</a>
      </p>
      <p>Στόχος τόσο του υπουργού Νίκου Παναγιωτόπουλου όσο και του υφυπουργού Αλκιβιάδη Στεφανή, που ως πρώην αρχηγός ΓΕΣ γνωρίζει από πρώτο χέρι το οξύτατο πρόβλημα της υποστελέχωσης και της γήρανσης του έμψυχου δυναμικού, είναι οι απαραίτητες διαδικασίες να ολοκληρωθούν το συντομότερο ώστε να αρχίσει να επουλώνεται ακόμα μία «πληγή» του Ελληνικού Στρατού σε μια κρίσιμη περίοδο για τα εθνικά θέματα. Επιδίωξη είναι δηλαδή να καλυφθούν επιχειρησιακές ανάγκες σε μάχιμες μονάδες σε όλη την επικράτεια.</p>
      <p>Σε πρώτη φάση δρομολογείται η πρόσληψη 2.000 ΟΒΑ μέσα στο 2020. Αλλωστε, οι επιτελείς των Οπλων (ΓΕΣ, ΓΕΑ, ΓΕΝ) και του ΓΕΕΘΑ έχουν σημάνει συναγερμό εδώ και τουλάχιστον τρία χρόνια και έχουν ζητήσει επιτακτικά τις συγκεκριμένες προσλήψεις. Εντούτοις δεν είχε δοθεί το «πράσινο φως» από την προηγούμενη κυβέρνηση προκειμένου να αναστραφεί η πορεία γήρανσης του προσωπικού των Ενόπλων Δυνάμεων.</p>
      <p>Επισημαίνεται ότι η θητεία των ΟΒΑ διαρκεί τρία χρόνια και έχουν δικαίωμα επανακατάταξης για άλλα τρία. Πρόσφατα μάλιστα το υπουργείο Αμυνας προώθησε ρύθμιση προκειμένου οι ΟΒΑ που κατατάσσονται εκ νέου να έχουν και οικονομικό κίνητρο, αφού θα ανέβουν μισθολογική κλίμακα.</p>
      <p> </p>
      <h3>Οι ανάγκες</h3>
      <p>Σύμφωνα με πληροφορίες από το «Πεντάγωνο», οι μεγαλύτερες ανάγκες σε μόνιμο προσωπικό καταγράφονται στον Στρατό Ξηράς. Από τις 2.000 προσλήψεις ΟΒΑ που προγραμματίζονται οι 1.200 θα καλύψουν ανάγκες του Στρατού Ξηράς. Συγκεκριμένα, 400 οπλίτες χρειάζονται για να στελεχώσουν τις ειδικές δυνάμεις, 400 για θέσεις τεχνικού προσωπικού και άλλοι 400 για τα στρατιωτικά νοσοκομεία. Από 400 οπλίτες ΟΒΑ, σύμφωνα με τον σχεδιασμό, πρόκειται να πάρουν το Πολεμικό Ναυτικό και η Πολεμική Αεροπορία.</p>
      <p>Με την πρόσληψη των 2.000 οπλιτών ΟΒΑ εκτιμάται ότι θα ανοίξει ο δρόμος και για την πρόσληψη Επαγγελματιών Οπλιτών (ΕΠΟΠ). Η συγκεκριμένη κατηγορία στελεχών του Στρατού θεωρείται ιδιαίτερα σημαντική, καθώς οι ΕΠΟΠ ύστερα από επταετή θητεία έχουν δικαίωμα μονιμοποίησης έπειτα από εξετάσεις.</p>
      <p>Οι τελευταίες προσλήψεις οπλιτών ΟΒΑ είχαν γίνει το 2017, όμως οι ανάγκες είναι πολύ μεγάλες και γι' αυτό τα επιτελεία είχαν ζητήσει κι άλλες. Ανώτατες στρατιωτικές πηγές έχουν επισημάνει στα «ΝΕΑ» πως είναι απαραίτητο να γίνονται προσλήψεις σε ετήσια βάση.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>