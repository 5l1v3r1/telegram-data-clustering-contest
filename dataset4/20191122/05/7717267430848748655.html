<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/adia-apo-ti-doulia-gia-na-plirosis-klisi-sti-thessaloniki"/>
    <meta property="og:site_name" content="Voria.gr"/>
    <meta property="article:published_time" content="2019-11-22T05:39:00+00:00"/>
    <meta property="og:title" content="ΑΔΕΙΑ ΑΠΟ ΤΗ ΔΟΥΛΕΙΑ ΓΙΑ ΝΑ... ΠΛΗΡΩΣΕΙΣ ΚΛΗΣΗ ΣΤΟΝ ΔΗΜΟ ΘΕΣΣΑΛΟΝΙΚΗΣ"/>
    <meta property="og:description" content="Το μαρτύριο που μπορεί να υποστεί ένας οδηγός για να πληρώσει μία κλήση της δημοτικής αστυνομίας και δύο ακόμα παρατηρήσεις"/>
  </head>
  <body>
    <article>
      <h1>ΑΔΕΙΑ ΑΠΟ ΤΗ ΔΟΥΛΕΙΑ ΓΙΑ ΝΑ... ΠΛΗΡΩΣΕΙΣ ΚΛΗΣΗ ΣΤΟΝ ΔΗΜΟ ΘΕΣΣΑΛΟΝΙΚΗΣ</h1>
      <h2>Το μαρτύριο που μπορεί να υποστεί ένας οδηγός για να πληρώσει μία κλήση της δημοτικής αστυνομίας και δύο ακόμα παρατηρήσεις</h2>
      <address><time datetime="2019-11-22T05:39:00+00:00">22 Nov 2019, 05:39</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>
        <b>Γράφει ο Σαλονικιός</b>
      </p>
      <p>Το τελευταίο διάστημα, επί ημερών νέας διοίκησης, ο <b>δήμος Θεσσαλονίκης</b> έχει να επιδείξει σημαντικές επιδόσεις ως προς τον έλεγχο τήρησης του Κώδικα Οδικής Κυκλοφορίας. Απόρροια αυτής της εντατικοποίησης των ελέγχων της<b> δημοτικής αστυνομίας</b> είναι η κατακόρυφη αύξηση του αριθμού των κλήσεων. Ως εδώ όλα καλά. <br/><br/>Παίρνεις, λοιπόν, την κλήση σου, δυσανασχετείς ή και θυμώνεις με την απρονοησία σου, αλλά στο μεταξύ, θα πρέπει να την πληρώσεις. Και από εκείνη στη στιγμή αρχίζει το μαρτύριό σου. Οι κλήσεις πληρώνονται είτε στα ταμεία του δήμου είτε στο ταχυδρομείο. Όμως, το ταμείο του δήμου στο δημαρχιακό μέγαρο λειτουργεί μόνον ως τη 1.30 το μεσημέρι, τα δε εκείνα στις έξι δημοτικές κοινότητες κλείνουν νωρίτερα, στις 12 το μεσημέρι! <br/><br/>Κατόπιν αυτών, οι επιλογές που έχεις είναι είτε να μεταβείς στο κέντρο όπου το κατάστημα των ΕΛΤΑ λειτουργεί και απόγευμα είτε να πάρεις άδεια από τη δουλειά σου για να πληρώσεις την κλήση σου. Στα ΕΛΤΑ, σημειωτέον, πληρώνεις και επιπλέον χαράτσι 3 ευρώ, για προμήθεια. Μήπως, εκεί στο δήμο, θα πρέπει να το ξαναδούν ως προς το ωράριο λειτουργίας των ταμείων; Για να μην μιλήσουμε βεβαίως για δυνατότητα εξόφλησης μέσω e-banking γιατί αυτά, καταλαβαίνω, είναι υψηλή διανόηση για την τοπική αυτοδιοίκηση... <br/><br/>Μιας και ο λόγος περί κλήσεων, δύο ακόμη παρατηρήσεις. Το πρωί της Πέμπτης η δημοτική αστυνομία εξόρμησε στην οδό Καυτατζόγλου και έκοψε δεκάδες κλήσεις στα αυτοκίνητα τα οποία ήταν σταθμευμένα παρά τον ποδηλατόδρομο. Η στάθμευση εκεί πράγματι απαγορεύεται, ωστόσο, κλήσεις σε αυτόν τον δρόμο είχαν να κοπούν εδώ και χρόνια. Αυτό σημαίνει ότι στους οδηγούς έχει εμπεδωθεί, έστω εσφαλμένα, η πεποίθηση ότι η στάθμευση επιτρέπεται. Σε τέτοιες περιπτώσεις η ενδεδειγμένη διαχείριση είναι, πρώτα ενημερώνεις (ή έστω υπενθυμίζεις) ότι η στάθμευση εκεί είναι παράνομη και μετά δυο, τρεις μέρες επιβάλλεις πρόστιμα.Όπως δηλαδή έπραξε ο δήμος στην περίπτωση της Δωδεκαννήσου. Αλλά, γιατί όμως μόνον εκεί; <br/><br/>Η δεύτερη παρατήρηση αφορά την ελεγχόμενη στάθμευση στο Ε' δημοτικό διαμέρισμα. Όταν βγαίνει ο ίδιος ο δήμαρχος, εδώ και καιρό, αλλά και οι αντιδήμαρχοι και διακηρύσσουν ότι το μέτρο στη συγκεκριμένη περιοχή καταργείται, δεν μπορεί στη συνέχεια να στέλνεις τη δημοτική αστυνομία για να κόβει κλήσεις.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/dkordeliou-evosmouepichirisi-kata-tou-paremporiou-stis-laikes-agores"/>
        <a href="https://www.voria.gr/article/mparaz-elegchon-gia-ton-antikapnistiko-se-katastimata-tis-thessalonikis"/>
        <a href="https://www.voria.gr/article/chtipima-dimou-elas-sto-paremporiokataschethikan-15-toni-se-2-mines"/>
        <a href="https://www.voria.gr/article/schedio-drasis-kata-tou-paremporiou-katastroni-o-dimos-thessalonikis"/>
        <a href="https://www.voria.gr/article/safari-kataschesis-pagkon-mikropoliton-sti-thessaloniki-foto"/>
        <a href="https://www.voria.gr/article/ta-simia-me-tis-874-thesis-stathmefsis-dikiklon-ston-dthessalonikis"/>
      </related>
    </article>
  </body>
</html>