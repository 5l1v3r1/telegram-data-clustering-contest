<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/presedintele-serbiei-acuzatii-grave-despre-spionajul-rusesc-zau-fost-inmanati-bani.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T05:38:00+00:00"/>
    <meta property="og:title" content="Președintele Serbiei, acuzații grave despre spionajul rusesc. „Au fost înmânați bani”"/>
    <meta property="og:description" content="Preşedintele sârb, Aleksandar Vucic, a confirmat joi că membri ai serviciilor ruse de informaţii au abordat din 2017 mai mulţi responsabili militari sârbi, unul dintre aceştia înmânând &quot;de trei ori&quot; bani surselor sale."/>
  </head>
  <body>
    <article>
      <h1>Președintele Serbiei, acuzații grave despre spionajul rusesc. „Au fost înmânați bani”</h1>
      <h2>Preşedintele sârb, Aleksandar Vucic, a confirmat joi că membri ai serviciilor ruse de informaţii au abordat din 2017 mai mulţi responsabili militari sârbi, unul dintre aceştia înmânând "de trei ori" bani surselor sale.</h2>
      <address>
        <time datetime="2019-11-22T05:38:00+00:00">22 Nov 2019, 05:38</time>
      </address>
      <p>Şeful statului sârb s-a adresat presei la finalul unei reuniuni a Consiliului de Securitate Naţională, convocată după difuzarea în presa locală a unei înregistrări video punând în cauză în ofiţer rus, potrivit Agerpres.</p>
      <p>Acesta din urmă a fost filmat la Zemun, la periferia Belgradului, în timp ce înmâna unui bărbat o pungă de plastic cu un plic conţinând bani.</p>
      <p>Aleksandar Vucic a precizat că, la 24 decembrie 2018, locotenent-colonelul rus Gheorghi Kleban s-a întâlnit cu un locotenent-colonel sârb în retragere, ale cărui iniţiale sunt Z.K.</p>
      <p>E la explicat că nu a fost unica întâlnire cu sursele sârbe ale lui Gheorghi Kleban, la acea dată adjunctul ataşatului militar rus în Serbia. <i>"Au fost documentate zece contacte ale lui Gheorghi Kleban cu trei surse conspirative. De trei ori acest locotenent-colonel a înmânat bani</i>" contactelor sale sârbe, a spus preşedintele.</p>
      <p>Serviciile sârbe deţin dovezi despre contacte între "<i>mulţi alţi membri ai serviciilor ruse de informaţii şi membri ai structurilor militare ale Serbiei</i>", a adăugat şeful statului.</p>
      <p>Miercuri seară, un responsabil al Agenţiei de Informaţii a Serbiei (BIA) a anunţat deschiderea unei anchete în această afacere.</p>
      <p>Potrivit presei sârbe, Gheorghi Kleban s-a aflat în post la Belgrad până în iunie acest an.</p>
      <p>Preşedintele Aleksandar Vucic, care urmează să efectueze la 4 decembrie o vizită la Moscova pentru a se întâlni cu omologul său rus, Vladimir Putin, a precizat însă că Belgradul nu îşi va schimba politica faţă de Moscova.</p>
      <p>Serbia, care negociază aderarea la Uniunea Europeană, dar refuză apropierea de NATO, este considerată că principalul aliat al Rusiei în Balcani.</p>
      <p>Moscova sprijină Serbia în dosarul fostei sale provincii Kosovo, a cărei independenţă proclamată în 2008 nu este recunoscută de Belgrad.</p>
      <p>Sursa: Agerpres</p>
    </article>
  </body>
</html>