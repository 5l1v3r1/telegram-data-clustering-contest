<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/erxetai-nea-krisi-ta-anisyxitika-stoixeia-tis-ekthesis-tou-oosa-2/2920453/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T05:13:02+00:00"/>
    <meta property="og:title" content="Έρχεται νέα κρίση; Τα ανησυχητικά στοιχεία της έκθεσης του ΟΟΣΑ"/>
    <meta property="og:description" content="Η παγκόσμια οικονομία αναπτύσσεται με τον βραδύτερο ρυθμό μετά τη χρηματοπιστωτική κρίση, καθώς οι κυβερνήσεις αφήνουν στις κεντρικές τράπεζες την ανάκαμψη των επενδύσεων, αναφέρει ο ΟΟΣΑ (Οργανισμός Οικονομικής Συνεργασίας και Ανάπτυξης) στην εξαμηνιαία έκθεσή του (Economic Outlook)."/>
  </head>
  <body>
    <article>
      <h1>Έρχεται νέα κρίση; Τα ανησυχητικά στοιχεία της έκθεσης του ΟΟΣΑ</h1>
      <h2>Η παγκόσμια οικονομία αναπτύσσεται με τον βραδύτερο ρυθμό μετά τη χρηματοπιστωτική κρίση, καθώς οι κυβερνήσεις αφήνουν στις κεντρικές τράπεζες την ανάκαμψη των επενδύσεων, αναφέρει ο ΟΟΣΑ (Οργανισμός Οικονομικής Συνεργασίας και Ανάπτυξης) στην εξαμηνιαία έκθεσή του (Economic Outlook).</h2>
      <address><time datetime="2019-11-22T05:13:02+00:00">22 Nov 2019, 05:13</time> by <a rel="author">Newsit Newsroom</a></address>
      <p>Η παγκόσμια οικονομία αναμένεται να αναπτυχθεί με ρυθμό 2,9% –που είναι ο χαμηλότερος 10ετίας– φέτος και το επόμενο έτος, σημειώνει ο ΟΟΣΑ, «ψαλιδίζοντας» την πρόβλεψη του 3% που είχε κάνει τον Σεπτέμβριο. Μικρή μόνο παρηγοριά αποτελεί η πρόβλεψη του Οργανισμού ότι η ανάπτυξη θα αυξηθεί οριακά στο 3% το 2021, αλλά και αυτό μόνο αν περιορισθούν μία σειρά κινδύνων, από τους εμπορικούς πολέμους έως μία απρόσμενη μεγάλη επιβράδυνση της κινεζικής οικονομίας.</p>
      <p>Μεγαλύτερη ανησυχία προκαλεί, ωστόσο, ότι οι κυβερνήσεις αδυνατούν να αντιμετωπίσουν παγκόσμια προβλήματα, όπως την κλιματική αλλαγή, και την ψηφιοποίηση των οικονομιών τους . «<b>Θα ήταν μεγάλο λάθος πολιτικής να θεωρήσουμε αυτές τις μεταβολές ως προσωρινούς παράγοντες που μπορούν να αντιμετωπιστούν με τη νομισματική ή τη δημοσιονομική πολιτική: είναι διαρθρωτικές»,</b> σημειώνει η επικεφαλής οικονομολόγος του ΟΟΣΑ Λόρενς Μπουν, στην έκθεση. Χωρίς ξεκάθαρη κατεύθυνση της πολιτικής στα θέματα αυτά, «η αβεβαιότητα θα συνεχίσει να είναι μεγάλη, πλήττοντας τις προοπτικές της ανάπτυξης», πρόσθεσε.</p>
      <h3>Δεν θα κάνουν και πολλά τα ομόλογα</h3>
      <p>Στην Ευρωζώνη, η ανάπτυξη προβλέπεται στο 1,2% για το 2019 και 1,1% για το 2020, υψηλότερα κατά 0,1 της ποσοστιαίας μονάδας και για τα δύο χρόνια σε σχέση με την πρόβλεψη του Σεπτεμβρίου, ενώ για το 2021 προβλέπεται ρυθμός ανάπτυξης 1,2%. Ο ΟΟΣΑ προειδοποιεί ότι η επανέναρξη του προγράμματος αγορών ομολόγων από την Ευρωπαϊκή Κεντρική Τράπεζα θα έχει περιορισμένη επίδραση, αν οι χώρες της Ευρωζώνης δεν δώσουν ώθηση στις επενδύσεις. Οι προοπτικές για τη Βρετανία είναι βελτιωμένες σε σχέση με τον Σεπτέμβριο, καθώς υποχωρεί το ενδεχόμενο ενός Brexit χωρίς συμφωνία.</p>
      <p>
        <b>Ο ρυθμός ανάπτυξης της βρετανικής οικονομίας αναθεωρήθηκε ανοδικά στο 1,2% για φέτος από 1% και προβλέπεται στο 1% για το 2020 (από 0,9%) και το 1,2% για το 2021.</b>
      </p>
      <p>Ο ρυθμός ανάπτυξης της οικονομίας των ΗΠΑ προβλέπεται στο 2,3% για φέτος, «ψαλιδισμένος» από το 2,4% του Σεπτεμβρίου, καθώς η δημοσιονομική ώθηση από τη μείωση της φορολογίας το 2017 εξατμίστηκε και οι οικονομίες των εμπορικών εταίρων των ΗΠΑ εξασθένησαν. Για το 2020 και το 2021 προβλέπεται επιβράδυνση της ανάπτυξης της αμερικανικής οικονομίας στο 2%, ενώ ο ΟΟΣΑ σημειώνει ότι περαιτέρω μειώσεις των επιτοκίων στις ΗΠΑ θα ήταν δικαιολογημένες μόνο αν εξασθενήσει περισσότερο η ανάπτυξη.</p>
      <p>Η Κίνα, που δεν είναι μέλος του ΟΟΣΑ αλλά παρακολουθείται από τον Οργανισμό, προβλέπεται να αναπτυχθεί οριακά ταχύτερα το 2019 –με ρυθμό 6,2% αντί 6,1% που αναμενόταν τον Σεπτέμβριο. Ωστόσο, ο ΟΟΣΑ ανέφερε ότι η Κίνα θα συνεχίσει να χάνει δυναμική, προβλέποντας επιβράδυνση της ανάπτυξης στο 5,7% το 2020 και το 5,5% το 2021 λόγω των εμπορικών εντάσεων και τη σταδιακής νέας ισορροπίας της οικονομικής δραστηριότητας, με ενίσχυση της εγχώριας ζήτησης.</p>
    </article>
  </body>
</html>