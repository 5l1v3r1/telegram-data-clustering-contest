<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742976"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T05:34:00+00:00"/>
    <meta property="og:title" content="บิ๊กป้อมปัดส่งสายบู๊บี้กมธ. ยันไพบูลย์มีความรู้ปราบโกง"/>
    <meta property="og:description" content="“บิ๊กป้อม” ไม่หวั่นโดนฝ่ายค้านล็อกเป้าซักฟอก ชี้ “ไพบูลย์” เหมาะนั่งกมธ.ป.ป.ช. อ้างมีความรู้ด้านปราบโกง เปล่าส่งสายบู๊ร่วมปะทะในกมธ. ด้าน 'ไพบูลย์' ปัดแย่งที่นั่งพรรคร่วม ยันไม่หวังสร้างความขัดแย้งเพิ่ม "/>
  </head>
  <body>
    <article>
      <h1>บิ๊กป้อมปัดส่งสายบู๊บี้กมธ. ยันไพบูลย์มีความรู้ปราบโกง</h1>
      <address>
        <time datetime="2019-11-22T05:34:00+00:00">22 Nov 2019, 05:34</time>
      </address>
      <p>
        <b>“บิ๊กป้อม” ไม่หวั่นโดนฝ่ายค้านล็อกเป้าซักฟอก ชี้ “ไพบูลย์” เหมาะนั่งกมธ.ป.ป.ช. อ้างมีความรู้ด้านปราบโกง เปล่าส่งสายบู๊ร่วมปะทะในกมธ. ด้าน "ไพบูลย์" ปัดแย่งที่นั่งพรรคร่วม ยันไม่หวังสร้างความขัดแย้งเพิ่ม </b>
      </p>
      <p>เมื่อวันที่ 22 พ.ย. ที่ทำเนียบรัฐบาล พล.อ.ประวิตร วงษ์สุวรรณ รองนายกรัฐมนตรีให้สัมภาษณ์ถึงกรณีที่ฝ่ายค้านระบุจะอภิปรายไม่ไว้วางใจแกนนำรัฐบาล '3 ป.' ว่า ไม่เป็นไรก็ว่าไป ก็แล้วแต่ให้สภาฯ เขาว่ากันไป ก็แล้วแต่ ในส่วนของตนเองก็พร้อมเพราะไม่ได้ทำอะไร  เมื่อถามว่าวิเคราะห์ว่าฝ่ายค้านจะนำข้อมูลรัฐบาลในอดีต หรือข้อมูลรัฐบาลมาปัจจุบันมาเป็นประเด็นอภิปราย พล.อ.ประวิตร กล่าวว่า "ก็ไม่รู้เขาสิ แล้วแต่เขา"<br/><br/>พล.อ.ประวิตร ในฐานะประธานคณะกรรมการยุทธศาสตร์พรรคพลังประชารัฐ ยังกล่าวถึงกรณีที่นายดล เหตระกูล ส.ส.บัญชีรายชื่อ พรรคชาติพัฒนา ลาออกจากคณะกรรมาธิการ (กมธ.) ป้องกันและปราบปรามการทุจริตประพฤติมิชอบ สภาผู้แทนราษฎร ซึ่งคาดว่านายไพบูลย์ นิติตะวัน ส.ส.บัญชีรายชื่อ พรรคพลังประชารัฐ จะมาทำหน้าที่แทน ว่า  ตนเห็นเขาว่าอย่างนั้น แต่ยังไม่ทราบความชัดเจน คาดว่าจะส่งนายไพบูลย์ไป  เมื่อถามว่าถือเป็นการย้อนเกล็ดฝ่ายค้านใช่หรือไม่ พล.อ.ประวิตร กล่าวว่า ไม่ได้ย้อน แต่นายไพบูลย์ เป็นคนที่มีความรู้ ด้านการปราบปรามการทุจริต  <br/><br/>เมื่อถามต่อว่าดูเหมือนจะกลายเป็นการส่ง ส.ส.สายบู๊เข้าไปปะทะกันในกมธ.ดังกล่าว  พล.อ.ประวิตร กล่าวว่า  ไม่ใช่ปะทะกัน แต่ดูว่าข้อกฎหมายใครแม่นกว่ากัน</p>
      <figure>
        <img src="https://www.dailynews.co.th/admin/upload/20191122/news_LiaKPHWkFO123809_533.jpg?v=20191122151?v=7064"/>
      </figure>
      <p>ด้านนายไพบูลย์ นิติตะวัน ส.ส.บัญชีรายชื่อ พรรคพลังประชารัฐ ให้สัมภาษณ์ถึงความชัดเจนในการไปเป็นกรรมาธิการป้องกันและปราบปรามการทุจริตประพฤติมิชอบ สภาผู้แทนราษฏรา ว่า ได้รับการแจ้งจากวิปของพรรคว่าจะส่งตนไปทำหน้าที่กมธ.แทนนายดล ยืนยันไม่ใช่การเข้าไปเพิ่มความขัดแย้งตามที่มีข้อสังเกตกัน แต่พรรคเห็นว่าตนเป็นผู้มีประสบการณ์ด้านนี้มาก่อนแล้ว ซึ่งน่าจะมีประโยชน์เข้าไปช่วยเหลืองานกมธ.ให้เป็นไปตามกฏหมายเพื่อประโยชน์ประชาชน อีกทั้งสัดส่วนของพรรคยังมีกมธ.น้อยแค่ 3 คน เราก็ปรับให้เป็น 4 คนตามกมธ.ชุดอื่นๆ ตนคิดว่าจะมีประโยชน์ทั้งต่อคณะกมธ.และตัวประธานเองในการเสนอข้อคิดเห็นต่างๆทางกฏหมายโดยเฉพาะพ.ร.บ.ประกอบรัฐธรรมนูญว่าด้วยการป้องกันและปราบปรามการทุจริต<br/><br/>เมื่อถามว่า จะเข้าไปเป็นส่วนหนึ่งในการสร้างบรรยากาศในชั้นคณะกมธ.ได้หรือไม่ นายไพบูลย์ กล่าวว่า ความขัดแย้งกันในเรื่องข้อกฏหมายจะชัดเจนขึ้นตามกฏหมาย และจะทำให้ทุกอย่างเป็นไปอย่างเรียบร้อย คงให้ข้อมูลแก่เพื่อนกมธ.ที่มาจากพรรคการเมืองต่างๆได้ ส่วนกรณีที่เสนอปลดพล.ต.อ.เสรีพิศุทธ์ เตมียเวช ออกจากการเป็นประธานกมธ.ป.ป.ช.สภาฯนั้น ยังไม่ทราบเรื่อง แต่ทุกอย่างต้องพิจารณาตามหลักเหตุและผล รวมถึงตามกฏหมายและความถูกต้อง ซึ่งทุกอย่างต้องพูดคุยกันในที่ประชุม อย่างไรก็ตามทั้งนายสิระ เจนจาคะ ส.ส.กทม. และน.ส.ปารีณา ไกรคุปต์ ส.ส.ราชบุรี พรรคพลังประชารัฐ ในฐานะกมธ.ชุดดังกล่าว ก็ทำเต็มที่ตามเอกสิทธิ สำหรับการทำงานหน้าที่ของประธานกมธ.ก็มีกรอบอยู่คงจะทำเกินเลยจากกรอบที่กำหนดไว้ไม่ได้ ซึ่งหากตนได้เข้าไปเป็นกมธ. ถ้าเห็นว่าประธานทำอะไรเกินอำนาจหน้าที่ก็จะเข้าไปพูดคุย แต่ที่ไม่เห็นด้วยเลย คือการนำที่ปรึกษาประธานกมธ.มาร่วมประชุมในคณะกมธ.ด้วย เพราะความจริงต้องแยกประชุมไม่ใช่เอามานั่งหัวโต๊ะ เรื่องนี้เป็นทั้งข้อบังคับ ระเบียบ วิธีการปฏิบัติ และมารยาทในการประชุม<br/><br/>เมื่อถามถึง การส่งเข้าไปนั่งเป็นกมธ.ชุดนี้ เป็นยุทธศาสตร์ของพล.อ.ประวิตร ใช่หรือไม่ นายไพบูลย์ กล่าวว่า เป็นเรื่องสัดส่วนของพรรคที่มีน้อยผิดปกติ ซึ่งควรมี 4-5 คน ในแต่ละกมธ. อีกทั้งตนมีความเหมาะสมด้วย เพราะมีปัญหาเกี่ยวกับข้อกฏหมายในกมธ.อยู่มากและเคยทำงานด้านนี้มา ซึ่งเข้าใจว่าเป็นแนวทางของพรรคมากกว่า ส่วนพล.อ.ประวิตรแค่ให้นโยบายเท่านั้น <br/><br/>เมื่อถามต่อว่าการกระทำนี้เป็นการเบียดโควตาของพรรคอื่นหรือไม่ นายไพบูลย์ กล่าวว่า ต้องดูเหตุที่เกิดขึ้นก่อน เรื่องนี้เกิดจากการที่นายดล ลาออกซึ่งเขาอาจจะไม่ถนัดในการทำหน้าที่ตรงนี้ เมื่อตำแหน่งว่างประกอบกับพรรคพลังประชารัฐก็มีโควต้าว่างอยู่ จึงส่งตนเข้าไปแค่นั้น ไม่ได้เป็นการเบียดโควต้าของพรรคการเมืองใด แต่เพื่อความเหมาะสมมากกว่า นายดล อาจจะเข้าไปเป็นกมธ.ในชุดที่ถนัดและชอบ<br/><br/>เมื่อถามอีกว่า ในประเด็นที่กมธ.ยังมีเจตนาเรียกพล.อ.ประยุทธ์ จันทร์โอชา นายกรัฐมนตรีและรมว.กลาโหม และพล.อ.ประวิตร มาชี้แจงด้วยตัวเองแบบซ้ำหลายครั้ง มองอย่างไร นายไพบูลย์ กล่าวว่า เป็นเรื่องไม่สมควรและควรยุติได้แล้ว ทั้งนี้นายกฯไม่ควรมา เพราะนายกฯได้เปิดโอกาส และให้เวลาในที่ประชุมสภา เพื่อตอบข้อซักถามและประเด็นต่างๆของสมาชิกมากพออยู่แล้ว ดังนั้น หากนายกฯมากมธ.ชุดนี้อาจจะมีอีกกว่า 30 คณะกมธ.เชิญมาชี้แจง ทำให้นายกฯ ไม่มีเวลาทำงานในภารกิจ ซึ่งหากฝ่ายค้านต้องการสอบถามในประเด็นใด ตนสนับสนุนให้ใช้ที่ประชุมสภาฯโดยเฉพาะการเสนอญัตติอภิปรายไม่ไว้วางใจ.<br/><br/> </p>
    </article>
  </body>
</html>