<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04730337"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-22T05:37:00+00:00"/>
    <meta property="og:title" content="“81 procent van adolescenten wereldwijd beweegt te weinig”"/>
    <meta property="og:description" content="Wereldwijd beweegt vier op de vijf adolescenten minder dan een uur per dag. Dat blijkt vrijdag uit een studie van de Wereldgezondheidsorganisatie. De VN-or..."/>
  </head>
  <body>
    <article>
      <h6 class="kicker">Fit &amp; Gezond</h6>
      <h1>“81 procent van adolescenten wereldwijd beweegt te weinig”</h1>
      <address>
        <time datetime="2019-11-22T05:37:00+00:00">22 Nov 2019, 05:37</time>
      </address>
      <p>
        <b>Wereldwijd beweegt vier op de vijf adolescenten minder dan een uur per dag. Dat blijkt vrijdag uit een studie van de Wereldgezondheidsorganisatie. De VN-organisatie stelt dat er dringend actie nodig is om jonge mensen meer te laten bewegen.</b>
      </p>
      <p>Volgens de WHO moeten jongeren per week zeven uur gemiddeld of intens bewegen om er op lange termijn gezondheidsvoordelen uit te halen. In 2016 bewoog 81 procent van de adolescenten te weinig. Doel van de Wereldgezondheidsorganisatie is om dat aantal tegen 2030 terug te dringen tot 70 procent.</p>
      <p>Oorzaak van de inactiviteit is volgens de WHO-experten te zoeken bij de elektronische revolutie. Die heeft er voor gezorgd dat de bewegingspatronen van adolescenten zijn veranderd. Ze worden nu meer aangemoedigd om te zitten, verklaart Leanne Riley.</p>
      <p>
        <b>Meisjes doen het slechter</b>
      </p>
      <p>Tussen 2001 en 2016 daalde het aandeel van inactieve adolescenten slechts met 2,5 procentpunt. Terwijl jongens iets sportiever werden, doen de meisjes het wereldwijd net slechter dan vijftien jaar geleden. Die genderkloof is gelinkt aan culturele tradities en aan bepaalde obstakels. Zo zijn er in scholen soms geen kleedkamers voor meisjes, aldus Riley.</p>
      <p>Uit het rapport blijkt dat in rijke landen in het oosten van Azië de jongeren het minst actief zijn, terwijl de jongens in rijke Westerse landen en meisjes in Zuid-Aziatische landen het meest actief zijn.</p>
    </article>
  </body>
</html>