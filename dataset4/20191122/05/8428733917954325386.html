<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/nowoczesny-tomograf-jeszcze-w-tym-roku-przez-miesiac-pacjenci-beda-badani-w-innych-szpitalach/46940"/>
    <meta property="og:site_name" content="Limanowa.in"/>
    <meta property="article:published_time" content="2019-11-22T05:20:00+00:00"/>
    <meta property="og:title" content="Nowoczesny tomograf jeszcze w tym roku. Przez miesiąc pacjenci będą badani w innych szpitalach"/>
    <meta property="og:description" content="Limanowa. Od przyszłego poniedziałku rozpocznie się montaż nowego tomografu komputerowego. Potrwa to miesiąc, a w tym czasie pacjenci na badania będą przewożeni do ościennych szpitali. Koszt zakupu urządzenia to 1 mln 312 tys. zł."/>
  </head>
  <body>
    <article>
      <h1>Nowoczesny tomograf jeszcze w tym roku. Przez miesiąc pacjenci będą badani w innych szpitalach</h1>
      <address>
        <time datetime="2019-11-22T05:20:00+00:00">22 Nov 2019, 05:20</time>
      </address>
      <p>Limanowa. Od przyszłego poniedziałku rozpocznie się montaż nowego tomografu komputerowego. Potrwa to miesiąc, a w tym czasie pacjenci na badania będą przewożeni do ościennych szpitali. Koszt zakupu urządzenia to 1 mln 312 tys. zł.</p>
      <p>Dyrektor Szpitala Powiatowego w Limanowej im. Miłosierdzia Bożego Marcin Radzięta podpisał umowę na dostawę i montaż nowoczesnego tomografu komputerowego. Nowe urządzenie zastąpi tomograf, którym szpital dysponuje od 2011 roku i którym corocznie wykonywanych jest średnio 8,5 tysiąca badań. Z ramienia firmy Siemens, która wygrała przetarg, umowę podpisał Jerzy Pawłowski, kierownik ds. kluczowych klientów.</p>
      <p><i>- Szybki zakup nowego urządzenia był możliwy dzięki dofinansowaniu w wysokości 1 miliona złotych, które premier Mateusz Morawiecki przeznaczył na ten cel z rezerwy budżetu państwa. W pozyskanie dotacji osobiście był zaangażowany Józef Leśniak - poseł na Sejm ubiegłej kadencji i to dzięki jego staraniom oraz pismom kierowanym do premiera rządu, pieniądze trafiły do limanowskiej placówki – </i>informuje Szpital Powiatowy w Limanowej, podkreślając że w działania te zaangażowany był również starosta Mieczysław Uryga wraz z wicestarostą Agatą Ziębą.</p>
      <p>Łączny koszt zakupu nowego tomografu komputerowego to 1 mln 312 tys. zł. Brakująca kwota, decyzją Rady Powiatu Limanowskiego, w całości zostanie pokryta z budżetu powiatu.</p>
      <p>Demontaż starego i montaż nowego urządzenia rozpocznie się już 25 listopada i potrwa około 1 miesiąca. W tym czasie pacjenci przebywający w limanowskiej placówce i wymagający tego badania będą transportowani do szpitali ościennych. Natomiast badania pacjentów planowych z końca listopada i z grudnia w miarę możliwości zostaną wykonane jeszcze przed rozpoczęciem prac. W tym celu radiolodzy już od 18 listopada wykonują badania tych pacjentów dodatkowo w godzinach popołudniowych i wieczornych oraz w najbliższą sobotę. Oddanie do użytku nowego urządzenia planowane jest jeszcze przed zakończeniem roku.</p>
      <footer>(Źródło/fot.: Szpital Powiatowy w Limanowej)</footer>
    </article>
  </body>
</html>