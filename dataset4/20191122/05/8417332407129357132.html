<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/22/Tesla-lanserte-sin-f%C3%B8rste-elektriske-pickup-20449703.ece"/>
    <meta property="og:site_name" content="adressa.no"/>
    <meta property="article:published_time" content="2019-11-22T05:44:09+00:00"/>
    <meta property="og:title" content="Tesla lanserte sin første elektriske pickup"/>
    <meta property="og:description" content="Tesla-sjef Elon Musk avduket selskapets helelektriske pickup på et show i Los Angeles torsdag kveld lokal tid. Bilen har fått navnet Cybertruck."/>
  </head>
  <body>
    <article>
      <h1>Tesla lanserte sin første elektriske pickup</h1>
      <address><time datetime="2019-11-22T05:44:09+00:00">22 Nov 2019, 05:44</time> by <a rel="author">NTB</a></address>
      <p>Tesla-sjef Elon Musk avduket selskapets helelektriske pickup på et show i Los Angeles torsdag kveld lokal tid. Bilen har fått navnet Cybertruck.</p>
      <aside><a href="https://www.adressa.no/nyheter/innenriks/2019/11/22/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/22/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/22/javascript:void(0);">Del denne artikkelen på e-post</a></aside>
      <p>Bilen er den sjette modellen siden Tesla ble grunnlagt i 2003, og den skal være den mest eksperimentelle, skriver <a href="https://www.cnbc.com/2019/11/21/tesla-cybertruck-unveiled.html?__source=twitter%7Cmain">CNBC</a>.</p>
      <p>Pickupen skal konkurrere i det amerikanske markedet mot modeller som Ford F Series, som har vært den mestselgende pickupen i USA i over 40 år, fulgt av GMs Chevrolet Silverado.</p>
      <p>– Vi trenger bærekraftig energi nå. Hvis vi ikke har en pickup, kan vi ikke løse det. De tre mest solgte bilene i USA er pickuper. For å få til bærekraftig energi, trenger vi en pickup, sa Musk under lanseringen i natt norsk tid, ifølge nyhetsbyrået <a href="https://www.reuters.com/article/us-tesla-pickup/tesla-unveils-first-ever-electric-pickup-truck-idUSKBN1XW0BT?il=0">Reuters</a>.</p>
      <p>Under presentasjonen i ble bilen utsatt for flere prøvelser for å vise hvor robust den er. Bilen ble både slått på med slegge og skutt på med pistol.</p>
      <p>Musk har sagt at prisen på bilen starter på om lag 50 000 dollar, litt over 450 000 norske kroner. Cybertruck er inspirert av filmer som «Bladerunner» og «The Spy Who Loved Me».</p>
      <p>Produksjonen er forventet å starte i slutten av 2021.</p>
      <p>Tesla-sjefen har også vedgått at etterspørselen etter denne modellen kan være mindre enn flaggskipene Model S sedan og Model X SUV, skriver CNBC.</p>
    </article>
  </body>
</html>