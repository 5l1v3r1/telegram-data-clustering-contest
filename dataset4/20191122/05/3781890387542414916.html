<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741979"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T05:00:00+00:00"/>
    <meta property="og:title" content="มวยล้มแก๊งลิขสิทธิ์ตบทรัพย์ มุกน้ำเน่า'ปล่อยเรื่องเงียบ'"/>
    <meta property="og:description" content="สน.รอตรวจ ประจำวันศุกร์ที่ 22 พ.ย. 62 ว่าด้วยเรื่อง...ไม่เอา-ไม่พูดปล่อยให้เรื่องเงียบ ส่อมวยล้มต้มคนดู กรณีแก๊งลิขสิทธิ์ตบทรัพย์เหยื่อหากินบนโรงพัก แรกๆบิ๊กตำรวจแอ็คชั่นโดดเข้าร่วมสางคดี ผ่านไปผ่านมาไปไม่ถึงไหน ที่แท้ใช้แผน 2 ปล่อยให้เรื่องเงียบนี่เอง"/>
  </head>
  <body>
    <article>
      <h1>มวยล้มแก๊งลิขสิทธิ์ตบทรัพย์ มุกน้ำเน่า'ปล่อยเรื่องเงียบ'</h1>
      <address>
        <time datetime="2019-11-22T05:00:00+00:00">22 Nov 2019, 05:00</time>
      </address>
      <p>
        <b>สน.รอตรวจ ประจำวันศุกร์ที่ 22 พ.ย. 62 ว่าด้วยเรื่อง...ไม่เอา-ไม่พูดปล่อยให้เรื่องเงียบ ส่อมวยล้มต้มคนดู กรณีแก๊งลิขสิทธิ์ตบทรัพย์เหยื่อหากินบนโรงพัก แรกๆบิ๊กตำรวจแอ็คชั่นโดดเข้าร่วมสางคดี ผ่านไปผ่านมาไปไม่ถึงไหน ที่แท้ใช้แผน 2 ปล่อยให้เรื่องเงียบนี่เอง</b>
      </p>
      <p><b>@DN สน.รอตรวจ </b>เข้าเวรรายงานตัว ประจำวันศุกร์ที่ 22 พ.ย. 62  นับถอยหลัง เริ่มขยับเข้าใกล้เดือนส่งท้ายปี 2562 ช่วง 2 สัปดาห์ที่ผ่านมา มีเหยื่อที่ถูก <b>สารพัด แชร์ลูกโซ่</b> หลากหลายรูปแบบหลากหลายกลุ่มโผล่เข้าแจ้งความร้องทุกข์ไม่ว่าจะเป็นตำรวจ หรือกรมสอบสวนคดีพิเศษ (ดีเอสไอ) ชนิดแบบน่าตกใจ! มีผู้เสียหายกระจายไปทั่วประเทศ คาดว่าวงเงินเสียหายพุ่งไปถึง 1 หมื่นล้านบาท ถึงแม้รูปแบบชักชวนร่วมลงทุนอาจจะแตกต่างกันเล็กน้อย แต่ <b>แผนใช้เงินเข้าล่อว่าได้ผลตอบแทนสูง </b>ไม่ว่าจะเป็นดอกเบี้ยหรือเงินปันผลค่อนข้างสูงผิดปกติ ไม่เชื่อก็ต้องเชื่อผู้คนหลากหลายสาขาอาชีพต่าง <b>ตกเป็นเหยื่อกันถ้วนหน้า</b>..!!! </p>
      <figure>
        <img src="https://www.dailynews.co.th/admin/upload/20191116/news_ohMNoswrfv140230_533.jpg?v=20191122129?v=7804"/>
      </figure>
      <p><b>@DN </b>ไล่ตั้งแต่คดี <b>แชร์แม่มณี-น.ส.วันทนีย์ ทิพย์ประเวช</b> จากแม่ค้าตุ๊กตาออนไลน์ผันตัวมาเป็นเจ้าแม่แชร์ หลังมีผู้เสียหายแห่แจ้งความจำนวนมาก โดยเฉพาะพื้นที่จังหวัดอุดรธานี <b>พล.ต.ท.เจริญวิทย์ ศรีวณิชย์ ผบช.ภ.4</b> พร้อม <b>พล.ต.ต.นันทชาติ ศุภมงคล ผบก.ภ.จว.อุดรธานี</b> ระดมกำลังกวาดล้างจับกุมเครือข่ายได้แบบรวดเร็ว หิ้วตัวส่งฝากขังเรือนจำจังหวัดอุดรธานีเป็นที่เรียบร้อย ไม่เว้นแม้กระทั่งมารดาของ น.ส.วันทนีย์ เหลือเพียงไล่ล่าตามหาอายัดทรัพย์สิน ขณะที่ <b>พล.ต.ต.จิรภพ ภูริเดช ผบก.ป. </b>พร้อม <b>พ.ต.อ.บุญลือ ผดุงถิ่น ผกก.3 บก.ป.พ.ต.อ.วิระชาญ ขุนไชยแก้ว ผกก.6 บก.ป. </b>ระดมกำลังตำรวจกองปราบฯ ลุยค้น 5 จังหวัด 11 จุด จับกุมนางพันธุ์ทิพา นัยยทิพย์ อายุ 66 ปี หรือ <i><b>“น้าหลุย์ ตาทิพย์” </b></i>หมอดูไสยศาสตร์ภาคใต้ ชักชวนลูกศิษย์ลูกหามาร่วมลงทุน อ้างจะนำไปช่วยเหลือผู้ยากไร้จะมีค่าตอบแทนสูงได้มาจากธนาคารโลก มีเหยื่อหลงเชื่อเสียหายกว่า 500 ล้านบาท ยังดีตำรวจกองปราบฯตามจับมาได้เกือบยกแก๊ง..!!!</p>
      <figure>
        <img src="https://www.dailynews.co.th/admin/upload/20191116/news_bCdIEwOsYv140230_533.jpg?v=20191122129?v=5678"/>
      </figure>
      <p> <b>@DN </b>ส่วน <b>คดีแชร์ฟอเร็กซ์ (FOREX 3D)</b> มีผู้เสียหายมากกว่าเพื่อนวงเงินคาดว่า <b>ไม่ต่ำกว่าหมื่นล้านบาท </b>นั้น <b>พ.ต.อ.ไพสิฐ วงศ์เมือง อธิบดีดีเอสไอ </b>รับเป็นคดีพิเศษเรียบร้อย โดย <b>นายสมศักดิ์ เทพสุทิน รมว.ยุติธรรม</b> กระโดดลงมาดู เกาะติดด้วยตัวเอง เพื่อเร่งตรวจสอบเส้นทางการเงิน และทยอยอายัดทรัพย์สิน <b>นายอภิรักษ์  โกฏธิ </b>ผู้ก่อตั้งและซีอีโอของธุรกิจ แชร์ FOREX 3D ที่หลอกลวงเหยื่ออ้างว่า เป็นการลงทุนแลกเปลี่ยนเงินตราต่างประเทศ ล่าสุด <b>ดีเจแมน-พัฒนพล กุญชร ณ อยุธยา </b>และภรรยาสาว <b>ใบเตย อาร์สยาม</b> เข้ามาพบพนักงานสอบสวนดีเอสไอตามหมายเรียกให้มาเป็นพยาน <b>อ้างไม่มีส่วนเกี่ยวข้อง</b>กับแชร์แถมยังตกเป็นผู้เสียหายเหมือนกัน โดยนำเงินส่วนหนึ่งมาลงทุนกับนายอภิรักษ์ เพราะรู้จักเคยคุยกันเรื่องพระเครื่องมาก่อน ตอนนี้ <b>ผีโรงพัก</b> ตามรอลุ้นดูว่าดีเอสไอจะติดตามตัวนายอภิรักษ์มาได้หรือไม่?..!!! </p>
      <figure>
        <img src="https://www.dailynews.co.th/admin/upload/20191116/news_kYWUDFQqSK140230_533.jpg?v=20191122129?v=1465"/>
      </figure>
      <p><b>@DN ผีโรงพัก </b>อยากเตือนไปยังบรรดาเครือข่ายผู้เกี่ยวข้องทั้ง 3 แชร์ลูกโซ่ นอกจาก <b>ปปง.</b>จะ <b>ติดตามไล่อายัดทรัพย์ </b>หัวโจกขบวนการแล้ว บรรดาผู้เกี่ยวข้องที่ <b>ร่วมกระทำการโอน-รับโอน หรือเปลี่ยนสภาพทรัพย์สินที่เกี่ยวกับการกระทำความผิดเพื่อซุกซ่อนหรือปกปิดแหล่งที่มาของทรัพย์สินนั้น</b> หรือเพื่อช่วยเหลือผู้อื่นไม่ว่าก่อนขณะหรือหลังการกระทำความผิด มิให้ต้องรับโทษหรือรับโทษน้อยลง ผู้นั้นกระทำความผิดฐานฟอกเงินต้องระวางโทษจำคุกตั้งแต่ 1 - 10 ปี หรือปรับตั้งแต่ 20,000-200,000 บาท หรือทั้งจำทั้งปรับ และผู้ใดยักย้ายทำให้เสียหาย ทำลาย ซ่อนเร้นเอาไปเสียทำให้สูญหายหรือทำให้ไร้ประโยชน์ซึ่งเอกสารหรือบันทึก ข้อมูล หรือทรัพย์สินที่เจ้าพนักงานยึดหรืออายัดไว้ หรือที่ตนรู้หรือควรรู้ว่าจะตกเป็นของแผ่นดินตามพระราชบัญญัติป้องกันและปราบปรามการฟอกเงิน พ.ศ. 2542 ต้องระวางโทษจำคุกไม่เกิน 3 ปี หรือปรับไม่เกิน 300,000 บาท หรือทั้งจำทั้งปรับ <b>บรรดาเครือข่ายที่มีส่วนเกี่ยวข้องทั้งหลาย ทราบแล้วเปลี่ยน</b>..!!! <br/><br/><b>@DN </b>ถึงกับสะเทือนไปทั้งภาคเลยเหรอ ศุกร์ที่แล้ว <b>ผีโรงพัก </b>เปรยถึงยอดเงินที่ <b>แก๊งลิขสิทธิ์หากินบนโรงพัก </b>ตบทรัพย์เหยื่อ เห็น <b>สำเนาบันทึกประจำวันคดี </b>และ <b>สัญญาประนีประนอมยอมความ</b> ที่ทำไว้ในโรงพัก! ระหว่าง<b> ตัวแทนบริษัทลิขสิทธิ์</b> กับ <b>เหยื่อ</b> มีชื่อตำรวจเซ็นกำกับเป็นผู้บันทึก บางฉบับเขียน <b>“ยอดเงิน” </b>ระบุเป็นค่าชดใช้ค่าเสียหายให้กับบริษัทฯ บ้างก็ไม่ได้เขียนยอดเงินเอาไว้ พร้อมแนะนำหน่วยงานเกี่ยวข้อง ไม่ว่าจะเป็นกระทรวงพาณิชย์ หรือกรมสรรพากร ลองไปร่วมตรวจสอบจำนวนเงินเหล่านี้ ว่าจะไปตกอยู่ในส่วนไหน? หลักฐานหาไม่ยาก งานเข้าใครก็ไม่รู้! ย้ำกันอีกครั้ง <b>ผีโรงพัก </b>ยังคงเกาะติดตามเรื่องราว <b>แก๊งแสบต่อเนื่อง </b>ตอนนี้ชาวบ้านเริ่มวิจารณ์กันหนาหูแล้ว ท่าทางจะเป็น <b>มวยล้มต้มคนดู </b>หรือไม่? นึกว่าทาง <b>พิทักษ์ 1-พล.ต.อ.จักรทิพย์ ชัยจินดา ผบ.ตร. </b>จะตีเหล็กเวลากำลังร้อน ๆ  2 สัปดาห์ก่อน...ช่วงลอยกระทง <b>พล.ต.อ.วิระชัย ทรงเมตตา รอง ผบ.ตร. </b>(รับผิดชอบงานกฎหมายและคดี) อุตสาห์รีบแอ็คชั่นลงไปพื้นที่ จ.นครราชสีมา เรียกประชุมหารือ <b>พล.ต.ท.พูนทรัพย์ ประเสริฐศักดิ์ ผบช.ภ.3 </b> ชาวบ้านก็นึกว่างานนี้จะมีกวาดล้างจัดระเบียบเล่นงานแก๊งลิขสิทธิ์ตบทรัพย์ครั้งใหญ่แน่นอน แต่สุดท้ายเหมือนจะใช้ <b>แผนสอง</b>! ปล่อยให้เรื่องค่อย ๆ เงียบหายแบบไฟไหม้ฟาง..!!!  <br/><br/><b>@DN </b>โดยเฉพาะ<b><i> </i></b><b><i>“ตัวแสบ” </i></b>ที่ใช้ช่องโหว่กฎหมายหากินอาละวาดก่อกรรมทำเข็ญ ข่มขู่ ผู้หญิง-เยาวชน และนักศึกษา เสียงส่วนใหญ่ชาวโลกโซเชียลต่างแชร์ภาพข้อมูลไม่ว่าจะเป็นในพื้นที่ภูธร หรือนครบาล <b>ผู้เสียหายจำได้แม่นยำว่าตัวแสบเป็นคนเดียวกัน</b> โดยเฉพาะในโรงพักใหญ่ใจกลางกรุง ล่าสุดศาลจังหวัดมหาสารคามอนุมัติหมายจับ <b>นายภูมิภากร ถินสุวรรณ์</b> หรือ <i>นัน กิ่งเพชร</i> และ <b>นายพิพล โตต้นติกุล</b> ข้อหาร่วมกันกรรโชกทรัพย์ คดีนี้เกิดขึ้นในพื้นที่ สภ.เมืองมหาสารคาม ตั้งแต่เดือนสิงหาคมที่ผ่านมา ผู้เสียหายถูกบุคคลอ้างเป็นตัวแทนลิขสิทธิ์โดเรม่อนเรียกเงินค่าลิขสิทธิ์ เรียกว่า แก๊งลิขสิทธิ์ใช้โรงพักหากิน ตระเวนไกลไปทั่วประเทศจริง ๆ ที่สำคัญ <b>ชาวบ้านคงเจ็บปวดใจที่ต้องมาถูกแก๊งแสบรีดเงินบนโรงพัก</b>..!!! </p>
      <figure>
        <img src="https://www.dailynews.co.th/admin/upload/20191116/news_FbvRqSZAFM140231_533.jpg?v=20191122129?v=6437"/>
      </figure>
      <p><b>@DN </b>นโยบายของ <b>พิทักษ์ 1</b> เคยย้ำหนักหนามาเกือบทุกปีที่นั่งเก้าอี้ผู้นำสีกากีโดยเฉพาะการบำบัดทุกข์ บำรุงสุขให้กับพี่น้องประชาชน แต่ปัจจุบันน่าจะลองสำรวจดูสักครั้งว่า <b>ประชาชนที่มีโอกาสขึ้นไปใช้บริการบนโรงพัก แล้วมีความรู้สึกเช่นไรบ้าง </b>ก็ท่าจะดีเหมือนกัน เน้นการบริการประชาชน เสร็จสิ้น ณ จุดเดียว (One Stop Service) ตอนนี้มีที่ไหนบ้าง ผลตอบรับเป็นเช่นไร?  หรือว่าช่วงนี้ยังอยู่ในช่วงฝุ่นตลบ<b> จัดทำบัญชีรายชื่อแต่งตั้งโยกย้ายข้าราชการตำรวจ</b>ระดับ “สว.-รองผบก.” วาระประจำปี 2562 เมื่อวันก่อนมีการเรียกประชุม บรรดาผู้บัญชาการ 28 หน่วย ที่ห้องประชุม สำนักงานตำรวจแห่งชาติ (ตร.) โผส่งท้ายปี 62 ท่าทาง <b>บิ๊กแป๊ะ</b> จะจริงจังพิเศษถึงกับคาดโทษผู้บัญชาการ <b>ทุกหน่วยห้ามเผยแพร่ข้อมูลการแต่งตั้งโยกย้าย </b>โดยเฉพาะรายชื่อผู้ที่ได้รับการแต่งตั้ง หากมีรายชื่อหน่วยใดเล็ดลอดออกไป <b>ผู้บัญชาการหน่วยนั้นต้องรับผิดชอบ</b>! แบบนี้ขอถ่างตาดูคำสั่งรอบนี้ คลอดออกมาจะหน้าตาเป็นเช่นไร..!!! </p>
      <figure>
        <img src="https://www.dailynews.co.th/admin/upload/20191116/news_ceHnxZGUgw140231_533.jpg?v=20191122129?v=9520"/>
      </figure>
      <p><b>@DN </b>ไม่รู้ว่า <b>น.1-พล.ต.ท.ภัคพงศ์ พงษ์เภตรา ผบช.น. </b>ได้รับรายงานบ้างหรือยัง? วันก่อน <b>นายสมศักดิ์ เทพสุทิน รมว.ยุติธรรม นางวันทนีย์ วัฒนะ รองปลัดกรุงเทพมหานคร </b>ร่วมกิจกรรมสร้างการรับรู้และความเข้าใจในสถานบริการหรือสถานประกอบการในเขตพื้นที่เขตวังทองหลาง เป็นมาตรการป้องกันแก้ปัญหาการมั่วสุม ห้ามผู้อายุต่ำกว่า 20 ปีเข้าไปใช้บริการตาม คำสั่งหัวหน้าคณะรักษาความสงบแห่งชาติที่ 22/58  ที่เล่นทำเอาฮือฮา!!  เมื่อมีการ <b>สั่งปิดสถานประกอบการในเขตพื้นที่วังทองหลาง จำนวน 44 แห่ง </b>และถูกสั่งปิดกิจการเป็นเวลา 5 ปี จำนวน 9 แห่ง ส่วนใหญ่มีความผิดเปิดเกินเวลา ก่อความเดือดร้อนรำคาญทางเสียง และขายเครื่องดื่มแอลกอฮอล์ให้แก่บุคคลที่มีอายุต่ำกว่า 20 ปีบริบูรณ์ เบ็ดเสร็จมีสถานบริการในย่านวังทองหลาง ถูกสั่งปิดไปมากถึง 53 แห่ง เรียกว่าไม่ธรรมดา <b>ตำรวจพื้นที่(สน.วังทองหลาง) ไม่รู้ไม่เห็นเลยเหรอครับท่าน</b> ว่างๆ น.1 ลองย่องเงียบไปซุ่มตรวจยามค่ำคืนดูบ้าง ข้อเท็จจริงเป็นเช่นไร ปิดเกินเวลา-สร้างความเดือดร้อนรำคาญ-มีเด็กอายุต่ำกว่า20ปีเข้าไปใช้บริการ จริงหรือไม่ ทำไมมันเยอะขนาดนี้?..!!! </p>
      <figure>
        <img src="https://www.dailynews.co.th/admin/upload/20191116/news_qAVbmWHCxg140229_533.jpg?v=20191122129?v=2618"/>
      </figure>
      <p><b>@DN </b>ปิดไปเรียบร้อยแล้วสำหรับบ่อนไฮโลในซอยราชดำเนินกลางใต้ที่เปิดใจกลางเมือง(สนามหลวง) หลังชาวบ้านร้องเรียนมาให้ <b>ผีโรงพัก </b>ช่วยสะกิดโรงพักที่รับผิดชอบ(สน.ชนะสงคราม)เข้าไปตรวจสอบ! <b>ต้องขอขอบคุณจากใจจริง แต่ทางที่ดีไม่ควรให้มีบ่อนในพื้นที่จะดีกว่านะ</b> จะมาบอกว่าพวกท่านไม่ทราบอมพระมาพูดก็ไม่เชื่อ...สงสารครอบครัวชาวบ้านที่เขาเดือดร้อนบ้างเหอะ! ส่วนเรื่องร้องเรียนบ่อนกลางกรุงวีคนี้ บอกเลยว่าใหญ่คับฟ้าไม่ธรรมดาจริง ๆ จ่ายส่วยให้ใครก็ไม่รู้ <b>วันละตั้ง 2 หมื่นบาท</b>! พิกัดบ่อนคือ<b> เจริญราษฎร์ 5 ตลาดซอยอยู่ดี เป็นอาคารพาณิชย์ 3-4 ชั้น ใกล้กับวัดไผ่เงิน</b> บอกได้เลยว่าครบเครื่องมีทั้ง หวยเถื่อน พนันบอล และจับยี่กี กระจายเอาเงินพวกผีพนันหน้าโง่อยู่หลายจุด แต่ละจุดตามปากซอยจะมีคนคอยดูต้นทาง ชาวบ้านบอกว่าทุกวันมักจะเห็นชายต้องสงสัยขี่จยย.มารับเงินจากคนดูต้นทางประจำ <b>แจ้งไปแล้วพิกัดโรงพักไหนรับผิดชอบจัดการด่วน!</b> ย้ำนิ่ง-เฉยไม่จัดการระวังเก้าอี้ 5 เสือกระเด็นไม่รู้ด้วยนะ..!!! </p>
      <figure>
        <img src="https://www.dailynews.co.th/admin/upload/20191116/news_cYDmmbNcsp140231_533.jpg?v=20191122129?v=1427"/>
      </figure>
      <p><b>@DN <u>ต้อนรับ</u></b>...<b>พล.ต.ท.ประจวบ  วงศ์สุข ผบช.ภ.5 </b>พร้อมคณะผู้บังคับบัญชา ตำรวจภูธรภาค 5ให้การต้อนรับ นายฌอน โอนีลล์ กงสุลใหญ่สหรัฐอเมริกา เชียงใหม่ เข้าเยี่ยมคารวะ และปรึกษาข้อราชการ ที่ห้องรับรองกองบัญชาการตำรวจภูธรภาค 5  จ.เชียงใหม่...# </p>
      <figure>
        <img src="https://www.dailynews.co.th/admin/upload/20191116/news_NMbGfijNfV102216_533.jpg?v=20191122129?v=9215"/>
      </figure>
      <p><i>ตำรวจภูธรภาค 5ต้อนรับกงสุลใหญ่สหรัฐอเมริกา เชียงใหม่ <br/></i><br/><b>@DN </b><u><b>จัดอบรม</b></u>...<b>พ.ต.ท.นิรันดร อินผูก สวญ.สภ.ห้วยไร่ จ.แพร่ </b>นำข้าราชการตำรวจประจำด่านตรวจห้วยไร่ พร้อมฝ่ายปกครอง และเจ้าหน้าที่ทหารประจำด่านตรวจให้การต้อนรับคณะผู้เข้ารับการอบรมหลักสูตร "การสกัดกั้นการลำเลียงยาเสพติดภาคพื้นดิน" จากหน่วยงานต่าง ๆ ที่เกี่ยวข้องกับการปราบปรามยาเสพติดที่มาศึกษาดูงาน และรับมอบอุปกรณ์ไว้ใช้สำหรับด่านตรวจห้วยไร่...# </p>
      <figure>
        <img src="https://www.dailynews.co.th/admin/upload/20191116/news_lDABFhpIyT102223_533.jpg?v=20191122129?v=4284"/>
      </figure>
      <p> <br/><i>อบรมหลักสูตรฯสกัดกั้นการลำเลียงยาเสพติดภาคพื้นดิน<br/></i><br/><b>@DN </b><u><b>ประชุมชาวบ้าน</b></u>...<b>พ.ต.อ.ชลเทพ ใหม่ไชย ผกก.สภ.แม่อาย จ.เชียงใหม่ </b>พร้อมตชด.334 เจ้าหน้าที่ฝ่ายปกครอง อ.แม่อาย ทหารพราน เทศบาลส่วนท้องถิ่น กำนัน ผู้ใหญ่บ้านจัดประชุมชาวบ้านในหมู่บ้าน พร้อมนำวิทยากรชี้ถึงโทษการรับจ้างขนยาเสพติด และการลักลอบรับจ้างนำรถยนต์-จักรยานยนต์ออกนอกราชอาณาจักรไทย บริเวณแนวชายแดน ซึ่งมีชาวบ้านเข้าร่วมประชุมรับฟังเป็นจำนวนมาก...#  </p>
      <figure>
        <img src="https://www.dailynews.co.th/admin/upload/20191116/news_BeomxovLmR102223_533.jpg?v=20191122129?v=7516"/>
      </figure>
      <p><i>ตำรวจโรงพักแม่อาย จ.เชียงใหม่ ร่วมประชุมกับชาวบ้าน<br/></i><br/><b>@DN </b><u><b>ตรวจพื้นที่</b></u>...<b>พล.ต.ต.อนุชา  อ่วมเจริญ  ผบก.ภ.จว.ลำปาง</b> พ.ต.อ.กฤษดา  พันธ์เกษม รอง ผบก. พร้อมกำลังเจ้าหน้าที่ตำรวจออกตรวจสถานีรถไฟนครลำปาง ตามโครงการ “แอ่วลำปาง อุ่นใจ ปลอดภัย” เพื่อประชาสัมพันธ์การท่องเที่ยวลำปางปลอดภัย บริเวณสถานีรถไฟเมืองลำปาง...#  </p>
      <figure>
        <img src="https://www.dailynews.co.th/admin/upload/20191116/news_zMHcDQHeTn102224_533.jpg?v=20191122129?v=7229"/>
      </figure>
      <p><i>ประชาสัมพันธ์การท่องเที่ยวเมืองลำปาง <br/></i><br/><b>@DN <u>ทำงานดี</u></b>...<b>พล.ต.ท.อภิชาติ  ศิริสิทธิ์ ผบช.ภ.6 </b>เป็นประธานในการประชุมบริหารหน่วยในสังกัด ภ.6 ครั้งที่ 10/2562 พร้อมมอบใบประกาศเกียรติคุณของผู้ปฏิบัติหน้าที่ด่านตรวจยาเสพติดห้วยยะอุ จ.ตาก เนื่องจากมีผลงานด้านการปราบปรามยาเสพติดจนเป็นที่ประจักษ์ และเพื่อเป็นขวัญกำลังใจในการปฏิบัติหน้าที่อย่างเข้มแข็งต่อไป ที่กองบัญชาการตำรวจภูธรภาค 6 จ.พิษณุโลก...#</p>
      <figure>
        <img src="https://www.dailynews.co.th/admin/upload/20191116/news_DzmagpRQnx102216_533.jpg?v=20191122129?v=8114"/>
      </figure>
      <p><i>มอบประกาศเกียรติคุณผู้ปฏิบัติหน้าที่ด่านตรวจยาเสพติดห้วยยะอุ จ.ตาก<br/></i><br/><br/><b>@DN <u>ตร.ของปชช.</u></b>...<b>พ.ต.อ.ไพบูลย์ กาศอุดม ผกก.สภ.บ้านสวน จ.สุโขทัย</b> พร้อมคณะ กต.ตร.สภ.บ้านสวน เดินทางให้การช่วยเหลือพร้อมนำสิ่งของจำเป็น และเงินจำนวนหนึ่งมอบให้กับนายฉลาด ขันศรี และครอบครัว ซึ่งเป็นผู้ประสบอัคคีภัย เพื่อเป็นการบรรเทาความเดือดร้อนเบื้องต้น และเป็นกำลังใจในการสู้ชีวิต...#  </p>
      <figure>
        <img src="https://www.dailynews.co.th/admin/upload/20191116/news_JXxfXRiLWo102224_533.jpg?v=20191122129?v=2205"/>
      </figure>
      <p><i>ลงพื้นที่ช่วยเหลือประชาชนบ้านถูกเพลิงไหม้<br/></i><br/><b>@DN <u>ได้ใจเด็ก ๆ</u></b>...<b>พล.ต.ท.ศตวรรษ หิรัญบูรณะ ผู้ช่วย ผบ.ตร.</b>พร้อมคณะเดินทางตรวจเยี่ยม-ดูทำงานของตำรวจ สภ.โป่งน้ำร้อน จ.จันทบุรี โดยมี พ.ต.อ.ประเสริฐสุข เฮงสุวรรณ ผกก.สภ.โป่งน้ำร้อนให้การต้อนรับ โดยผู้ช่วย ผบ.ตร.เป็นประธานเปิดร้านตัดผมชื่อ “PONG POLICE Hair Cut”ตั้งอยู่ข้างโรงพัก เป็นร้านตัดผมที่สะอาดทันสมัย มีบริการน้ำดื่ม-เครื่องดื่มชูกำลัง-ผ้าเย็นฟรีแก่ผู้มารับบริการ ไม่มีค่าใช้จ่ายใด ๆ ทั้งนี้ พล.ต.ท.ศตวรรษได้โชว์ฝีมือตัดผมให้กับเด็ก ๆ ที่มารอตัดผมอย่างเป็นกันเองด้วย...#  </p>
      <figure>
        <img src="https://www.dailynews.co.th/admin/upload/20191116/news_PpziBUBhyg102224_533.jpg?v=20191122129?v=5913"/>
      </figure>
      <p> <br/><i>นำคณะเดินทางลงพื้นที่ตรวจเยี่ยม-ดูทำงานของตำรวจ สภ.โป่งน้ำร้อน จ.จันทบุรี<br/></i><br/><b>@DN <u>มือทำงาน</u></b>...<b>พ.ต.ท.ศิริพงษ์ พหลชัยชูพงษ์ รอง ผกก.ป สภ.เมืองหนองบัวลำภู </b>ถือเป็นตำรวจยุคใหม่ที่ได้รับความไว้วางใจจาก <b>พล.ต.ต.สมประสงค์ พิมพิลา ผบก.ภ.จว.หนองบัวลำภู</b> มอบหมายให้ทำงานประสานงานกับผู้มาติดต่อราชการมากกว่าจะเป็นผู้สั่งการ ให้มาปฏิบัติหน้าที่ดูแลสำนักงานของผู้บังคับการตำรวจภูธรจังหวัดหนองบัวลำภูอีกหน้าที่หนึ่ง เนื่องจาก พ.ต.ท.ศิริพงษ์ มีมนุษยสัมพันธ์พูดจาเป็นมิตรกับประชาชน ที่สำคัญเป็นที่รักใคร่ของผู้บังคับบัญชา และผู้ใต้บังคับบัญชา...#   </p>
      <figure>
        <img src="https://www.dailynews.co.th/admin/upload/20191116/news_aiDzYPbaZV102908_533.jpg?v=20191122129?v=9714"/>
      </figure>
      <p><i>นายไว้ใจมอบหมายให้ทำงานประสานงานกับผู้มาติดต่อราชการมากกว่าจะเป็นผู้สั่งการ <br/></i><br/><b>@DN <u>ไม่มีเหตุ</u></b>...ผ่านไปด้วยดีสำหรับเทศกาลงิ้วประจำปี ศาลเจ้าจอมชุมแพ  อ.ชุมแพ จ.ขอนแก่น เปิดชมฟรีตลอดทั้ง 7 วัน มีคนเข้าเที่ยวงานเป็นหมื่นต่อคืน  งานรักษาความปลอดภัยถือว่ามีส่วนสำคัญ โดยเจ้าหน้าที่จากทุกภาคส่วนได้ร่วมกันป้องกันเหตุทะเลาะวิวาทของกลุ่มวัยรุ่น โดยเฉพาะอย่างยิ่ง <b>ร.ต.อ.วายุ คำภา  รอง สวป.สภ.ชุมแพ</b> เจ้าของฉายาซุปเปอร์ฮีโร่เมืองหมอแคนคุมกำลังชุดอัศวิน อส.ตร.ส่วนหน้า รักษาความสงบเรียบร้อยภายในงานจนอยู่หมัด ไม่มีเหตุทะเลาะวิวาท ซึ่งปกติมีงานแต่ละครั้งไม่เคยพลาดเรื่องความรุนแรงจนนำไปสู่คดีความต่าง ๆ ตลอด...#  </p>
      <figure>
        <img src="https://www.dailynews.co.th/admin/upload/20191116/news_uGkSfEHTGj101043_533.jpg?v=20191122129?v=6242"/>
      </figure>
      <p> <br/><i>เทศกาลงิ้วประจำปี ศาลเจ้าจอมชุมแพ จ.ขอนแก่น ปีนี้ตำรวจคุมเข้มจนไม่มีเหตุทะเลาะวิวาท<br/></i><br/>......................................<br/>คอลัมน์ "<b>สน.รอตรวจ</b>"<br/>โดย "<b>ผีโรงพัก</b>"<br/><br/>หมายเหตุ:ใครอยากส่งเรื่องราวดีๆ เรื่องร้องเรียน เรื่องลับๆ หรือข่าวตามพยาน ส่งมาได้ที่ <b>newsdnonline@gmail.com </b>วงเล็บหัวเรื่องว่า"<b>สน.รอตรวจ</b>"จะมีทีมงานคอยติดตามเรื่องราวให้กระจ่าง.   </p>
    </article>
  </body>
</html>