<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000112103"/>
    <meta property="og:site_name" content="MGR Online"/>
    <meta property="article:published_time" content="2019-11-22T05:18:00+00:00"/>
    <meta property="og:title" content="ขอให้ขายดีนะคะ &quot;เบลล่า&quot; ฮา! &quot;พระแม่เบลล่าถือรวงข้าว&quot; ค้าขายร่ำรวย ยังไม่ตาย อย่าจุดธูปก็พอ"/>
    <meta property="og:description" content="เบลล่า ฮากระจาย คนนำภาพ พระแม่เบลล่าถือรวงข้าว ใส่กรอบบูชา ช่วยค้าขายร่ำรวย ลั่นจะทำอะไรก็ทำ ไม่ติด ขอแค่อย่าทำเชิงพาณิชย์ วอนอย่าถึงขั้นต้องมีร่างทรง ไม่ต้องจูดธูปบูชาเพราะยังไม่ตาย เผยกำลังจะมีงานใหม่เซอร์ไพรส์แฟนๆ ลุ้นสิ้นป"/>
  </head>
  <body>
    <article>
      <h1>ขอให้ขายดีนะคะ "เบลล่า" ฮา! "พระแม่เบลล่าถือรวงข้าว" ค้าขายร่ำรวย ยังไม่ตาย อย่าจุดธูปก็พอ</h1>
      <address><time datetime="2019-11-22T05:18:00+00:00">22 Nov 2019, 05:18</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011598001.JPEG"/>
      </figure>
      <p><b>"เบลล่า" ฮากระจาย คนนำภาพ "พระแม่เบลล่าถือรวงข้าว" ใส่กรอบบูชา ช่วยค้าขายร่ำรวย ลั่นจะทำอะไรก็ทำ ไม่ติด ขอแค่อย่าทำเชิงพาณิชย์ วอนอย่าถึงขั้นต้องมีร่างทรง ไม่ต้องจูดธูปบูชาเพราะยังไม่ตาย เผยกำลังจะมีงานใหม่เซอร์ไพรส์แฟนๆ ลุ้นสิ้นปีอาจเคาท์ดาวน์กับ "เวียร์"</b><br/><br/>ก่อนหน้านี้ก็มีคนเอารูปไปทำเป็นเหรียญไว้บูชา มาตอนนี้ถึงขั้นทำรูปนางเอกสาว<b> "เบลล่า ราณี แคมเปน"</b> ใส่กรอบเป็นสิ่งศักดิ์สิทธิ์ ขอให้ค้าขายร่ำรวยกันเลยทีเดียว ซึ่งพอเจอนางเอกสาวใน<b>งานเปิดตัว อาดิดาส แบรนด์ เซ็นเตอร์ สยามพารากอน</b> ณ อาดิดาส แบรนด์ เซ็นเตอร์ สยามพารากอน สปอร์ตมอลล์ ชั้น 2 เจ้าตัวก็ถึงกับขำ บอกว่าไม่ซีเรียส ถ้าไม่เอาไปหลอกลวงใครหรือทำเป็นเชิงพาณิชย์<br/><br/><b>“จริงเหรอคะ ถ้าทำให้ใครค้าขายดีก็ยินดีค่ะ ก็เพิ่งเห็นเมื่อกี้เลยค่ะ แต่ก็น่ารักดีค่ะ เป็นอะไรที่อาจจะเป็นสีสันมั้งคะ คิดว่าจะถึงขั้นจุดธูปบูชาเลยไหม ไม่ต้องจุดจ้า ยังมีชีวิต (หัวเราะ) </b>เขาก็อาจชื่นชอบส่วนตัวด้วยล่ะค่ะ เบลก็ยินดีหมดค่ะถ้าใครจะชอบเราในรูปแบบไหน และมันไม่ได้กระทบตัวเบล เห็นภาพก็รู้สึกดีนะ ถามว่าตกใจไหม อันนี้ก็ไม่เคยเห็นเหมือนกัน เป็นอะไรที่ใหม่ๆ ดีค่ะ”<br/><br/><b>"จะมีร่างทรงเบลล่าแล้วด้วยเหรอ จริงเหรอคะ อย่าเลย อันนั้นอาจจะเกินไปค่ะ (หัวเราะ) แต่ถ้าทำรูปแบบนั้นแล้วร้านเขาขายดิบขายดีจริงๆ ก็ดีใจด้วยนะคะ อันนี้ก็ยินดีมากเลยค่ะ </b>ซึ่งถ้ามีคนทำตาม ก็ถ้าเป็นร้านขายของปกติ เป็นการทำมาหากินทั่วไปเบลไม่ติดอยู่แล้วล่ะค่ะ มีคนชื่นชอบเราก็ดีใจค่ะ แต่มันใช่เหรอ ทำให้ขายดีจริงหรือเปล่า แต่ถ้าทำให้คนอาจจะสนใจมากขึ้นก็ยินดีค่ะ แต่ถ้าจะทำรูปเราไปขายในเชิงพาณิชย์ ก็อย่างที่บอกเลยค่ะถ้าทำมาหากินปกติเบลไม่ได้ติดอะไรอยู่แล้ว แต่ถ้าบอกว่ารูปเบลศักดิ์สิทธิ์ให้มาเอาไปบูชา อันนี้เบลก็ว่าไม่น่ามีหรอก อาจจะเป็นกิมมิกหรือทำกันสนุกสนานมากกว่า”<br/><br/>"เขาเขียนว่า เจ้าแม่เบลล่าถือรวงข้าว ช่วยในเรื่องค้าขายร่ำรวยเลยเหรอ คนเชื่อจริงๆ เหรอคะ (หัวเราะ) อันนี้ก็ไม่รู้จะพูดยังไงเหมือนกันค่ะ ก็ขอให้ขายดีแล้วกันค่ะ แต่เบลไม่ได้มีของขลังอะไรใดๆ นะคะ ยืนยันค่ะ <b>แต่ถ้าชอบในทางนี้คือถ้าทางสร้างสรรค์น่ะได้นะคะ แต่ถ้าไปทำเกี่ยวกับเชิงพาณิชย์หรือแอบอ้างก็ไม่สมควรอยู่แล้วค่ะ ต่อไปนี้ถ้าคนจะเรียกเจ้าแม่เบลล่า จริงๆ เดี๋ยวนี้คนก็เรียกสารพัดชื่ออยู่แล้วค่ะ เรียกออเจ้า เรียกแม่นาง เยอะแยะเลยค่ะ จะมีอีกอันก็ไม่เป็นไรค่ะ”</b><br/><br/>บอกยังไม่มีแพลนเที่ยวปีใหม่กับ<b> "เวียร์ ศุกลวัฒน์ คณารศ"</b> แต่ต้นปีแฟนๆ ได้เห็นงานเซอร์ไพรส์จากตนแน่<br/>“ยังไม่ได้วางแพลนจริงจังเลยค่ะ แต่มีงานต้องไปต่างประเทศก่อนปีใหม่อยู่แล้วค่ะ ก็อาจจะมีช่วงได้พักผ่อนตอนนั้น แต่ถ้าช่วงปีใหม่เลยยังไม่ได้มีแพลนอะไร <b>พี่เวียร์ก็ยังไม่ได้ชวนไปไหนค่ะ แต่ก็ยังไม่แน่ ไม่แน่ใจว่าพี่เขาจะมีงานหรือเปล่าด้วย คือช่วงนี้งานแน่นทั้งคู่เลยค่ะ เพราะเบลเองละครกำลังจะปิดกล้อง แล้วก็มีละครเรื่องใหม่ที่เปิดแล้ว และจะมีอีกหนึ่งโปรเจกต์ที่อาจจะเซอร์ไพรส์ทุกคนในประมาณช่วงต้นปีหน้าค่ะ”</b><br/><br/>“เป็นอะไรที่เบลไม่ได้ทำมานานมากแล้ว เดี๋ยวทุกคนก็จะได้เห็นกันค่ะ แต่ยังไม่บอกนะคะ (หัวเราะ) มีพี่เวียร์ร่วมแจมด้วยไหม ไม่รู้ค่ะ (หัวเราะ) <b>แต่ถามว่าจะมีโอกาสเห็นภาพเคาท์ดาวน์ด้วยกันไหม ก็ต้องลองดูค่ะ ก็ดูๆ อยู่ค่ะ เพราะเบลมีงานที่ต้องไปทำก่อนหน้านั้น พี่เขาก็ดูอยู่ว่าอาจจะมาเจอไหมค่ะ”</b></p>
      <figure>
        <img src="https://mpics.mgronline.com/pics/Images/562000011598003.JPEG"/>
      </figure>
      <figure>
        <img src="https://mpics.mgronline.com/pics/Images/562000011598002.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/entertainment/photo-gallery/9620000112103"/>
      </related>
    </article>
  </body>
</html>