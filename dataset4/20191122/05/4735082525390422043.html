<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129796-Awantura-w-Sejmie-Witek-powtarza-glosowanie-Bo-przegramy.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T05:44:24+00:00"/>
    <meta property="og:title" content="Awantura w Sejmie. Witek powtarza głosowanie. &quot;Bo przegramy&quot;"/>
    <meta property="og:description" content="W nocy z czwartku na piątek Sejm wybrał Bartosza Kownackiego (otrzymał 233 głosy), Arkadiusza Mularczyka (otrzymał 233 głosy), Kazimierza Smolińskiego (otrzymał 233 głosy) i Marka Asta (otrzymał 234 głosy) w skład Krajowej Rady Sądownictwa. Głosowanie w tej sprawie powtarzano, a opozycja zarzuca rządzącej większości oszustwo."/>
  </head>
  <body>
    <article>
      <h1>Awantura w Sejmie. Witek powtarza głosowanie. "Bo przegramy"</h1>
      <address><time datetime="2019-11-22T05:44:24+00:00">22 Nov 2019, 05:44</time> by <a rel="author">Artur Bartkiewicz</a></address>
      <p>
        <b>W nocy z czwartku na piątek Sejm wybrał Bartosza Kownackiego (otrzymał 233 głosy), Arkadiusza Mularczyka (otrzymał 233 głosy), Kazimierza Smolińskiego (otrzymał 233 głosy) i Marka Asta (otrzymał 234 głosy) w skład Krajowej Rady Sądownictwa. Głosowanie w tej sprawie powtarzano, a opozycja zarzuca rządzącej większości oszustwo.</b>
      </p>
      <p>Kandydatkami opozycji na członków KRS były: Kamila Gasiuk-Pihowicz (otrzymała 199 głosów) i Joanna Senyszyn (otrzymała 196 głosów). Sejm wybiera członków KRS zwykłą większością.</p>
      <figure>
        <iframe data-src="https://twitter.com/AM_Zukowska/status/1197658095922667522?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W sprawie wyboru członków KRS głosowano dwa razy. Pierwsze głosowanie zostało przerwane po tym jak marszałek Sejmu otrzymała sygnały, że doszło do problemów z głosowaniem. Na nagraniu z obrad w pewnym momencie słychać słowa "Trzeba anulować, bo my przegramy...". Według przedstawicieli opozycji słowa te wypowiada jedna z posłanek PiS.</p>
      <p>
        <i>
          <b>Czytaj także:</b>
        </i>
      </p>
      <p>
        <a href="https://www.rp.pl/Sedziowie-i-sady/311219853-Sejm-wybral-czlonkow-Krajowej-Rady-Sadownictwa.html">
          <b>Sejm wybrał członków KRS</b>
        </a>
      </p>
      <p>Po pojawieniu się sygnałów o problemach z głosowaniem marszałek Witek podjęła decyzję o anulowaniu głosowania. W drugim głosowaniu większość zdobyli kandydaci PiS.</p>
      <p>Opozycja domagała się opublikowania wyników pierwszego głosowania. Tomasz Lenz z Koalicji Obywatelskiej zarzucił większości parlamentarnej "łamanie zasad parlamentaryzmu".</p>
      <p>Z kolei Krzysztof Gawkowski, szef klubu Lewicy zwracał uwagę na słowa "Trzeba anulować, bo my przegramy...", które - jak mówił - wygłosiła jedna z posłanek PiS. Wobec decyzji o powtórzeniu głosowania posłowie opozycji skandowali "Oszustwo".</p>
      <p>Lewica zapowiedziała złożenie zawiadomienia do prokuratury o możliwości popełnienia przestępstwa przez marszałek Elżbietę Witek.</p>
      <figure>
        <iframe data-src="https://twitter.com/AgaBak/status/1197663189795823617?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Posłowie opozycji zgłaszali już problemy z głosowaniem w czasie głosowania nad wotum zaufania dla rządu - w tym głosowaniu dwoje parlamentarzystów Koalicji Obywatelskiej zagłosowało za udzieleniem wotum zaufania rządowi.</p>
      <figure>
        <iframe data-src="https://twitter.com/MWielichowska/status/1197658607384481793?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>