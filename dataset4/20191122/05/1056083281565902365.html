<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100036/%DA%AF%D8%B1%D8%AF%D8%A7%D9%86-%D9%87%D8%A7%DB%8C-%D8%B9%D8%B2%D8%A7%D9%84%D8%AF%DB%8C%D9%86-%D9%82%D8%B3%D8%A7%D9%85-%D8%AC%D8%B2%D8%A6%DB%8C%D8%A7%D8%AA-%DA%A9%D8%A7%D9%85%D9%84-%D8%B9%D9%85%D9%84%DB%8C%D8%A7%D8%AA-%D9%84%D8%A8%D9%87-%D8%B4%D9%85%D8%B4%DB%8C%D8%B1-%D8%B1%D8%A7-%D9%81%D8%A7%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-11-22T05:36:40+00:00"/>
    <meta property="og:title" content="گردان‌های عزّالدین قسام جزئیات کامل عملیات &quot;لبه شمشیر&quot; را فاش کرد"/>
    <meta property="og:description" content="گردان‌های &quot;شهید عزالدین قسام&quot;، شاخه نظامی جنبش مقاومت اسلامی حماس جزئیات کامل عملیات هدف قرار دادن یک دستگاه اتوبوس ارتش رژیم صهیونیستی با موشک هدایت شونده کورنت در جریان عملیات &quot;لبه شمشیر&quot; در سال گذشته را فاش کرد."/>
  </head>
  <body>
    <article>
      <h1>گردان‌های عزّالدین قسام جزئیات کامل عملیات "لبه شمشیر" را فاش کرد</h1>
      <address><time datetime="2019-11-22T05:36:40+00:00">22 Nov 2019, 05:36</time> by <a rel="author">زینب غلامی</a></address>
      <p>گردان‌های "شهید عزالدین قسام"، شاخه نظامی جنبش مقاومت اسلامی حماس جزئیات کامل عملیات هدف قرار دادن یک دستگاه اتوبوس ارتش رژیم صهیونیستی با موشک هدایت شونده کورنت در جریان عملیات "لبه شمشیر" در سال گذشته را فاش کرد.</p>
      <p>به گزارش ایسنا، این گردان‌ها در پایگاه اینترنتی خود اعلام کردند که افشای جزئیات این عملیات در هفتمین سالروز به کارگیری علنی موشک‌های هدایت شونده در جریان نبرد "حجاره السجیل" در سال ۲۰۱۲ انجام می‌گیرد که طی آن مبارزان قسام ضربه‌ای سخت و کاری به دشمن صهیونیستی وارد کرده و یکی از گشتی‌های نظامی آن را در شرق اردوگاه البریج هدف قرار دادند.</p>
      <h3>تصمیم پاسخ به دشمن</h3>
      <p>به گزارش مرکز اطلاع رسانی فلسطین، یکی از فرماندهان بخش عملیات گردان‌های قسام از جزئیات اتخاذ تصمیم پاسخ به عملیات سری دشمن صهیونیستی در شب ۱۱ نوامبر سال ۲۰۱۸ پرده برداشت و گفت: به محض اینکه مجاهدان قسام به هویت نیروهای ویژه ارتش رژیم صهیونیستی در شرق خان یونس پی بردند، ستاد مشترک گردان‌های قسام جلسه‌ای را برای بررسی وضعیت موجود تشکیل داده و تصمیم به پاسخ‌گویی به جنایت دشمن گرفت.</p>
      <p>وی افزود: بلافاصله دستور پاسخ‌گویی از جانب «محمد ضیف» (ابو خالد) فرمانده کل گردان‌های قسام به شیوه‌ای که متناسب با جنایت دشمن باشد و این پاسخ با نهایت قدرت عملیاتی انجام گیرد، صادر شد و شرایط ماموریت تبیین شد.</p>
      <p>این فرمانده بخش عملیات قسام بیان کرد که پس از صدور دستور پاسخ به جنایت دشمن، بخش عملیات اهدافی را که متناسب با خواسته ستاد مشترک گردان‌های قسام بود، از میان بانک اهداف موجود تعیین کرد، سپس بخش فرماندهی قسام اهداف تعیین شده را تایید کرد و دستور اجرای عملیات به یگان مبارزاتی ذی‌ربط داده شد.</p>
      <p>وی افزود که هدف برگزیده، یک دستگاه اتوبوس نظامی ارتش رژیم صهیونیستی بود، زیرا این هدف از ارزش بالایی برای دشمن برخوردار بود و با توجه به شمار زیاد نظامیانی که داخل آن بود، بازدارندگی بالایی ایجاد می‌کرد و در نهایت ستاد فرماندهی قسام مسئولیت کامل تبعات این عملیات و اجرای آن را برعهده گرفت.</p>
      <p>شکارچی جنگ‌افزارهای دشمن صهیونیستی "صقر" در گفتگو با پایگاه خبری قسام در رابطه با جزئیات انجام ماموریت محوله گفت: پس از اینکه این ماموریت به ما داده شد، هدف در تیررس موشک من بود، اما با توجه به اینکه یک مانع سیار در مسیر قرار داشت، نمی‌توانستم سریعا شلیک کنم و در نهایت اتوبوس توانست کمی توقف کند و پس از لحظاتی حرکت کرد و شلیک به سمت آن ممکن شد.</p>
      <p>صقر در مورد آن لحظات بیان کرد: در حالی که به درگاه خداوند دعا می‌کردم و خود را برای فشار ماشه و شلیک موشک کورنت آماده می‌کردم، فکرهای زیادی در ذهنم می‌آمد و می‌رفت، زیرا صدها هزار نفر از مردم فلسطین و امت چشم‌انتظار پاسخی بودند که دل آنان را شفا دهد و پشت ما فرماندهانی بودند که به ما اطمینان کامل داشتند و انتظار داشتند که ماموریت را در نهایت دقت انجام دهیم.</p>
      <p>شکارچی جنگ‌افزارهای اسرائیلی می‌گوید: وقتی که شرایط تاکتیکی لازم فراهم شد و ساعت صفر اجرای عملیات فرا رسید، الله اکبر گفته و ماشه را فشردم و موشک کورنت به سمت شکار شلیک شد و به فضل و یاری خداوند مستقیما به آن اصابت کرد و موجب آتش‌گرفتن آن شد و سربازان اسرائیلی جرات نزدیک‌شدن به اتوبوس یا نشان دادن خود را نداشتند تا اینکه ما از منطقه عملیات دور شدیم.</p>
      <p>صقر اظهار داشت که بلافاصله بعد از انجام عملیات زیر موشک‌باران گسترده پایگاه‌های نظامی دشمن از محل عقب‌نشینی کردیم و مشغول حمد و شکر خداوند به خاطر موفقیت عملیات بودیم و دعا می‌کردیم که خداوند شادی ما را کامل گرداند و برادرانمان در بخش اطلاع‌رسانی نظامی را هم به سلامت به پایگاه‌های خود بازگرداند تا فیلم و تصاویر ضبط شده در اختیار رسانه‌ها قرار گیرد و شادی و خوشحالی به خانه‌های تمامی فلسطینیان و امت اسلامی و عربی که چشم‌انتظار دلاوری مجاهدان بودند، وارد شود.</p>
      <p>این تک‌تیرانداز و شکارچی جنگ‌افزارهای اسرائیلی افزود که این توان مبارزاتی و عملیاتی نتیجه سال‌ها تمرین و آموزش گسترده و سخت است. وی عنوان کرد: همراه با ده‌ها نفر از برادرانم آموزش‌های حرفه‌ای در مورد شیوه بکارگیری موشک‌های هدایت شونده و هدف قرار دادن جنگ‌افزارها دیده‌ایم و به دشمن هشدار می‌دهیم که اگر حماقت‌هایش ادامه داشته باشد، بدتر از این را برایش رقم خواهیم زد.</p>
      <h3>عسقلان زیر آتش</h3>
      <p>فرمانده بخش عملیات گردان‌های قسام در ادامه به تشریح حوادث پس از عملیات پرداخت و گفت: نظامیان دشمن دیوانه شدند و اماکن غیرنظامی را بمباران کردند که به دنبال آن فرمانده کل قسام دستور داد شهر اشغالی عسقلان و اطراف آن هدف حملات سنگین موشکی قرار گیرد و همه شاهد نتایج این حمله موشکی بودند که لرزه بر اندام دشمن انداخت.</p>
      <p>گردان‌های قسام عنوان کرد که این عملیات ضربه‌ای سخت و کاری به دشمن صهیونیستی وارد کرد و بیانگر آمادگی و قدرت مبارزاتی این گردان‌ها و توان اجرایی آن در زمان مناسب و با نهایت قدرت در شرایط مختلف بود.</p>
      <p>اما شکارچی جنگ‌افزارهای دشمن صهیونیستی "صقر" که توانست به سلامت از محل انجام عملیات بازگردد، چند ماه بعد دوباره در نزدیکی خط راه آهن صهیونیستی در شمال نوار غزه در عملیاتی بی‌نظیر که مقامات نظامی و امنیتی اسرائیلی را شوکه کرد، ضربه سختی به این رژیم وارد کرد در حالی که اصلا دشمن فکرش را هم نمی‌کرد که قسام موشک‌های هدایت شونده‌ای در اختیار داشته باشد که تا این حد برد داشته باشد و هنوز گردان‌های قسام از توان و قدرتی برخوردار است که دشمن را شوکه و غافلگیر خواهد کرد و گذر زمان این مساله را ثابت خواهد کرد و هر بار دشمن ضرباتی سخت‌تر از قبل را متحمل خواهد شد.</p>
      <p>"لبه شمشیر" نام عملیاتی است که گردان‌های قسام بر نبرد مقابله با نیروهای ویژه دشمن صهیونیستی در جریان نفوذ به شرق خان یونس در ۱۱ نوامبر سال ۲۰۱۸ نهاد. در این عملیات گروهی از نیروهای سری و ویژه ارتش رژیم صهیونیستی مخفیانه وارد شرق خان یونس شدند تا عملیاتی بزرگ را علیه مقاومت انجام دهند اما مبارزان قسام در یک ایست بازرسی سیار این گروه را شناسایی و با آن‌ها درگیر شدند که در این درگیری فرمانده این نیروها به هلاکت رسید و شمار زیادی از آن‌ها زخمی و در نهایت این نیروهای زیر پوشش آتش جنگنده‌ها و هلی‌کوپترهای ارتش صهیونیستی نوار غزه را ترک کردند.</p>
      <p>در این عملیات ۷ مبارز گردان‌های قسام هم به شهادت رسیدند. این عملیات همچون زمین لرزه بزرگی بود که پس لرزه‌های زیادی به دنبال داشت و ضربه سختی به دشمن صهیونیستی وارد کرد و آویگدور لیبرمن وزیر جنگ رژیم صهیونیستی مدتی بعد از این عملیات مجبور به استعفا از سمت خود شد و بسیاری از مقامات ارشد ارتش نیز بعدها برکنار شدند.</p>
      <p>انتهای پیام</p>
    </article>
  </body>
</html>