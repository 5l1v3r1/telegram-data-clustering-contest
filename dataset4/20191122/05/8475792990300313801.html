<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/svetlana-gross-positivt-att-man-oppnar-sig"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T05:23:56+00:00"/>
    <meta property="og:title" content="Svetlana Gross: Positivt att man öppnar sig"/>
    <meta property="og:description" content="Genom SVT:s projekt Sverige möts träffas människor för att diskutera frågor där man har olika åsikter. Majoriteten av dem som valt att delta är män. Det förvånar Svetlana Gross som anmält sig till projektet. – Jag trodde det främst skulle vara kvinnor, säger hon till SVT Nyheter."/>
  </head>
  <body>
    <article>
      <h1>Svetlana Gross: Positivt att man öppnar sig</h1>
      <address><time datetime="2019-11-22T05:23:56+00:00">22 Nov 2019, 05:23</time> by <a rel="author">Charlotta Johansson</a></address>
      <p>
        <b>Genom SVT:s projekt Sverige möts träffas människor för att diskutera frågor där man har olika åsikter. <br/>Majoriteten av dem som valt att delta är män. Det förvånar Svetlana Gross som anmält sig till projektet.<br/>– Jag trodde det främst skulle vara kvinnor, säger hon till SVT Nyheter.</b>
      </p>
      <p>Svetlana Gross är doktorand i företagsekonomi på Handelshögskolan i Stockholm och fick nys om projektet via en bekant.</p>
      <p>– Idén var intressant. Jag känner att det generellt är svårt att ha samtal över gränserna. Jag har ingen bra erfarenhet av att diskutera på sociala medier.</p>
      <p>71 procent av deltagarna i Sverige möts är män. Spontant trodde Svetlana Gross att det skulle vara fler kvinnor än män som sökt till projektet och hon har bara hört kvinnliga bekanta prata om Sverige möts.</p>
      <p>Att män kanske känner sig mer berättigade att göra sig hörda tror Gross kan vara en orsak till att det ser ut som det gör. Men hon ser också någonting positivt med att så många män valt att delta.</p>
      <p>– Det är positivt att man väljer att öppna sig.</p>
      <h3>”Det var givande”</h3>
      <p>Genom Sverige möts hittade Svetlana Gross en samtalspartner som har helt andra åsikter än henne i flera frågor. De har haft ett videosamtal i en timme.</p>
      <p>– Det var väldigt trevligt. Vi koncentrerade oss på vargfrågan och kom in lite på feminism.</p>
      <p>Inför samtalet hoppades hon att de skulle förstå lite mer varför de har så olika åsikter och grunden till det.</p>
      <p>– Jag fick en annan respekt för det när det blev så tydligt. Att jag har en typ av information och någon annan har en annan typ av information och båda är giltiga på sitt sätt.</p>
      <p>– Vi kunde presentera informationen för varandra, och hålla med i vissa fall och lära oss någonting. Det var givande.</p>
      <p>
        <b>För att få veta mer om projektet Sverige möts kan du gå in på <a href="https://www.svt.se/sverigemots">Sverige möts sajt</a>.</b>
      </p>
      <related>
        <h4>Relaterat</h4>
        <a href="https://www.svt.se/nyheter/inrikes/pa-lordag-halls-den-stora-motesdagen-i-sverige-mots"/>
        <a href="https://www.svt.se/nyheter/inrikes/stort-intresse-for-sverige-mots-over-1500-anmalda-pa-bara-en-dag"/>
        <a href="https://www.svt.se/nyheter/inrikes/helin-om-sverige-mots-en-utmarkt-mojlighet-till-intressant-journalistik"/>
        <a href="https://www.svt.se/nyheter/inrikes/majoriteten-man-i-sverige-mots"/>
        <a href="https://www.svt.se/nyheter/hur-polariserat-ar-sverige"/>
        <a href="https://www.svt.se/datajournalistik/fragorna-som-delar-befolkningen/"/>
      </related>
    </article>
  </body>
</html>