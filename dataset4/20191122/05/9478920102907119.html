<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/florina/dytiki-makedonia-psifisma-symparastasis-ston-th-agapito/"/>
    <meta property="og:site_name" content="ert.gr"/>
    <meta property="article:published_time" content="2019-11-22T05:36:35+00:00"/>
    <meta property="og:title" content="Δυτική Μακεδονία: Ψήφισμα συμπαράστασης στον Θ. Αγαπητό"/>
    <meta property="og:description" content="ΨΗΦΙΣΜΑ:"/>
  </head>
  <body>
    <article>
      <h1>Δυτική Μακεδονία: Ψήφισμα συμπαράστασης στον Θ. Αγαπητό</h1>
      <address><time datetime="2019-11-22T05:36:35+00:00">22 Nov 2019, 05:36</time> by <a rel="author">ΣΟΦΙΑ ΖΟΥΖΕΛΗ</a></address>
      <figure>
        <img src="https://www.ert.gr/wp-content/uploads/2019/11/periferiadytmak_Agaphtos.jpg"/>
      </figure>
      <p>Το Περιφερειακό Συμβούλιο Δυτικής Μακεδονίας ενέκρινε ψήφισμα συμπαράστασης στον Περιφερειακό Σύμβουλο κ. Θανάση Αγαπητό, που κατέθεσε ο επικεφαλής της παράταξης «Αριστερή Συμπόρευση για την Ανατροπή στη δυτική Μακεδονία» κ. Στέφανος Πράσσος:</p>
      <p>ΨΗΦΙΣΜΑ:</p>
      <p>Η Επιτροπή Ελέγχου δαπανών και εκλογικών παραβάσεων της Αποκεντρωμένης Διοίκησης Μακεδονίας-Θράκης επέβαλλε το εξοντωτικό πρόστιμο των 50.000 Ευρώ (!) στην περιφερειακή κίνηση «Ανταρσία στην Κεντρική Μακεδονία – Αντικαπιταλιστική Αριστερά». Η αφορμή ήταν τρία πανό που υποτίθεται ότι τοποθετήθηκαν στις Σέρρες, χωρίς να αναφέρεται από ποιους και σε ποιο χρόνο. Το πρόστιμο έχει επιβληθεί με βάση το άρθρο 14 παρ. 1 εδ. γ΄ του ν. 3870/2010 ενώ σύμφωνα με το άρθρο 14 παρ. 2 του ίδιου νόμου υποχρέωση καταβολής του προστίμου έχει ο υποψήφιος περιφερειάρχης ή δήμαρχος.<br/>Αυτές οι διατάξεις είναι ουσιωδώς αντιδημοκρατικές, καθώς δημιουργούν τις προϋποθέσεις στέρησης της ελεύθερης πολιτικής έκφρασης στην πράξη. Ως προς την πρώτη, κάθε αυτοδιοικητική συλλογικότητα διατρέχει τον κίνδυνο να εκδώσει μια αφίσα και κατόπιν οποιοσδήποτε προβοκάτορας ή αντίπαλός της να την πάρει, να την τοποθετήσει κάπου και να βρεθεί υποχρεωμένη να πληρώσει πρόστιμο 50.000 Ευρώ. Ως προς τη δεύτερη, η περίπτωση του επικεφαλής της περιφερειακής κίνησης «Ανταρσία στην Κεντρική Μακεδονία – Αντικαπιταλιστική Αριστερά» είναι χαρακτηριστική: ο Θανάσης Αγαπητός που έχει την υποχρέωση καταβολής του προστίμου είναι ένας εργαζόμενος δάσκαλος. Αυτές οι διατάξεις δεν έχουν καμία σχέση με το κράτος δικαίου, τον πλουραλισμό και τη συνταγματικά κατοχυρωμένη ελεύθερη έκφραση σε ατομικό και συλλογικό επίπεδο.</p>
      <p>Το Περιφερειακό Συμβούλιο Δυτικής Μακεδονίας εκφράζει τη συμπαράστασή του στον περιφερειακό σύμβουλο Θανάση Αγαπητό και ζητά την κατάργηση των διατάξεων του άρθρου 14 παρ. 1 εδ. γ΄ και 14 παρ. 2 του ν. 3870/2010.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/agrotikos-synetairismos-dimitriakon-ktinotrofikon-proionton-kastorias-anisychia-gia-tis-asfalistikes-eisfores/"/>
        <a href="https://www.ert.gr/perifereiakoi-stathmoi/florina/synantisi-dimarchoy-kai-proedroy-koinotitas-florinas-me-ton-mitropoliti-k-theoklito/"/>
        <a href="https://www.ert.gr/perifereiakoi-stathmoi/florina/florina-proedros-posyfy-p-charelas-simantikes-oi-proslipseis-gia-ti-diacheirisi-ton-metanasteytikon-roon/"/>
        <a href="https://www.ert.gr/perifereiakoi-stathmoi/florina/florina-80chronos-zei-se-kalyva-apo-choma-kai-achyra-giati-den-mporei-na-parei-syntaxi/"/>
        <a href="https://www.ert.gr/perifereiakoi-stathmoi/florina/panepistimio-kai-filoxenia-prosfygon-kai-metanaston-sto-dimotiko-symvoylio-florinas/"/>
        <a href="https://www.ert.gr/perifereiakoi-stathmoi/florina/syllalitirio-gia-ti-dei-sti-dytiki-makedonia/"/>
      </related>
    </article>
  </body>
</html>