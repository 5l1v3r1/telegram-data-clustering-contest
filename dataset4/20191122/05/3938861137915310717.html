<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/people-newspaper/_pivroku-rechi-cholovika-ne-pokazuvali/939270"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T05:11:00+00:00"/>
    <meta property="og:title" content="&quot;Півроку речі чоловіка не показували&quot;"/>
    <meta property="og:description" content="&amp;mdash;&amp;ensp;Мій чоловік поїхав на Майдан захищати майбутнє української нації. Слідчий біля моргу казав: &quot;Так і наші діти там були&quot;. Відповіла: &quot;Так, були. Тільки в спецуніформі й памперсах&quot;. А наші діти й чоловіки з гордо підня&amp;shy;тими головами пішли на барикади без нічого, &amp;mdash; каже киянка ..."/>
  </head>
  <body>
    <article>
      <h1>"Півроку речі чоловіка не показували"</h1>
      <address><time datetime="2019-11-22T05:11:00+00:00">22 Nov 2019, 05:11</time> by <a rel="author">Вікторія ТОПАЛА</a></address>
      <figure>
        <img src="https://static2.gazeta.ua/img2/cache/gallery/939/939270_1_w_1200.jpg?v=0"/>
        <figcaption>У січні 2014-го Тамара і Віктор Швеці почали ходити на майдан Незалежності. Носили теплі речі протестувальникам. 18 лютого чоловік на столичній вулиці Інститутській отримав смертельне поранення<cite>Автор: ФОТО надане Тамарою ШВЕЦЬ</cite></figcaption>
      </figure>
      <p>— Мій чоловік поїхав на Майдан захищати майбутнє української нації. Слідчий біля моргу казав: "Так і наші діти там були". Відповіла: "Так, були. Тільки в спецуніформі й памперсах". А наші діти й чоловіки з гордо підня­тими головами пішли на барикади без нічого, — каже киянка <b>65-річна Тамара</b> ШВЕЦЬ. Із чоловіком брали участь у Революції гідності. 19 лютого 2014 року Віктор ШВЕЦЬ отримав поранення на столичній вулиці Інститутській. Помер у "швидкій". Йому було 58 років. Має звання Героя України.</p>
      <p>Тамара і Віктор Швеці почали ходити на Майдан у січні 2014-го після Водохреща. Носили теплі речі протестувальникам. Тоді на вул. Грушевського між ними й правоохоронцями сталися перші жорстокі сутички.</p>
      <p>— Для нас обох було великим шоком, коли вбили Сергія Нігояна (загинув 22 січня 2014 року від поранення свинцевою картеччю. Посмертно отримав звання Героя України. — ГПУ). Нагадало втрату сина. Він мав травму хребта. Багато років пересувався на візку. Помер 29-річним, — говорить Тамара Василівна. — Зранку 18 лютого по телевізору увімкнула новини. Віктор тоді ремонтував машину. Сказала йому, що людей на Майдані вбивають, а ми сидимо вдома. Він пообідав, разом подивилися транс­ляцію з майдану Незалежності. Одягнувся і став у дверях. Сказала: "Ти куди? Я піду з тобою". Різко відповів: "Ти залишишся вдома". Донька потім мені говорила, що я могла його не пустити. Та я його не зупинила.</p>
      <p>Коли чоловік доїхав до метро Дружби народів, відключив телефон. Встигла запитати, чи він зброю не взяв — у нас вдома були мисливські ножі. Відповів — ні. Зателефонував о 22:37. Спокійно сказав: "Со мной все хорошо". Допитувалася, де він, але Віктор не відповідав. Потім його телефон відключився. Близько четвертої ранку слідчий зателефонував і повідомив, що чоловік мертвий.</p>
      <p>З пораненнями Віктора Швеця "швидка" забрала з майдану Незалежності. Смерть встановили в моргу на вул. Оранжерейній. Офіційно слідство підтвердило наявність двох поранень від 9-міліметрових куль, якими заряджають помпові рушниці. Свідки говорять про п'ять-сім поранень, ймовірно, від снайперських куль.</p>
      <p>— Півроку речі чоловіка не показували. Вигадували всілякі відмовки. Коли показали — були ніби ганчірки. А через рік нам дали подивитися на його куртку. На ній був один отвір. Але це ні про що не свідчить, бо могла бути розстебнута, — пояснює Тамара Василівна. — Віктор із собою завжди тримав у нагрудній кишені посвідчення сина по інвалідності і своє пенсійне — "мічман". Слідчі недогледіли й написали "міліціонер". Із донькою ходили по всіх місцях, де були розміщені фото чоловіка, і маркером виправляли.</p>
      <p>Після 40 днів віднесла деякі його речі на Майдан. Зайве повикидала. Мені важко було тримати їх удома. Після смерті сина чоловік носив його одяг.</p>
      <p>2014-го Тамара Швець заснувала Об'єднання родин "Небесної сотні".</p>
      <p>— Багато цікавих речей було щодо слідства. Коли нам показували відео, як поранених виносили з Інститутської, слідчий питав — чи ми впевнені, що на ньому мій чоловік. Відповіла йому: чужі люди його впізнали за фотографіями, які я розклеювала. А ми з донькою і не впізнали б? За весь час змінилися п'ятеро слідчих. Допитували упереджено. Одного запитала: "А ви були на місці злочину? Дивилися відео з Майдану? "А треба?" — відповів.</p>
      <p>Віктор Швець мав звання майстра спорту з академічного веслування. Після армії служив старшим мічманом у російському Мурманську на атомному підводному човні. У Віктора Миколайовича залишилися донька і двоє внуків. Наймолодшому при хрещенні дали ім'я Віктор. У квітні 2014-го в селі Гатне під Києвом, де жив Швець, на його честь перейменували одну з вулиць.</p>
    </article>
  </body>
</html>