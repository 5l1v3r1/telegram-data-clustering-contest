<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/490914-apokleistiko-foititria-perigrafei-tin-eisboli-anarxikon-sto-panteio/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T05:37:23+00:00"/>
    <meta property="og:title" content="Αποκλειστικό: Φοιτήτρια περιγράφει την εισβολή αναρχικών στο Πάντειο"/>
    <meta property="og:description" content="Στη σκιά των βίαιων επεισοδίων που στιγμάτισαν τις φοιτητικές συνελεύσεις, στα πανεπιστήμια συνεχίζει να επικρατεί ένταση. Η κοπέλα από το Πάντειο"/>
  </head>
  <body>
    <article>
      <h1>Αποκλειστικό: Φοιτήτρια περιγράφει την εισβολή αναρχικών στο Πάντειο</h1>
      <address><time datetime="2019-11-22T05:37:23+00:00">22 Nov 2019, 05:37</time> by <a rel="author">ΕΛΠΙΔΑ ΟΙΚΟΝΟΜΙΔΗ</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490914-apokleistiko-foititria-perigrafei-tin-eisboli-anarxikon-sto-panteio/#">Facebook 0</a>
        </li>
        <li>
          <a href="https://www.eleftherostypos.gr/ellada/490914-apokleistiko-foititria-perigrafei-tin-eisboli-anarxikon-sto-panteio/#">Twitter</a>
        </li>
        <li>
          <a href="https://www.eleftherostypos.gr/ellada/490914-apokleistiko-foititria-perigrafei-tin-eisboli-anarxikon-sto-panteio/#">LinkedIn</a>
        </li>
        <li>
          <a href="https://www.eleftherostypos.gr/ellada/490914-apokleistiko-foititria-perigrafei-tin-eisboli-anarxikon-sto-panteio/#">Περισσότερα</a>
        </li>
      </ul>
      <p>Στη σκιά των βίαιων επεισοδίων που στιγμάτισαν τις φοιτητικές συνελεύσεις, στα πανεπιστήμια συνεχίζει να επικρατεί ένταση.</p>
      <p>Η κοπέλα από το Πάντειο Πανεπιστήμιο που δέχθηκε επίθεση μιλάει στον «Ε.Τ.» για τα γεγονότα που στιγμάτισαν τη συνέλευση και σημειώνει ότι επικρατεί κλίμα τρομοκρατίας.</p>
      <p>«Οταν ήταν η σειρά μου να ανέβω στο βήμα άρχιζαν να φωνάζουν και μου πέταγαν μπουκάλια. Δύο παιδιά, μέλη της παράταξης δέχτηκαν επίθεση από αναρχικούς και τους χτύπησαν και τους δύο στο κεφάλι. Ηρθε ασθενοφόρο στο πανεπιστήμιο και οι γονείς του ενός ήθελαν να τον πάνε στο νοσοκομείο καθώς υπήρχε ο κίνδυνος διάσεισης. Φοβήθηκε, όμως, το παιδί και δεν ήθελε να δώσει έκταση στο θέμα, επομένως δεν πήγε στο νοσοκομείο. Ο άλλος είχε σημάδια στο κεφάλι από τα χτυπήματα, αλλά δεν υπήρχε κίνδυνος για κάτι πολύ σοβαρό».</p>
      <p>Η Β. εξηγεί ότι μετά τα επεισόδια η συνέλευση διαλύθηκε με αποτέλεσμα να μη βγει αποτέλεσμα για κατάληψη ή μη της σχολής. «Λίγο αργότερα όμως μαζεύτηκε μια μικρή ομάδα, έκανε συνέλευση μόνης της, χωρίς απαρτία και τελικά αποφάσισαν να προχωρήσουν σε κατάληψη μέχρι αύριο (σ.σ.: σήμερα). Την Τρίτη έχουμε και πάλι συνέλευση». Στο Διαδίκτυο κυκλοφόρησε βίντεο που οι φοιτητές τρομαγμένοι, μετά από επεισόδια, αποχωρούν τρέχοντας από την αίθουσα.</p>
      <p>Αύξηση των βίαιων κρουσμάτων εντοπίζει και ο Κ., φοιτητής της ΑΣΟΕΕ. «Μπαίνουμε σε περίεργα μονοπάτια, γιατί πλέον χτυπάνε ακόμα και ανεξάρτητους φοιτητές που απλά θέλουν να συμμετάσχουν στη συνέλευση», σημείωσε. Ξεκαθάρισε ότι η ένταση στην ΑΣΟΕΕ προκλήθηκε από αναρχικούς φοιτητές της σχολής, αν και υπήρχαν και κάποιοι εξωπανεπιστημιακοί. «Χτύπησαν ένα παιδί γιατί διαμαρτυρήθηκε που μπήκε μέσα ένας αναρχικός και δημιουργούσε προβλήματα στην ομαλή ροή της συνέλευσης. Παλιά δεν τα έκαναν αυτά. Πλέον βρίζουν κοπέλες και είναι πολύ πιο επιθετικοί», υπογραμμίζει.</p>
      <p>Δήλωση για τα επεισόδια της ντροπής στα ελληνικά πανεπιστήμια έκανε και ο πρόεδρος της ΟΝΝΕΔ Παύλος Μαρινάκης, ο οποίος σημείωσε: «Οι πρόσφατες επιθέσεις σε βάρος φοιτητών, μεταξύ των οποίων στο Γεωπονικό Πανεπιστήμιο, το Εθνικό Μετσόβιο Πολυτεχνείο, το Πανεπιστήμιο Δυτικής Αττικής, το Οικονομικό Πανεπιστήμιο Αθηνών και το Πάντειο καταδεικνύουν τον πανικό όσων τόσα χρόνια είχαν μάθει να επιβάλλουν τρομοκρατικά τις απόψεις τους», ανέφερε και υποστήριξε ότι οι μέρες της ασυδοσίας τελείωσαν οριστικά.</p>
      <p>Οι φοιτητές καταγγέλλουν ότι μετά τα πρόσφατα επεισόδια στην ΑΣΟΕΕ, λίγο πριν την επέτειο της 17ης Νοεμβρίου, η παρουσία των αναρχικών έχει γίνει πιο έντονη σε ορισμένα ιδρύματα, με αρκετούς να δημιουργούν κλίμα τρομοκρατίας.</p>
      <p>Σύμφωνα με φοιτητές της Φιλοσοφικής, κάποιοι αναρχικοί προχώρησαν προχθές σε κατάληψη μιας αίθουσας στη Φιλοσοφική, ενώ στην ΑΣΟΕΕ έσπασαν κλειδαριές από τις αίθουσες που είχαν σφραγιστεί από την έφοδο της Αστυνομίας κι έγραψαν συνθήματα στους τοίχους, ενώ σε ιστοσελίδα του αντιεξουσιαστικού χώρου αναρτήθηκε κείμενο με τίτλο «Το υπόγειο θα είναι πάντα δικό μας», αναφερόμενο στις αίθουσες που είχε καταλάβει το στέκι των αναρχικών στον κάτω όροφο της ΑΣΟΕΕ.</p>
      <p>
        <i>
          <b>Από την έντυπη έκδοση</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/490914-apokleistiko-foititria-perigrafei-tin-eisboli-anarxikon-sto-panteio/#">Facebook 0</a>
        </li>
        <li>
          <a href="https://www.eleftherostypos.gr/ellada/490914-apokleistiko-foititria-perigrafei-tin-eisboli-anarxikon-sto-panteio/#">Twitter</a>
        </li>
        <li>
          <a href="https://www.eleftherostypos.gr/ellada/490914-apokleistiko-foititria-perigrafei-tin-eisboli-anarxikon-sto-panteio/#">LinkedIn</a>
        </li>
        <li>
          <a href="https://www.eleftherostypos.gr/ellada/490914-apokleistiko-foititria-perigrafei-tin-eisboli-anarxikon-sto-panteio/#">Περισσότερα</a>
        </li>
      </ul>
    </article>
  </body>
</html>