<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/calarasi/prognoza-meteo-scapam-aerul-polar-continua-ninga-zone-anunta-polei-incalzeste-1_5dd679dc5163ec4271410991/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T05:10:19+00:00"/>
    <meta property="og:title" content="Prognoza meteo: Când scăpăm de aerul polar. Unde continuă să ningă, în ce zone se anunţă polei şi când se încălzeşte"/>
    <meta property="og:description" content="Valul de aer polar care a pus stăpânire pe România încă de miercuri aduce vreme rea şi în următoarele zile. Precipitaţiile sub formă de ploaie, lapoviţă şi ninsoare au căzut în toată ţara, iar temperaturile au scăzut accentuat. Meteorologii anunţă că vineri vremea va continua să se răcească."/>
  </head>
  <body>
    <article>
      <h1>Prognoza meteo: Când scăpăm de aerul polar. Unde continuă să ningă, în ce zone se anunţă polei şi când se încălzeşte</h1>
      <address><time datetime="2019-11-22T05:10:19+00:00">22 Nov 2019, 05:10</time> by <a rel="author">Ionela Stănilă</a></address>
      <h4>Valul de aer polar care a pus stăpânire pe România încă de miercuri aduce vreme rea şi în următoarele zile. Precipitaţiile sub formă de ploaie, lapoviţă şi ninsoare au căzut în toată ţara, iar temperaturile au scăzut accentuat. Meteorologii anunţă că vineri vremea va continua să se răcească.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/societate/informare-meteo-vremea-raceste-apropiem-zero-grade-bucuresti-1_5dd53bbd5163ec427139c757/index.html"/>
      </related>
      <p>Conform Administraţiei Naţionale de Meteorologie(ANM), în Moldova, valorile de temperatură vor coborî sub cele normale la această dată. Va ploua în sudul ţării, local în est şi în centru şi pe suprafeţe mai mici în rest. În Carpaţii Meridionali şi Orientali vor predomina ninsorile şi va continua să se depună strat de zăpadă, iar în restul zonei montane, iar pe arii mai restrânse şi în Moldova, estul Transilvaniei şi zona deluroasă a Munteniei, vor fi precipitaţii mixte şi posibil polei. Temperaturile maxime vor fi cuprinse între -2...0 grade în Moldova şi 13...14 grade în Banat şi Crişana. Şi în Capitală, vremea se va menţine închisă şi va răci semnificativ. Va ploua şi vântul va avea intensificări, cu viteze ce vor atinge 45...50 km/h. Temperatura maximă va fi de 4...6 grade.</p>
      <p>Şi sâmbătă va ploua slab, local în sudul şi sud-estul ţării şi doar cu totul izolat în rest. În zonele înalte de munte, trecător vor mai fi şi precipitaţii sub formă de lapoviţă şi ninsoare. Vântul va sufla slab şi moderat, cu unele intensificări în sudul Banatului, pe litoral şi pe crestele montane. Temperaturile maxime, uşor mai ridicate decât cele din ziua precedentă, se vor încadra între 3 grade în nord-est şi 15 grade în vest, iar cele minime în general între -1 şi 9 grade. Spre sfârşitul intervalului izolat, se va semnala ceaţă.</p>
      <p>În Capitală, cerul va fi noros şi temporar va mai ploua slab. Vântul va sufla slab şi moderat. Temperatura maximă, în creştere uşoară faţă de ziua precedentă, se va situa în jurul valorii de 9 grade, iar cea minimă va fi de 3...4 grade.</p>
      <p>Abia de luni, temperaturile vor fi în creştere şi vor deveni mai ridicate decât cele normale pentru această perioadă. Probabilitatea de ploaie va fi mai ridicată la începutul intervalului în regiunile sudice şi sud-estice, apoi în cele vestice, nordice şi centrale.</p>
      <hr/>
    </article>
  </body>
</html>