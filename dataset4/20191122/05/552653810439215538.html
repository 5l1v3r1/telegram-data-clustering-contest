<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058008_volt-tanar-bolti-elado-orzi-a-veszelyes-terroristakat-a-tranzitzonaban"/>
    <meta property="og:site_name" content="Népszava"/>
    <meta property="article:published_time" content="2019-11-22T05:00:00+00:00"/>
    <meta property="og:title" content="Volt tanár, bolti eladó őrzi a veszélyes &quot;terroristákat&quot; a tranzitzónában"/>
    <meta property="og:description" content="A kormánypropaganda összemossa a menedékkérőket a terroristákkal, a röszkei és tompai tranzitzónákat mégis csak rövid gyorstalpaló után szolgálatba helyezett biztonsági őrök felügyelik. A propaganda ellenére persze nincs is szükség komolyabb felügyeletre, a aerítések, mozgásérzékelők és kamerák között élő menekültek többsége ugyanis 18 év alatti."/>
  </head>
  <body>
    <article>
      <h1>Volt tanár, bolti eladó őrzi a veszélyes "terroristákat" a tranzitzónában</h1>
      <address><time datetime="2019-11-22T05:00:00+00:00">22 Nov 2019, 05:00</time> by <a rel="author" href="https://nepszava.hu/szerzo/batka-zoltan/" target="_blank">Batka Zoltán</a></address>
      <p>
        <b>A kormánypropaganda összemossa a menedékkérőket a terroristákkal, a röszkei és tompai tranzitzónákat mégis csak rövid gyorstalpaló után szolgálatba helyezett biztonsági őrök felügyelik. A propaganda ellenére persze nincs is szükség komolyabb felügyeletre, a aerítések, mozgásérzékelők és kamerák között élő menekültek többsége ugyanis 18 év alatti.</b>
      </p>
      <p>A kormánypropaganda évek óta egyenlőségjelet tesz a menekültek és a terrorizmus között, a tranzitzónákat mégis olyan fegyveres biztonsági őrökkel védik, akik biztonsági képzettséggel alig, terrorelhárító képzettséggel pedig egyáltalán nem rendelkeznek, és mindössze egy néhány hetes gyorstalpaló után állnak szolgálatba.</p>
      <p>Ottjártunkkor rendőrségi jármű is feltűnt a két tranzitzónánál, ám információink és a látottak alapján egyértelműnek tűnik: a tábor területén szinte kizárólag „fegyveres biztonsági őrség” feliratú, kék munkaruhába bújtatott őrök járőröznek. Képzettségükre jellemző lehet, hogy a beengedőkapuknál kinyomtatva látható a megyei rendőrségi vezetőik arcképe, hogy legalább őket megismerjék a fegyveres őrök. Ruhájukon egyébként semmiféle utalás nem volt arra, hogy valamelyik céghez kötődnének.</p>
      <p>Érdeklődésünkre egyelőre sem a Csongrád Megyei Rendőr-Főkapitányság, sem az Országos Idegenrendészeti Főigazgatóság nem kívánta elmagyarázni, hogy pontosan kik teljesítenek szolgálatot Röszkén és Tompán. A legvalószínűbb, hogy egy 1997-es jogszabály alapján a rendőrség alkalmazza őket. Más fegyveres testület mellett ugyanis a rendőrségnek is lehetősége van arra, hogy „az állam biztonsága, valamint a honvédelem szempontjából fontos létesítményt” fegyveres biztonsági őrséggel védjen. A jogszabály szerint az ilyen őröknek joguk van igazoltatni, a tetten ért személyt a rendőrség érkezéséig visszatartani, valamint az arányosság elvének betartásával kényszerítő eszközt, akár lőfegyvert is alkalmazni. Eljárásukkal kapcsolatban a rendőrségnél lehet panaszt tenni, a jogszabály azonban nem részletezi az alkalmazás feltételeit.</p>
      <p>Korábban a Vastagbőr közéleti blog vette észre, hogy 2017-ben a Csongrád Megyei Rendőr-Főkapitányság szórólapon toborzott biztonsági őröket a tranzitzóna területére. A hirdetés szerint az őrök mindössze két hetes lövészeti kiképzés után léptek szolgálatba, bruttó 161 ezer forintért. Akkor összesen 290 ilyen őrt kerestek a rendőrségnél. Úgy tudni, hogy a tranzitzónában egyszerre jó két tucatnyian teljesítenek szolgálatot, akik javarészt környékbeliek, Röszkéről, Kiskunhalasról érkeznek. Sokan közülük huszonéves állástalanok, akad közöttük állás nélküli tanár is. Forrásaink szerint egyébként korábban előfordult egy-egy atrocitás az őrök és a menekültek között, de ma már inkább korrekt a viszonyuk a zóna lakóival. - Személytelen, szenvtelen módon beszélnek az ott őrzött emberekkel, láthatóan törekednek arra, hogy ne alakítsanak ki személyes kontaktust a menekültekkel – állították forrásaink.</p>
      <h3>Gyerekek a szögesdrótok mögött</h3>
      <p>Jó oka van az Országos Idegenrendészeti Főigazgatóságnak, valamint a kormánynak arra, hogy ne engedjék be a sajtót a tranzitzóna területére: ott ugyanis túlnyomó részt gyerekek tartózkodnak. Lapunk információi szerint a két táborban - Röszkén és Tompán - nagyjából háromszázan vannak, többségük pedig 18 év alatti, sőt, két olyan kisgyerekről is tudni, akik már a tranzitzónában születtek. (A BBC és a Magyar Helsinki Bizottság adatai szerint például októberben 179-180 gyermeket őriztek a két táborban. A nyár folyamán Szél Bernadett és több ellenzéki képviselő is járt Röszkén, akkor csak ott 175 menekültből 99 volt a fiatalkorú.) A 18 év alatti menekültek magas aránya arra vezethető vissza, hogy az egyedülálló férfiakat gyakorlatilag nem engedik be a zónába, csak a családoknak van némi esélyük arra, hogy a tábor területére lépjenek.</p>
      <p>A hatóságok egyébként mindent megtesznek annak érdekében, hogy ne készülhessenek felvételek a a belső állapotokról. Újságíróknak bent tartózkodni, fotózni, filmezni nem lehet, lapunk riportkérelmét például a Országos Idegenrendészeti Főigazgatóság a menekültek „személyiségi jogaira tekintettel” és a nyugalmuk megőrzésére hivatkozva utasította el. Pedig az Európai Bizottság már eljárást is indított korábban az Európai Unió Bíróságánál, amiért a magyar szabályozás korlátozza a menedékkérők kapcsolattartását a külvilággal. Ez sérti a menekültügyi eljárásokról és a befogadási feltételekről szóló irányelvet is.</p>
      <p>A tranzitzónában eddig csak néhány ellenzéki országgyűlési képviselő és hivatalos személy – például az amerikai nagykövet, valamint az ENSZ menekültügyi főbiztosságának a vezetője - jutott be. Mivel fotókat ők sem készíthettek a menekültekről, így a kormány és a propagandasajtó lényegében azt állít a tranzitzónákkal kapcsolatban, amit akar. Varga Judit még igazságügyi miniszterjelöltként például arról beszélt a parlamenti bizottsági meghallgatásán, hogy a tranzitzónában, „a higiénia, oktatás messze az átlag felett van, ahogy az ott dolgozókból a családok felé való szeretet is felülmúlja az európai átlagot”.</p>
      <p>Az azóta már miniszterré kinevezett politikus által említett szeretetnek azonban nyoma sem volt ottjártunkkor. A hideg, esős, őszi időben eleve csak a táborok bejáratáig juthattunk el, a kapuban álló fegyveres civil őrök ugyanis köszönés nélkül megállítottak minket, majd azonnal megkérdezték, hogy mi járatban vagyunk. Végül némi rádiózás után a feletteseik engedélyt adtak arra, hogy kívülről, közterületről fotózzunk, majd ugyanígy, köszönés nélkül visszaálltak a posztjukra. </p>
      <figure>
        <img src="https://nepszava.hu/i/10/12/0/1254377.jpg"/>
        <figcaption>
          <cite>Fotó: Pavel Bogolepov / Népszava</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254377.jpg"/>
        <figcaption>
          <cite>Fotó: Népszava / Pavel Bogolepov</cite>
        </figcaption>
      </figure>
      <p>Bár a kormány váltig állítja, hogy nem büntetőintézményről van szó – elvégre a menekültek „önkéntesen” érkeznek – a valóságban a tranzitzóna kívülről nézve inkább egy szigorúan őrzött börtöntábornak tűnik. A határzónában lévő területet karvastag, három méter magas, szögesdrótos acélkerítés és acélkapuk választják el a külvilágtól. A kerítés tetején mozgásérzékelők sorakoznak. A szigorúan őrzött területen belül egy harmincméteres biztonsági sáv után egy újabb, belső acélkerítés veszi körbe a tábort, szintén szögesdróttal. Legbelül helyezték el körben a menekültek szállásául szolgáló fémkonténereket, méghozzá úgy, hogy a konténerek bejáratai egy belső, fehér murvával felszórt udvarra nyíljanak. A menekültek csak ezen, a külvilágtól tökéletesen elzárt, belső udvaron mozoghatnak. Kívülről véletlenül sem lehet látni, hogy kik élnek az erdőnyi szögesdrót és a több tucat biztonsági kamera között, valamint a fegyveres őrök állandó figyelő tekintete mellett.</p>
      <p>A tranzitzónába már bekerülni is nagyon nehéz, még a családoknak is gyakran éveken át kell táborozniuk a szerb oldalon ahhoz, hogy megnyíljon a tábor kapuja. Egy héten legfeljebb tíz főt engednek be, de általában még ennyit sem. A szerb oldalon rostokoló menekültek emiatt lényegében csöveznek: a hideg őszi időben az út szélén álldogálnak, vagy lakatlan épületekben várják, hogy megnyíljon számukra is a kapu.</p>
      <p>A szerb oldalon több csoporttal is találkozunk, többségük – állításuk szerint – Irakból és Szíriából érkezett, a magyar határig tartó út pedig hetekig tartott. A valamikor patinás, ám már bezárt Horgosi Csárda szélfútta épületében például egy nagyobb csoportot találtunk. Azt mondták, a háború miatt menekültek el Afganisztánból, egyikük pedig már többször megpróbált bejutni a tranzitzónába, ám mindig elutasították.</p>
      <figure>
        <img src="https://nepszava.hu/i/10/12/0/1254378.jpg"/>
        <figcaption>
          <cite>Fotó: Pavel Bogolepov / Népszava</cite>
        </figcaption>
      </figure>
      <figure>
        <img src="https://nepszava.hu/i/10/12/0/1254378.jpg"/>
        <figcaption>
          <cite>Fotó: Népszava / Pavel Bogolepov</cite>
        </figcaption>
      </figure>
      <p>A tranzitzónában a családokat egy-egy konténerben helyezik el, ha pedig nagyobb a család, akkor két „fémdobozt” is elfoglalhatnak. Mindeni kap egy ágyat és egy szekrényt, emellett a gyerekek oktatásban részesülnek, ám ez - forrásaink szerint - inkább csak szintentartó foglalkozásnak nevezhető, miközben a gyerekek jó része traumákkal érkezik a magyar határra.</p>
      <p>A Varga Judit-féle kormányzati szóvirágokkal szemben a menekült gyerekeket megviselik a táborok körülményei is. A Magyar Helsinki Bizottság közleményében emlékeztetett rá: szeptember közepén harminc, Tompán fogvatartott családfő petícióval fordult a tranzitzóna vezetéséhez. Mint fogalmaztak: a szülők tehetetlen tanúi annak, hogy a gyerekeiket megfosztják mindattól a jótól - iskolától, játéktól, szabadságtól, vidámságtól -, amely kijár minden más gyereknek. Nem értik, hogyha már sokszor éveket várva, legálisan léptek be a tranzitzónába, és semmiféle bűncselekményt nem követtek el, miért tartják őket mégis fogva, méghozzá határozatlan ideig.</p>
      <h3>Véget nem érő várakozás</h3>
      <p>A menekültek véget nem érő várakozásra számíthatnak a tranzitzónában. - Az elmúlt évben alig négy-öt esetre emlékszem, amikor a hatóságok megadták a menekültstátuszt - fogalmazott egy forrásunk. Az elutasításoknál minden esetben arra hivatkoznak, hogy Szerbia a magyar álláspont szerint biztonságos ország, így Magyarország onnan nem köteles befogadni menekülteket. Az elutasított menekülteket azonban Szerbia sem hajlandó befogadni.</p>
      <p>A kérelmek elbírálása ráadásul a civil jogvédők szerint feltűnően lassú: hónapok telnek el bármiféle hivatalos lépés nélkül. Amikor a menekültek a táborba érkező ügyintézőiket kérdezik, azok csak a vállukat vonogatják: ők nem döntenek semmiben, egyebekben pedig „zajlik a menekültkérelem elbírálása”. Ugyanakkor a jogvédők szerint egyértelmű, hogy a hatóságok kifárasztásra játszanak a szándékosan hosszúra nyújtott eljárásokkal.</p>
      <p>Ráadásul a zónán belül rendszeresen előfordul, hogy éheztetik a menekülteket. A hatóságok korábban az elsőfokú menekülteljárásban elutasítottaknak nem adtak enni, mára a Magyar Helsinki Bizottság fellépésére ez annyit változott, hogy a másodfokú elutasítás után, a kiutasításra váróktól vonják meg az élelmet. Az Emberi Jogok Európai Bírósága már több esetben kötelezte Magyarországot a tranzitzónában tartott menekültek ellátására, sőt, júliusban az Európai Bizottság kötelezettségszegési eljárást is indított a magyar gyakorlat miatt. A hatóságok ennek ellenére újra és újra megpróbálkoznak az éheztetéssel, lényegében csak akkor adnak enni az elutasított menekülteknek, ha a Strasbourgi Bíróság erre kötelezi őket. A civilek összesítése szerint eddig legalább 26 esetben fordult elő, hogy a magyar hatóságok nem adtak ellátást, előfordult olyan eset is, amikor valaki nyolc napig nem kapott élelmet. A menekültek kínzásával szemben a napokban a Parlament honvédelmi és rendészeti bizottságban Szél Bernadett és Szabó Szabolcs független képviselők nyújtottak be törvényjavaslatot, ám ezt a bizottság fideszes többsége nem vette tárgykörbe. A Fidesz és az általa ellenőrzött hatóságok szerint ugyanis a tranzitzónában lévők nem fogvatartottak, „ők onnan bármikor szabadon távozhatnak”. Ezt az érvelést fejelte meg Kósa Lajos bizottsági elnök azzal a megállapítással, miszerint: „az a tízmillió turista, aki belép Magyarországra sem kap enni a magyar államtól, ők sincsenek éheztetve”. </p>
      <table bordered="">
        <tr>
          <th>Keresztényt toloncolna ki a hatóság</th>
        </tr>
        <tr>
          <td>Múlt héten mutatták be a Verzió filmfesztiválon az iráni származású Abouzar Soltani alkotását, amelyet a röszkei tranzitzónában forgatott titokban a fiáról, Arminról. A film szereplőit nem engedték ki a budapesti bemutatóra. Az apa és fia 11 hónapja rostokolnak a tranzitzónában, ráadásul a magyar hatóságok éppen Iránba akarják hazaküldeni Soltanit, pedig az időközben kereszténnyé lett férfit odahaza „hittagadás” miatt akár halálra is ítélhetik.  </td>
        </tr>
      </table>
      <table bordered="">
        <tr>
          <th>Strasbourg szerint nincs fogva tartás</th>
        </tr>
        <tr>
          <td><b><a href="https://nepszava.hu/3057949_karteritest-kaptak-a-menekultek-am-strasbourg-szerint-nem-tartottak-oket-fogva">Felemás ítélet született Strasbourgban</a></b> egy 2015 óta húzódó menekültügyben: a Magyar Helsinki Bizottság ügyfeleinek 5000–5000 eurós kártérítést állapított meg az Emberi Jogok Európai Bírósága, mivel megsértették emberi jogaikat, amikor a magyar hatóságok nem vizsgálták meg kellő mélységben, mi történhetett volna a panaszosokkal kiutasításuk következtében. Ugyanakkor a Nagykamara nem tekintette fogva tartásnak a tranzitzónában való őrizetüket. Ez egy évek óta húzódó jogvita: amennyiben a Nagykamara is kimondta volna, hogy a tranzitzóna fogva tartásnak minősül, úgy az ott vegetáló menekülteket is megilletnék azok a jogok, amelyek a fogvatartottakat, azaz: onnantól bíróságokhoz fellebbezhetnek a menekültügyi eljárásaik ügyében.</td>
        </tr>
      </table>
    </article>
  </body>
</html>