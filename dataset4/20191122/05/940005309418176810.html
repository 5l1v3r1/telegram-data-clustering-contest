<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/un-pui-de-urs-a-fost-accidentat-grav-de-o-masina-in-mures-animalul-a-fost-tranchilizat.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T05:40:00+00:00"/>
    <meta property="og:title" content="Un pui de urs a fost accidentat grav de o mașină, în Mureș. Animalul a fost tranchilizat"/>
    <meta property="og:description" content="Un nou accident în care a fost implicat un urs a avut loc joi seară în Mureș. De această dată, un pui care traversa drumul a fost lovit în plin de o mașină și a suferit răni grave."/>
  </head>
  <body>
    <article>
      <h1>Un pui de urs a fost accidentat grav de o mașină, în Mureș. Animalul a fost tranchilizat</h1>
      <h2>Un nou accident în care a fost implicat un urs a avut loc joi seară în Mureș. De această dată, un pui care traversa drumul a fost lovit în plin de o mașină și a suferit răni grave.</h2>
      <address>
        <time datetime="2019-11-22T05:40:00+00:00">22 Nov 2019, 05:40</time>
      </address>
      <p>Autoritățile s-au mobilizat și au tranchilizat imediat animalul, apoi l-au dus la o grădină zoologică.</p>
      <p>În ultimele săptămâni, șase sălbăticiuni au fost spulberate de autoturisme pe șoselele din țară.</p>
      <p>Accidentul a avut loc pe Drumul European 60, în apropiere de comună Bălăușeri. Şoferul şi soţia lui se îndreptau spre Braşov în momentul în care puiul de urs a apărut în față maşinii, în încercarea de a traversa şoseaua.</p>
      <p><b>Șofer:</b> <i>"L-am luat din plin pe carosabil. Am văzut o umbră şi nu am avut ce să fac. Ne-a speriat, ne-au sărit airbagurile. Norocul nostru că nu aveam viteză foarte mare. Să le urez la mulţi ani cei din conducere, că protejăm urşii şi noi putem murim cu zile."</i><br/><br/>În urma impactului violent, sălbăticiunea a suferit răni şi a ajuns în șanțul de pe marginea drumului. În scurt timp, autorităţile responsabile au intervenit - au tranchilizat animalul şi l-au transportat la grădina zoologică din Târgu Mureş.<br/><br/><b>Dr. Borka Vitalis Levente, medic veterinar: </b><i>"Este un urs în stare de şoc, lovit de maşină, i s-a asigurat anastezia, cu ce am completat noi este un analgezic. Dacă se trezeşte din anestezie, măcar durere să nu aibă."</i></p>
      <p>După cazul de săptămâna trecută din Harghita, când un urs accidentat de o maşină a agonizat 17 ore, Comitetul Judeţean pentru Situaţii de Urgenţă Mureş a aprobat ieri noua procedură de intervenţie în cazul incidentelor în care sunt implicate animalele sălbatice, simplificând paşii care trebuie parcurşi.</p>
      <p>Zona în care a fost izbit aseară ursul este una în care sălbăticiunile îşi fac des apariţia, spun specialiştii, care atrag atenţia că acolo ar trebui să existe indicatoare speciale şi limitatoare de viteză.</p>
      <p><b>Muica Pompei, AJVPS Mureş:</b> <i>"Aici este locul principal de trecere, legătura între două trupuri de pădure. Din păcate, în ultimele trei săptămâni este al treilea exemplar de urs, un mistreţ şi cine ştie ce urmează."</i></p>
      <p><b>Șofer:</b> <i>"Nu prea ai ce să faci, pui frâna şi aştepţi. Nu ai moment de reacţie, i se poate întâmpla oricui."</i></p>
      <p>Puiul va fi supus astăzi mai multor investigaţii şi, în funcţie de rezultate, se va decide dacă va fi eliberat sau va mai rămâne sub supravegherea medicilor veterinari.</p>
      <p>Sursa: Pro TV</p>
    </article>
  </body>
</html>