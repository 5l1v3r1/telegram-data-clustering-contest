<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/22/ez_lesz_a_chevrolet_uj_slagere/"/>
    <meta property="og:site_name" content="totalcar"/>
    <meta property="article:published_time" content="2019-11-22T05:06:00+00:00"/>
    <meta property="og:title" content="Ez lesz a Chevrolet új slágere"/>
    <meta property="og:description" content="Az új Trailblazer a Cruze szedán helyét veheti át a GM amerikai kínálatában."/>
  </head>
  <body>
    <article>
      <h1>Ez lesz a Chevrolet új slágere</h1>
      <address><time datetime="2019-11-22T05:06:00+00:00">22 Nov 2019, 05:06</time> by <a rel="author">Andróczi Balázs</a></address>
      <p>A személyautók iránti kereslet csökkenésére a GM gyorsan reagált: egyebek közt leállítják a Chevrolet Cruze szedán gyártását, be is zárnak emiatt egy üzemet Ohio államban. Ám ez nem jelenti, hogy ne próbálnák megtartani a vásárlóikat, most épp egy új szabadidő-autót mutattak be, amely olcsónak és divatosnak ígérkezik.</p>
      <figure>
        <img src="https://kep.index.hu/1/0/3045/30457/304577/30457787_9ae6623915361e5891313caaab968f64_wm.jpg"/>
        <figcaption>
          <a href="https://galeria.totalcar.hu/hirek/2019/11/21/chevrolet_trailblazer_2020/?currpic=30457775">Galéria: Chevrolet Trailblazer 2020 [6 kép]</a>
        </figcaption>
      </figure>
      <p>A Trailblazer a stílusa alapján a tavaly bemutatott Blazer kistestvérének tűnik. Divatos, magas építésű, nagykerekű, de alapvetően épített útra szánt modell, amely kétszínű fényezésével egyértelműen a látványosabb autók közé tartozhat.</p>
      <figure>
        <img src="https://kep.index.hu/1/0/3045/30457/304577/30457789_d5281ac48ed3ca396e8eb74c264b3732_wm.jpg"/>
        <figcaption>
          <a href="https://galeria.totalcar.hu/hirek/2019/11/21/chevrolet_trailblazer_2020/?currpic=30457781">Galéria: Chevrolet Trailblazer 2020 [6 kép]</a>
        </figcaption>
      </figure>
      <p>Egyelőre az autó részletes adataival még adós a GM, bár annyit azért elárultak, hogy 1,2 és 1,3 literes turbós benzinmotorokkal szándékoznak piacra dobni, amelyek közül a legerősebb 155 lóerős lesz. Az autó fokozatmentes automata, vagy 9 fokozatú automata váltóval lesz kapható, első- vagy összkerék-hajtással.</p>
      <figure>
        <img src="https://kep.index.hu/1/0/3045/30457/304577/30457791_91431a6831babfc428fa6238c739006e_wm.jpg"/>
        <figcaption>
          <a href="https://galeria.totalcar.hu/hirek/2019/11/21/chevrolet_trailblazer_2020/?currpic=30457783">Galéria: Chevrolet Trailblazer 2020 [6 kép]</a>
        </figcaption>
      </figure>
      <p>Ám ezeknél lényegesebb részlet, hogy a Trailblazer ára 20 ezer dollár alól indul, azaz legalább részben kiválthatja a 18 ezer dolláros alapárú Cruze-t, amely korábban a kínálat egyik népszerű darabja volt, ám a személyautók iránti jelentős keresletcsökkenés miatt az idén leállították az amerikai gyártását, és várhatóan teljesen eltüntetik a választékból.</p>
    </article>
  </body>
</html>