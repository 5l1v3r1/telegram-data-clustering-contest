<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103350/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T05:50:53+00:00"/>
    <meta property="og:title" content="У ЄС чекають від Путіна &quot;значущих кроків&quot; у Парижі"/>
    <meta property="og:description" content="У ЄС вказують на “обнадійливі” сигнали в процесі реалізації Мінських угод та очікують “значущих кроків” від Росії на саміті “нормандської четвірки”."/>
  </head>
  <body>
    <article>
      <h1>У ЄС чекають від Путіна "значущих кроків" у Парижі</h1>
      <address>
        <time datetime="2019-11-22T05:50:53+00:00">22 Nov 2019, 05:50</time>
      </address>
      <p>У ЄС вказують на "обнадійливі" сигнали в процесі реалізації Мінських угод та очікують "значущих кроків" від Росії на саміті "нормандської четвірки".</p>
      <p>Як повідомляє "Європейська правда" з посиланням на <a href="https://www.dw.com/uk/%D0%B3%D0%BE%D0%BB%D0%BE%D0%B2%D0%BD%D0%B0/s-9874">Deutsche Welle</a>, про це заявив голова відділу з відносин з країнами "Східного партнерства" зовнішньополітичної служби ЄС Річард Тіббельс на засіданні делегації Європарламенту з асоціації з Україною 21 листопада в Брюсселі.</p>
      <p>За словами Тіббельса, у Брюсселі бачать, що порушення припинення вогню на Донбасі продовжуються. Водночас у ЄС вказують на "обнадійливі" сигнали: обмін полоненими у вересні, розведення сил у Станиці Луганській, Золотому та Петрівському, розмінування, а також завершення 20 листопада будівництва мосту через річку Сіверський Донець в Станиці Луганській.</p>
      <p>"Це були сміливі кроки української сторони", - зауважив чиновник зовнішньополітичної служби ЄС.</p>
      <p>Він знову наголосив, що тепер Брюссель очікує від Росії "не менш значущих кроків для просування мінського процесу", їх Москва могла би здійснити вже на саміті "нормандської четвірки", запланованому на 9 грудня в Парижі.</p>
      <p>Водночас у ЄС очікують від української влади нових кроків у контексті "інклюзивного" підходу до громадян України на території ОРДЛО, який задекларував президент країни Володимир Зеленський.</p>
      <p>"Ми думаємо, що ще є речі, які Україна може зробити. А саме, посилити підтримку (людей. - Ред.) у соціальних питаннях, таких як виплата пенсій громадянам на непідконтрольних уряду територіях і виборчі права внутрішньо переміщених осіб", - заявив Тіббельс.</p>
      <p>За його словами, Україна нещодавно пообіцяла Євросоюзу ухвалити закон про виборчі права таких осіб до кінця року.</p>
      <related>
        <a href="https://www.eurointegration.com.ua/news/2019/11/20/7103298/"/>
        <a href="https://www.eurointegration.com.ua/news/2019/11/19/7103211/"/>
      </related>
    </article>
  </body>
</html>