<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/kosciol/474131-bliski-wspolpracownik-franciszka-scigany-listem-gonczym"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T05:44:25+00:00"/>
    <meta property="og:title" content="Bliski współpracownik Franciszka ścigany międzynarodowym listem gończym . &quot;Stawką jest wiarygodność Stolicy Apostolskiej&quot;"/>
    <meta property="og:description" content="Dziś cała Argentyna żyje sprawą Zanchetty. Wszyscy czekają zwłaszcza na decyzję Franciszka, który tymczasem podróżuje po Azji."/>
  </head>
  <body>
    <article>
      <h1>Bliski współpracownik Franciszka ścigany międzynarodowym listem gończym . "Stawką jest wiarygodność Stolicy Apostolskiej"</h1>
      <address><time datetime="2019-11-22T05:44:25+00:00">22 Nov 2019, 05:44</time> by <a rel="author" href="https://wpolityce.pl/autorzy/38-grzegorz-gorny" target="_blank">Grzegorz Górny</a></address>
      <p>
        <b>Argentyna wydała międzynarodowy nakaz aresztowania jednego z bliskich współpracowników Franciszka – biskupa Gustavo Oscara Zanchetty, który przebywa obecnie w Watykanie. Decyzja została podjęta po tym, jak argentyńskie służby zajmujące się zwalczaniem przestępczości gospodarczej dokonały 7 listopada rewizji w siedzibie kurii biskupiej w Oranie, gdzie Zanchetta był biskupem w latach 2013-2017. Skonfiskowano dokumenty księgowe dotyczące tego właśnie okresu. Z doniesień medialnych wynika, że w tym czasie nie została zarejestrowana sprzedaż bardzo drogiej własności należącej do diecezji.</b>
      </p>
      <p>Nie ten jednak zarzut jest najbardziej obciążający. Biskup oskarżany jest bowiem o notoryczne molestowanie seksualne seminarzystów. Pisaliśmy już o tym na naszym portalu, ale w kontekście wydania międzynarodowego listu gończego warto przypomnieć najważniejsze fakty dotyczące tej sprawy.</p>
      <p>Przypadek ściganego hierarchy od niemal roku elektryzuje opinię publiczną w Argentynie z powodu bliskich więzi łączących go z Franciszkiem. Ks. Zanchetta był bowiem w latach 2005-2011 jednym z najbliższych współpracowników kardynała Jorge Mario Bergoglio. Obaj zasiadali wówczas w Konferencji Episkopatu Argentyny – pierwszy był jej sekretarzem wykonawczym, a drugi przewodniczącym. Kardynał Bergoglio – według relacji ks. Juana José Manzano – był spowiednikiem ks. Zanchetty oraz traktował go jak swego „duchowego syna”.</p>
      <p>Po wyborze na papieża jedną z pierwszych nominacji biskupich Franciszka stało się mianowanie 23 lipca 2013 roku swego bliskiego współpracownika z Konferencji Episkopatu ordynariuszem diecezji Oran. Po czterech latach biskup Zanchetta musiał jednak opuścić to miejsce. 29 lipca 2017 roku, nie żegnając się nawet z najbliższymi, wyjechał nagle z miasta. Oficjalnie przyczyną rezygnacji miały być problemy zdrowotne. Jak sam opowiadał, choroby, na którą cierpiał, nie można było wyleczyć w Argentynie. Dlatego w sierpniu 2017 roku zamieszkał w Hiszpanii.</p>
      <p>Wydawało się, że kariera kościelna biskupa Zanchetty jest już raz na zawsze skończona. Wszystko zmieniło się 19 grudnia 2017 roku, gdy Franciszek wyciągnął swego dawnego współpracownika z niebytu i sprowadził do Watykanu, gdzie specjalnie dla niego stworzono nowe stanowisko asesora w Administracji Dóbr Stolicy Apostolskiej (APSA) – instytucji będącej odpowiednikiem banku centralnego państwa watykańskiego. Został tam osobą nr 2. Wprowadził się też do Domu Świętej Marty, czyli tam, gdzie mieszka sam Franciszek.</p>
      <p>Pod koniec grudnia 2018 roku świat obiegła wiadomość, że biskup Zanchetta został zawieszony w pełnieniu obowiązków w ASPA z powodu oskarżeń o homoseksualne molestowanie kilkunastu kleryków w Argentynie.</p>
      <p>3 stycznia 2019 roku rzecznik Stolicy Apostolskiej Alessandro Gisotti oświadczył, że oskarżenia o nadużycia seksualne wobec Zanchetty pojawiły się w Watykanie dopiero pod koniec 2018 roku, zaś wcześniej Franciszek, tworząc dla niego nowe stanowisko w ASPA, nie miał wiedzy o zarzutach ciążących na argentyńskim biskupie. Przyznał, że Zanchettę obwiniano o autorytarny styl zarządzania diecezją, ale nigdy nie padły zarzuty dotyczące wykorzystywania seksualnego.</p>
      <p>Po tym oświadczeniu głos zabrał były wikariusz generalny diecezji Oran ks. Juan José Manzano – jeden z trzech kapłanów, którzy od dawna alarmowali władze kościelne o nadużyciach Zanchetty. Ujawnił on, że dwukrotnie – w 2015 i 2017 roku – informowali oni nuncjaturę apostolską w Buenos Aires o homoseksualnym molestowaniu seminarzystów przez biskupa. Dostarczyli nawet materiał dowodowy, w tym m.in. selfie nagiego ordynariusza. Zgodnie z prawem kościelnym materiały powinny trafić do Rzymu, gdzie powinno zacząć się śledztwo w tej sprawie. Przez trzy lata nic takiego jednak się nie wydarzyło, zaś sam Zanchetta objął odpowiedzialną funkcję w Watykanie.</p>
      <p>Jego przypadek pokazuje, że prawo kościelne dotyczące nadużyć seksualnych nie jest respektowane – i to na poziomie samych instytucji watykańskich: albo na poziomie nuncjatury, albo kongregacji, albo gdzieś wyżej. Kluczowe pytanie brzmi oczywiście, czy informacje te trafiały w ogóle do Franciszka.</p>
      <p>Sytuacja zmieniła się radykalnie, gdy do akcji wkroczyła argentyńska prokuratura, a organy ścigania zaczęły kompletować materiał dowodowy. Na początku tego roku prokurator zażądał wydania zakazu opuszczania kraju przez Zanchettę, jednak sąd nie przychylił się do tego wniosku. Biskupowi pozwolono wyjechać z Argentyny pod warunkiem, że będzie w stałym kontakcie ze śledczymi. Od sierpnia dostojnik nie odpowiedział jednak na żaden e-mail ani telefon (mimo wielokrotnych nagrań na automatyczną sekretarkę). Zarazem jest widywany w Watykanie.</p>
      <p>Argentyński dziennik „El Tribuno” ujawnił raport psychiatryczny dotyczący Zanchetty, sporządzony przez biegłych sądowych na potrzeby śledztwa. Napisano w nim, że wspomniany biskup „ma osobowość o cechach psychopatycznych (tendencje do manipulacji, emocjonalna powierzchowność, słaba zdolność do empatii)”, a także przejawia skłonność do utrzymywania zaburzonych relacji z innymi, zwłaszcza gdy sprawuje nad kimś władzę.</p>
      <p>Dziś cała Argentyna żyje sprawą Zanchetty. Wszyscy czekają zwłaszcza na decyzję Franciszka, który tymczasem podróżuje po Azji. Media podkreślają, że sprawa musi zostać wyjaśniona, ponieważ stawką jest wiarygodność Stolicy Apostolskiej.</p>
    </article>
  </body>
</html>