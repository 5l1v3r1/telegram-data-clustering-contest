<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100034/%D9%81%D8%B1%D8%A7%D9%88%D8%B1%D8%AF%D9%87-%D9%87%D8%A7%DB%8C-%D9%86%D9%81%D8%AA%DB%8C-%D8%A7%DB%8C%D8%B1%D8%A7%D9%86-%D9%84%DB%8C%D8%AA%D8%B1%DB%8C-%DA%86%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T05:31:44+00:00"/>
    <meta property="og:title" content="فراورده‌های نفتی ایران لیتری چند؟"/>
    <meta property="og:description" content="قیمت فراورده‌های نفتی در ایران تنها در بخش بنزین دچار تغییراتی شده است اما در سایر فراورده‌های نفتی شاهد ثبات قیمت هستیم."/>
  </head>
  <body>
    <article>
      <h1>فراورده‌های نفتی ایران لیتری چند؟</h1>
      <address><time datetime="2019-11-22T05:31:44+00:00">22 Nov 2019, 05:31</time> by <a rel="author">فاطمه محمد نژاد</a></address>
      <p>قیمت فراورده‌های نفتی در ایران تنها در بخش بنزین دچار تغییراتی شده است اما در سایر فراورده‌های نفتی شاهد ثبات قیمت هستیم.</p>
      <p>به‌گزارش ایسنا، آمارها حاکی از آن است که ظرفیت تولید بنزین پایه در سال ۱۳۹۱، معادل ۵۲ میلیون لیتر در روز بوده که با ۱۱۲ درصد رشد در پایان سال ۱۳۹۷ به حدود ۱۱۰ میلیون لیتر در روز رسیده که این میزان افزایش تولید بنزین، در تاریخ صنعت نفت کشور بی‌سابقه بوده است.</p>
      <p>از سوی دیگر واردات گازوئیل که بعد از فراز و نشیب‌های بسیار به صفر رسیده است، همین اعداد را در طول ۴۰ سال گذشته تعقیب کرده و به رقم ۸۵ میلیون لیتر در روز تا ۹ ماه ابتدای سال ۱۳۹۷ رسیده است، هم‌چنین ظرفیت تولید نفت گاز در سال ۱۳۹۱، حدود ۹۴ میلیون لیتر در روز بوده که در پایان سال ۱۳۹۷ با ۱۲ درصد رشد به ۱۰۵ میلیون لیتر در روز رسیده است.</p>
      <p>در این بین، آمار منتشره از سوی شرکت ملی پخش فراورده‌های نفتی ایران بیانگر این است که قیمت بنزین موتور معمولی سهمیه‌ای ۱۵۰۰ ریال در هر لیتر قیمت بنزین موتور معمولی غیر سهمیه‌ای، ۳۰ هزار ریال در هر لیتر بنزین سوپر، ۳۵ هزار ریال در هر لیتر، نفت‌گاز ۳۰۰۰ ریال در هر لیتر، نفت‌کوره ۳۰۰۰ ریال در هر لیتر، نفت سفید ۱۵۰۰ ریال در هر لیتر، گاز مایع ۲۳۰۰ ریال در هر کیلوگرم ثبت شده است.</p>
      <figure>
        <img src="https://cdn.isna.ir/d/2019/11/20/3/61491168.jpg"/>
      </figure>
      <p>در این میان، می‌توان به این نکته نیز اشاره کرد که در فاصله سال‌های ۵۷ تا ۵۹، به‌طور میانگین روزانه ۱۴ میلیون لیتر بنزین در کشور تولید شده که این مقدار در فاصله سال‌های ۹۶ تا ۹۷ (۹ ماه ابتدای سال) با افزایش ۵.۹ برابری به میانگین روزانه ۸۳ میلیون لیتر افزایش یافته است، این در حالی است که مصرف روزانه بنزین در کشور نیز رقمی در همین حدود را تعقیب کرده است؛ به نحوی که در فاصله سال‌های ۹۶ تا ۹۷ به‌طور میانگین روزانه حدود ۸۸ میلیون لیتر بنزین در کشور مصرف شده است.</p>
      <p>واردات این فرآورده در کشور اما در فاصله سال‌های ۵۷ تا ۵۹ صفر بوده و به تدریج با افزایش تعداد خودروها و رشد زندگی شهرنشینی به ۳.۷ میلیون لیتر در روز در فاصله سال‌های ۶۴ تا ۶۷ رسیده و در فاصله سال‌های ۸۴ تا ۸۷ به بالاترین حد خود (۱۶.۸ میلیون لیتر در روز) رسیده است و پس از آن با روندی کاملاً کاهشی به ۷.۶ میلیون لیتر در روز در فاصله سال‌های ۹۲ تا ۹۵ (دولت یازدهم) رسیده است.</p>
      <p>اما رقم واردات بنزین در فاصله سال‌های ۹۶ تا ۹۷ (۹ ماهه سال) ۵.۹ میلیون لیتر ثبت شده است که این رقم به گفته مدیرعامل شرکت ملی پالایش و پخش فرآورده‌های نفتی از محل راه‌اندازی فازهای سه‌گانه پالایشگاه میعانات گازی ستاره خلیج‌فارس و دستیابی به خودکفایی در تأمین بنزین مورد نیاز کشور، ابتدای مهرماه ۹۷ به صفر رسیده و دیگر بنزینی وارد کشور نشده است.</p>
      <p>علاوه‌بر این، در فاصله سال‌های ۵۷ تا ۵۹ (دولت موقت) روزانه حدود ۲۴ میلیون لیتر گازوئیل در کشور تولید می‌شد که این رقم با افزایش چهار برابری به روزانه ۹۸ میلیون لیتر در طول سال‌های ۹۶ تا ۹۷ (۹ ماهه ابتدای سال) رسیده است.</p>
      <p>مصرف گازوئیل در کشور نیز به رقم ۸۵ میلیون لیتر در روز تا ۹ ماهه سال ۱۳۹۷ رسیده، همچنین ظرفیت تولید نفت گاز در سال ۱۳۹۱، حدود ۹۴ میلیون لیتر در روز بوده که در پایان سال ۱۳۹۷ با ۱۲ درصد رشد به ۱۰۵ میلیون لیتر در روز رسیده است.</p>
      <p>انتهای پیام</p>
    </article>
  </body>
</html>