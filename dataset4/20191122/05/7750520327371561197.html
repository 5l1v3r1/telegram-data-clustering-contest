<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/sap-vruchyla-pidozru-andriyu-sadovomu-i-prosytyme-zastavu-v-50-miljoniv-gryven.html"/>
    <meta property="og:site_name" content="1NEWS"/>
    <meta property="article:published_time" content="2019-11-22T05:19:59+00:00"/>
    <meta property="og:title" content="САП вручила підозру Андрію Садовому і проситиме заставу в 50 мільйонів гривень"/>
    <meta property="og:description" content="САП вручила підозру Андрію Садовому і проситиме заставу в 50 мільйонів гривень"/>
  </head>
  <body>
    <article>
      <h1>САП вручила підозру Андрію Садовому і проситиме заставу в 50 мільйонів гривень</h1>
      <h2>Мера Львова звинувачують у зловживанні владою або службовим становищем</h2>
      <address>
        <time datetime="2019-11-22T05:19:59+00:00">22 Nov 2019, 05:19</time>
      </address>
      <figure>
        <img src="https://1news.com.ua/wp-content/uploads/2019/11/28-12.jpg"/>
      </figure>
      <p>Мер Львова Андрій Садовий повідомив, що Спеціалізована антикорупційна прокуратура вручила йому підозру.</p>
      <p>Міському голові оголошено підозру за ч.2 ст. 364 ККУ – зловживання владою або службовим становищем, – повідомляє 1NEWS.</p>
      <p>З його слів, йдеться про справу інвестиційної компанії і її планів будівництва індустріального парку. Як розповів Садовий, у 2015 році Львів на відкритому інвестиційному конкурсі залучив інвестора – компанію CTP, від цієї компанії за землю отримали 54 мільйони. Компанія повинна була збудувати індустріальний парк.</p>
      <p>“Щойно прокурори Холодницького вручили мені повідомлення про підозру. Про що йдеться? У 2015 році місто Львів на відкритому інвестиційному конкурсі залучило інвестора – компанію CTP. Ми від цієї компанії за землю отримали 54 мільйони. Було поле, де корови паслися. На цьому полі компанія має збудувати індустріальний парк”, – розповів Садовий.</p>
      <p>Спеціалізована антикорупційна прокуратура клопотатиме про обрання підозрюваному у зловживанні владою Львівському міському голові Андрію Садовому запобіжного заходу у вигляді застави обсягом 50 мільйонів гривень.</p>
      <p>Запобіжний захід має обирати Вищий антикорупційний суд.</p>
      <p>“Я важко уявляю, де вони ту суму нарахували. Буду звертатися до людей. Моя декларація, вона є публічна. Все, що я маю — подивіться, зарплата моя, те, що Катерина (Катерина Кіт-Садова — дружина Андрія Садового, — ред.) отримує, в нас нема чогось іншого. Є будинок, є машина, можливо треба буде щось продавати”, — зазначив Садовий.</p>
      <p>Також прокурорами САП повідомлено про підозру посадових осіб Львівської міської ради, зловживання яких під час операцій із земельними ділянками, що розташовані на території Рясне-Руської сільської ради Львівської області, завдали збитків громадянам та державі на суму понад 93,5 млн гривень.</p>
      <p>У 2015 році до правоохоронних органів звернулись понад 60 громадян із заявами про незаконне відчуження належної їм землі.</p>
      <p>“В ході розслідування цих фактів було встановлено та підтверджено висновками експертів і спеціалістів, що дійсно понад 23,49 га земель були продані за договором купівлі-продажу посадовими особами Львівської міської ради в порушення вимог чинного законодавства без аукціону за заниженою вартістю, як землі промисловості. Крім того, з’ясувалося, що продана земельна ділянка взагалі не належить територіальній громаді міста Львів, а фактично використовується в якості городів та перебуває у власності Рясне-Руської сільської ради, як земля сільськогосподарського призначення”, — вказали у САП.</p>
      <p>Наразі посадовцям інкриміновано вчинення корупційного злочину, передбаченого ч. 2 ст. 28, ч. 2 ст. 364 КК України, тобто організація зловживання та зловживання владою або службовим становищем, а саме умисне в інтересах третіх осіб використання службовою особою влади чи службового становища всупереч інтересам служби, за попередньою змовою групою осіб, що спричинило тяжкі наслідки охоронюваним законом правам, свободам та інтересам окремих громадян або державним чи громадським інтересам.</p>
      <p>Джерело: <a href="https://www.unn.com.ua/">УНН</a></p>
    </article>
  </body>
</html>