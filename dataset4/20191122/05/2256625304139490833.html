<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159068_1003.html"/>
    <meta property="og:site_name" content="Novsport"/>
    <meta property="article:published_time" content="2019-11-22T05:36:00+00:00"/>
    <meta property="og:title" content="СЕНЗАЦИЯ: Ботев Пд преговаря с Любо Пенев"/>
    <meta property="og:description" content="Той е фаворит да замени Ферарио Спасов от Нова година"/>
  </head>
  <body>
    <article>
      <h1>СЕНЗАЦИЯ: Ботев Пд преговаря с Любо Пенев</h1>
      <address>
        <time datetime="2019-11-22T05:36:00+00:00">22 Nov 2019, 05:36</time>
      </address>
      <p>Ръководството на Ботев (Пловдив) е осъществило контакт с Любослав Пенев, за да проучи възможността той стане треньор на „жълто-черните" от Нова година.<br/> <br/>От клуба потвърдиха пред „Меридиан мач" информацията, но на този етап никой не е в състояние да даде повече подробности. Ясно е обаче, че легендата е фаворит за заместник на Ферарио Спасов.<br/> <br/>Настоящият треньор и неговият щаб подписаха контракти, които изтичат през декември. Ръководството е доволно от това, че те успяха да стабилизират тима след кризата при Желко Петрович, но не се е отказало да заложи на голямо име, с което да преследва още по-високи цели в дългосрочен план.<br/> <br/>При едно от последните си изявления пред медиите Спасов каза, че ако са доволни от работата му, може да остане на поста. Той обаче бе декларирал преди това, че не иска повече да се занимава с мъжки футбол и предпочита да се концентрира върху децата от академията на „жълто-черните". Ангажирането му с представителния тим бе жест към ръководството, с който да помогне в тежък момент.<br/> <br/>До известна степен препъни камъкът при разговорите с Любо Пенев са финансовите условия, като не става въпрос толкова за личните изисквания на Ел Голеадор, колкото за високия стандарт, които той носи със себе си. Той включва изисквания към условията на подготвителните лагери, цялостното обезпечаване на тренировъчния процес и селекцията.<br/> <br/>Шансовете обаче да се постигне разбирателство не са никак малки и е реално да се очаква, че още преди Коледа може да се стигне до споразумение. Пенев е готов да се съобрази с цялостната ситуация в клуба, която налага използването на повече млади футболисти и ограничаване броя на чужденците. Самият той в предишни свои отбори като Литекс и ЦСКА смело е давал път на юноши и им е помагал да се утвърдят в мъжкия футбол.<br/> <br/>Интересно е, че наскоро главният мениджър на „червените" Стойчо Стоилов обяви пред фенове, че за него Пенев е най-добрият треньор за ЦСКА. В момента обаче Милош Крушчич се справя с предизвикателството и се чуват все повече гласове, че сърбинът трябва да получи шанс и да продължи да води отбора.</p>
      <p> </p>
    </article>
  </body>
</html>