<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837167-v-ukrayini-vpershe-provedeno-transplantatsiyu-nirki-u-rayonniy-likarni"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T05:55:00+00:00"/>
    <meta property="og:title" content="В Україні вперше проведено трансплантацію нирки у районній лікарні"/>
    <meta property="og:description" content="КИЇВ. 22 листопада. УНН. В Україні було успішно проведено першу трансплантацію нирки у лікарні районного рівня в місті Ковель Волинської області. Про це …"/>
  </head>
  <body>
    <article>
      <h1>В Україні вперше проведено трансплантацію нирки у районній лікарні</h1>
      <address><time datetime="2019-11-22T05:55:00+00:00">22 Nov 2019, 05:55</time> by <a rel="author">Денис Масліков</a></address>
      <p><b>КИЇВ. 22 листопада. УНН.</b> В Україні було успішно проведено першу трансплантацію нирки у лікарні районного рівня в місті Ковель Волинської області. Про це повідомляє <b>УНН</b> з посиланням на МОЗ.</p>
      <p>За інформацією МОЗ, новий орган отримала 34-річна пацієнтка з хронічною хворобою нирок V ст., яка 6 років отримувала сеанси гемодіалізу та 3 роки перебувала в черзі на трансплантацію нирки у Запоріжжі. Донором став її чоловік, який віддав свою нирку задля порятунку дружини.</p>
      <p>У міністерстві попереджають, що трансплантація від живого донора — це подвійна відповідальність, адже забирається орган в абсолютно здорової людини та не можна допустити, щоб її здоров'я постраждало. Наразі подружжя почувається добре та вже будує плани на майбутнє.</p>
      <p>Як повідомило МОЗ, 19 вересня Ковельське міське територіальне медичне об’єднання отримало ліцензію для здійснення трансплантації органів. До сьогодні в Україні було лише п'ять центрів трансплантації, в яких у 2018 та 2019 роках було проведено лише невелику кількість трансплантацій нирок при потребі близько 3 тисяч подібних операцій на рік.</p>
      <p>Підготовка подружжя до операції тривала 6 місяців. Ця трансплантація - результат великої і злагодженої роботи мультидисциплінарної команди: лікарів урологів, анестезіологів, хірургів, трансплант-координатора та юристів.</p>
      <p>"Історія Ковельської лікарні доводить, що трансплантацію можна робити і у регіональних центрах, потужність яких потрібно розвивати спільно з місцевими органами влади", заявили у МОЗ.</p>
      <p>Нагадаємо, вчені вперше <a href="https://www.unn.com.ua/uk/news/1817872-vcheni-vpershe-virostili-gmo-pechinku-lyudini">виростили ГМО-печінку людини.</a></p>
    </article>
  </body>
</html>