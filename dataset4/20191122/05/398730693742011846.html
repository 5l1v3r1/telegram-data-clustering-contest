<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/nathan-shachar-trumps-beslut-kommer-knappast-forandra-laget-pa-vastbanken/"/>
    <meta property="og:site_name" content="DN.SE"/>
    <meta property="article:published_time" content="2019-11-22T05:52:30+00:00"/>
    <meta property="og:title" content="Nathan Shachar: Trumps beslut kommer knappast förändra läget på Västbanken"/>
    <meta property="og:description" content="Sedan Donald Trump tillträdde för snart tre år sedan har USA i praktiken behandlat Västbanken som en del av Israel."/>
  </head>
  <body>
    <article>
      <h1><a href="https://www.dn.se/av/nathan-shachar/">Nathan Shachar:</a> Trumps beslut kommer knappast förändra läget på Västbanken</h1>
      <address><time datetime="2019-11-22T05:52:30+00:00">22 Nov 2019, 05:52</time> by <a rel="author" href="https://www.dn.se/av/nathan-shachar/" target="_blank">Nathan Shachar</a></address>
      <p>
        <b>Sedan Donald Trump tillträdde för snart tre år sedan har USA i praktiken behandlat Västbanken som en del av Israel. <a href="https://www.dn.se/nyheter/varlden/usa-vantas-andra-installning-till-israels-bosattningar/">Veckans beslut</a> av Trump att inte längre betrakta Israels bosättningar som olagliga har väckt uppseende, men kommer knappast att förändra läget på marken.</b>
      </p>
      <p>För palestinierna är det förstås nedslående att den stormakt som har störst inflytande över Israel så öppet tagit bosättarrörelsens parti. För den israeliska nationalistregeringen är USA:s markering en formell bekräftelse av de villkor som rått sedan Trump utnämnde en bosättaraktivist, David Friedman, till sin Israelambassadör.</p>
      <p>Koloniseringen av Västbanken är en utgiftspost för Israel. Kommunerna på Västbanken mottar 10 procent mer i statliga transfereringar än genomsnittet. De flesta bosättare åtnjuter skattelättnader och har fått sin bostad eller sin mark till kraftigt reducerat pris av staten.</p>
      <p><b>Ytterst få israeler flyttar till Västbanken</b> för att göra affärer. Nya bosättare drivs antingen av politiska motiv eller frestas av förmånliga bostadsvillkor. Några delar av Västbanken är dock lukrativa tack vare sina naturliga förutsättningar. Jordandalen med dess torra klimat är idealisk för odling av dadelpalmer, medan höglandet lämpar sig för oliv- och vinodling. </p>
      <p>Häromveckan noterade dessa branscher ett bakslag, då EU efter många års tvekan beslöt att alla israeliska produkter måste ursprungsmärkas, så att europeiska konsumenter kan se om de kommer från det egentliga Israel eller de ockuperade områdena.</p>
      <p>Det finns också en annan naturtillgång på Västbanken – billig palestinsk arbetskraft. Omkring 20.000 av dem arbetar legalt på bosättningar, dels som byggnadsarbetare, dels i industrier. Tiotusen arbetar på judiska jordbruk. </p>
      <p><b>Läskedrycksfabrikanten Soda Stream </b>hade över femhundra anställda på sin fabrik nordväst om Jeriko. Efter bojkotthot utomlands flyttade fabriken till Negevöknen i södra Israel. Inga företag med planer på export flyttar längre till Västbanken.</p>
      <p>Kännare av USA:s förhållanden tolkar det senaste utspelet som en present från Trump till sina anhängare bland extremistiska kristna sekter. Det finns amerikanska kyrkor som stöder en israelisk-palestinsk förhandlingslösning men deras medlemmar hör mer sällan till Trumps väljare.</p>
      <p>Under så gott som alla amerikanska administrationer i nyare tid har USA agerat i konflikten, ekonomiskt och diplomatiskt. President Richard Nixon lät sin utrikesminister William Rogers medla - det första av många senare amerikanska initiativ - och Ronald Reagan frös vapenleveranser till Israel i protest mot dess agerande i Libanon. </p>
      <p><b>President Jimmy Carter pressade Israel</b> hårt ifråga om ockupationen och George Bush vägrade Israel kreditgarantier så länge det använde pengarna för kolonisering. Bill Clinton var mer aktiv än någon annan när det gällde konfliktens lösning och George W Bush låg bakom det hittills mest lovande försöket att samla både stormakter och regionens aktörer kring en gemensam fredsplan, ”The Road Map”.</p>
      <p>Barack Obama försökte två gånger<b> </b>tvinga israeler och palestinier att göra upp, bägge gångerna förgäves. Han kom med tiden att hysa djup misstro mot Israels premiärminister Benjamin Netanyahu, som han ansåg bar huvudansvaret för misslyckandena. Obamas ambassadör i Tel Aviv, Daniel Shapiro, var en utpräglad kritiker av den israeliska nationalistregeringens politik, och för Netanyahu var det en lättnad då han ersattes av Daniel Friedman, vars åsikter är långt mer extrema än Israels officiella linje.</p>
      <p>Kommer USA:s nya ståndpunkt att locka investeringar till bosättarnas näringar på Västbanken? Knappast på detta stadium. Äger ett maktskifte rum i Washington efter valet nästa år så torde USA återgå till sin traditionella ståndpunkt, att bosättningarna är olagliga, en åsikt som delas av så gott som alla jordens stater.</p>
      <p><b>Bara halva Israel jublar över</b> den diplomatiska framgången. För många israeler, inklusive landets 20 procent araber, är förändringen en inblandning i israelisk politik, ett sabotage mot framtida fredsarrangemang och - med tidningen Haaretz ord - ”en förgiftad present”.</p>
      <p>61 procent av Västbanken, ”Area C”, är i praktiken redan en del av det egentliga Israel. Resten är – mer eller mindre – självstyrande palestinska områden, de så kallade ”Area A” och ”Area B”. De flesta israeliska nationalister skulle nöja sig med en annektering av Area C, men en viktig strömning extremister, inklusive utbildningsminister Rafi Peretz, anser att också A- och B-områdena måste läggas under direkt israelisk kontroll.</p>
    </article>
  </body>
</html>