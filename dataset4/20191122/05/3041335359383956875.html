<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/greece/kairos-vroxes-kataigides-kai-ptosi-tis-thermokrasias-kai-tin-paraskeyi/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T05:25:16+00:00"/>
    <meta property="og:title" content="Καιρός : Βροχές, καταιγίδες και πτώση της θερμοκρασίας και την Παρασκευή"/>
    <meta property="og:description" content="Τα φαινόμενα θα επιμείνουν και το Σαββατοκύριακο"/>
  </head>
  <body>
    <article>
      <h6 class="kicker">Εντονα φαινόμενα</h6>
      <h1>Καιρός : Βροχές, καταιγίδες και πτώση της θερμοκρασίας και την Παρασκευή</h1>
      <h2>Τα φαινόμενα θα επιμείνουν και το Σαββατοκύριακο</h2>
      <address><time datetime="2019-11-22T05:25:16+00:00">22 Nov 2019, 05:25</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Με βροχές, καταιγίδες και πτώση της θερμοκρασίας συνεχίζεται το κύμα κακοκαιρίας σε ολόκληρη τη χώρα, ενώ τα φαινόμενα θα επιμείνουν και το Σαββατοκύριακο.</p>
      <h3>Η πρόγνωση του καιρού της Παρασκευής από το meteo.gr:</h3>
      <p>Τοπικά ισχυρές βροχές και καταιγίδες στα ανατολικά ηπειρωτικά και στις Σποράδες, περιοχές όπου γρήγορα θα σταματήσουν, στην Κεντρική και Ανατολική Μακεδονία, στη Θράκη, στα νησιά του Βόρειου και Ανατολικού Αιγαίου, στα ανατολικά τμήματα των Κυκλάδων και της Κρήτης και στα Δωδεκάνησα, περιμένουμε την Παρασκευή 22 Νοεμβρίου 2019.</p>
      <p>
        <a href="https://www.in.gr/2019/11/22/greece/giatros-panagiotis-rafail-se-treis-mines-tha-exoume-kali-eikona-gia-ta-apotelesmata-tis-therapeias/">Γιατρός Παναγιώτης Ραφαήλ : Σε τρεις μήνες θα έχουμε καλή εικόνα για τα αποτελέσματα της θεραπείας</a>
      </p>
      <p>Παροδικές χιονοπτώσεις θα εκδηλωθούν στα βόρεια ορεινά πάνω από τα 1600 μέτρα. Βαθμιαία στις Κυκλάδες και στην Κρήτη και από τις απογευματινές ώρες στα ανατολικά νησιωτικά τμήματα του Αιγαίου ο καιρός θα παρουσιάσει βελτίωση, ενώ στη βορειοανατολική χώρα τα φαινόμενα θα συνεχιστούν έως το βράδυ. Παράλληλα, σχετικά αυξημένες θα είναι οι συγκεντρώσεις σκόνης στην ατμόσφαιρα, δημιουργώντας κατά τόπους το φαινόμενο των λασποβροχών.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 7 έως 16, στην Ήπειρο από 8 έως 18 βαθμούς, στην Κεντρική Ελλάδα από 7 έως 20, στη Δυτική και Νότια Ελλάδα από 12 έως 19 βαθμούς, στα υπόλοιπα ηπειρωτικά από 8 έως 20 βαθμούς, στα νησιά του Ιονίου από 12 έως 19, και στα νησιά του Αιγαίου και στην Κρήτη από 12 έως 20 βαθμούς Κελσίου.</p>
      <p>Οι άνεμοι στο Αιγαίο θα πνέουν από νότιες διευθύνσεις με εντάσεις έως 5 μποφόρ, με εξαίρεση τα βορειότερα πελάγη και κυρίως το Θρακικό όπου θα επικρατήσουν ανατολικοί βορειοανατολικοί άνεμοι εντάσεων 5 με 6 μποφόρ και το βράδυ τοπικά7 μποφόρ, ενώ στο Νότιο Αιγαίο οι άνεμοι σταδιακά θα στραφούν σε δυτικούς μέτριους 5 μποφόρ. Στο Ιόνιο οι άνεμοι θα πνέουν βορειοδυτικοί ασθενείς έως σχεδόν μέτριοι, 3 με 4 μποφόρ και από τις απογευματινές ώρες ανατολικοί με ίδιες εντάσεις.</p>
      <p>Στην <b>Αττική</b> περιμένουμε νεφώσεις με τοπικές βροχές και πιθανόν σποραδικές καταιγίδες φαινόμενα που μέχρι το πρωί θα σταματήσουν. Οι άνεμοι θα πνέουν νότιοι μέτριοι και βαθμιαία δυτικοί βορειοδυτικοί με εντάσεις έως 4 μποφόρ. Η θερμοκρασία θα κυμανθεί στην πόλη της Αθήνας από 15 έως 20 βαθμούς.</p>
      <p>Στη <b>Θεσσαλονίκη</b> περιμένουμε νεφώσεις με τοπικές βροχές κατά περιόδους. Οι άνεμοι θα πνέουν βορειοδυτικοί ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 11 έως 15 βαθμούς.</p>
      <h3>Βροχές και πτώση της θερμοκρασίας το Σάββατο</h3>
      <p>Το Σάββατο αναμένονται νεφώσεις παροδικά αυξημένες στα δυτικά, τα βόρεια, τα νησιά του ανατολικού Αιγαίου και τα Δωδεκάνησα, όπου θα σημειωθούν τοπικές βροχές. Πιθανότητα μεμονωμένων καταιγίδων στο Ιόνιο, το βόρειο και το ανατολικό Αιγαίο.</p>
      <p>Λίγα χιόνια στα βόρεια ορεινά. Στην υπόλοιπη χώρα λίγες πρόσκαιρες νεφώσεις. Οι άνεμοι θα πνέουν στα δυτικά νοτιοανατολικοί 4 με 5 και βαθμιαία στο Ιόνιο τοπικά 6 μποφόρ. Στα ανατολικά μεταβλητοί 3 με 4 και στο βόρειο Αιγαίο βορειοανατολικοί 4 με 5 μποφόρ. Η θερμοκρασία θα σημειώσει μικρή πτώση στα βόρεια.</p>
      <h3>Νέα επιδείνωση από το βράδυ της Κυριακής</h3>
      <p>Την Κυριακή αναμένουμε στα δυτικά νεφώσεις με τοπικές βροχές και από το μεσημέρι σποραδικές καταιγίδες. Στα υπόλοιπα ηπειρωτικά, εκτός της ανατολικής Μακεδονίας και της Θράκης, νεφώσεις με τοπικές βροχές και από το απόγευμα σποραδικές καταιγίδες. Τα φαινόμενα από τις βραδινές ώρες θα είναι πιθανώς κατά τόπους ισχυρά. Πρόσκαιρες χιονοπτώσεις θα σημειωθούν στα βόρεια ορεινά. Στην υπόλοιπη χώρα αραιές νεφώσεις παροδικά πιο πυκνές, με τοπικές βροχές και τις βραδινές ώρες στις Κυκλάδες και την Κρήτη σποραδικές καταιγίδες.<br/>Οι άνεμοι θα πνέουν στα δυτικά νοτιοανατολικοί 5 με 7 και στο Ιόνιο πιθανώς τοπικά 8 μποφόρ. Στα ανατολικά ανατολικοί νοτιοανατολικοί 4 με 5, βαθμιαία 6 και στα νότια τοπικά 7 μποφόρ. Η θερμοκρασία δεν θα σημειώσει αξιόλογη μεταβολή.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>