<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Momentumos_politikusok_a_legnepszerubbek_az_ellenzeki_oldalon_elozik_Karacsonyt"/>
    <meta property="og:site_name" content="HVG.hu"/>
    <meta property="article:published_time" content="2019-11-22T05:00:00+00:00"/>
    <meta property="og:title" content="Momentumos politikusok a legnépszerűbbek az ellenzéki oldalon, előzik Karácsonyt"/>
    <meta property="og:description" content="A lista végén Mesterházy Attila, Puzsér Róbert és Gyurcsány Ferenc. Viszont a volt miniszterelnök a legismertebb."/>
  </head>
  <body>
    <article>
      <h1>Momentumos politikusok a legnépszerűbbek az ellenzéki oldalon, előzik Karácsonyt</h1>
      <address><time datetime="2019-11-22T05:00:00+00:00">22 Nov 2019, 05:00</time> by <a rel="author">Tóth Richárd</a></address>
      <p>
        <b>A lista végén Mesterházy Attila, Puzsér Róbert és Gyurcsány Ferenc. Viszont a volt miniszterelnök a legismertebb.</b>
      </p>
      <blockquote>A teljes népesség körében Cseh Katalin és Donáth Anna momentumos EP-képviselők, valamint Fekete-Győr András pártelnök a három legnépszerűbb politikus, az ellenzéki szavazók táborában azonban Budapest újonnan megválasztott főpolgármestere, Karácsony Gergely a legnépszerűbb</blockquote>
      <p>– derült ki a Republikon Intézet legfrissebb felméréséből, melyet a hvg.hu ismertet.</p>
      <p>Karácsony Gergelyt Szabó Tímea és a parlamenti akcióival az utóbbi időkben komoly vitákat kavart Hadházy Ákos független képviselő követi.</p>
      <p>A Republikon Intézet 20 ellenzéki politikus ismertségét és népszerűségét vizsgálta, akik között nem csak pártelnökök és az esetleges társelnökök szerepelnek, hanem az ellenzéki pártokban fontosabb szerepet betöltő politikusok is. A felmérés november elején készült, így már az önkormányzati választások utáni népszerűségi és ismertségi adatokat láthatjuk a teljes népesség, valamint az ellenzéki szavazók körében.</p>
      <h3>Gyurcsány és Puzsér</h3>
      <figure>
        <img src="https://img0.hvg.hu/image.aspx?id=7c363655-2f0e-4c1c-b0e1-99b1e0ebf11c&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Republikon Intézet / hvg.hu</cite>
        </figcaption>
      </figure>
      <ul>
        <li>Az ismertségi listát Gyurcsány Ferenc vezeti, a megkérdezettek 94 százaléka tudja, ki ő.</li>
        <li>Őt követi a sorban 86 százalékos ismertséggel az újonnan megválasztott főpolgármester, Karácsony Gergely.</li>
        <li>Szintén 80 százalék feletti eredményt ért el Szél Bernadett (85 százalék), Puzsér Róbert (84 százalék) és Hadházy Ákos (81 százalék) és Mesterházy Attila (MSZP) is.</li>
      </ul>
      <p>A megkérdezett politikusok közül Keresztes László Lórántot, az LMP volt társelnökét ismerik a legkevesebben: a megkérdezettek 32 százaléka azonosította őt. 52-54 százalék közti ismertséggel már 7 politikus mérhető.</p>
      <p>A Republikon a politikusok ismeretségével kapcsolatban megjegyzi, hogy a közvélemény-kutatások vélhetően kissé túlbecsülik ezeket az értékeket, mivel a politika iránt kevéssé vagy egyáltalán nem érdeklődőket nehezebb elérni.</p>
      <h3>Élen a Momentum</h3>
      <p>A teljes népességben mért szimpátiát illetően az látszik, hogy a legnépszerűbb ellenzéki politikusok a Momentum tagjai közt vannak.</p>
      <ol>
        <li>Cseh Katalin – 46 százalék</li>
        <li>Fekete-Győr András – 45 százalék</li>
        <li>Donáth Anna – 44 százalék</li>
      </ol>
      <figure>
        <img src="https://img0.hvg.hu/image.aspx?id=c02475f5-91b8-4db1-a2db-219fa9ec248a&amp;view=b2dea50f-cee1-4f6e-b810-034566fbfb2e"/>
        <figcaption>Cseh Katalin<cite>© Máté Péter</cite></figcaption>
      </figure>
      <p>Az ismertség és a népszerűség nem feltétlenül függ össze, a legjobb példa erre Gyurcsány Ferenc és Puzsér Róbert. Ugyanis ők végeztek a népszerűségi lista utolsó két helyén 28, illetve 26 ponttal, őket előzi meg a 32 pontot elért Mesterházy Attila, Sneider Tamás (Jobbik), Keresztes László Lóránt és Tóth Bertalan (ő az MSZP elnöke jelenleg).</p>
      <p>Érdemes kitérni még Karácsony Gergely főpolgármester és a Párbeszéd társelnöke, Szabó Tímea eredményeire: míg Karácsony három másik politikussal holtversenyben osztozik az ötödik helyen 41 ponttal (5 ponttal lemaradva az első helyezett Cseh Katalintól), Szabó Tímea a negyedik helyet foglalja el a listán 43 ponttal (3 pontos különbséggel az első helyhez képest). A Demokratikus Koalíció EP-képviselője, Dobrev Klára 79 százalékos ismertség mellett 37 ponttal szerepel a népszerűségi listán.</p>
      <p>A Republikon külön megvizsgálta, hogyan alakul az ismertség és a népszerűség az ellenzéki szavazók körében.</p>
      <figure>
        <img src="https://img0.hvg.hu/image.aspx?id=e2b9d448-65c4-4bb6-afa9-af563842e5c9&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Republikon Intézet / hvg.hu</cite>
        </figcaption>
      </figure>
      <p>Az ellenzéki szavazók körében hasonló eredmény született a politikusok ismertségét illetően, az első öt helyen:</p>
      <ul>
        <li>Gyurcsány Ferenc (99 százalék),</li>
        <li>Karácsony Gergely (93 százalék),</li>
        <li>Puzsér Róbert (92 százalék),</li>
        <li>Szél Bernadett (92 százalék) és</li>
        <li>Mesterházy Attila (90 százalék).</li>
      </ul>
      <p>Az ismertégi lista végére Keresztes László Lóránt 36 százalékkal került, míg őt Tóth Bertalan és Sneider Tamás követi az ellenzéki szavazók körében 53 százalékos aránnyal.</p>
      <h3>Karácsony</h3>
      <p>Ha nem a teljes népesség, csak az ellenzéki szavazók véleményét nézzük, egészen másmilyen a népszerűségi lista eredménye, az ellenzéki szavazók esetén mindössze a lista negyedik helyén találkozunk először momentumos névvel.</p>
      <blockquote>A népszerűségi listát az októberben megválasztott főpolgármester, Karácsony Gergely vezeti 68 ponttal.</blockquote>
      <p>Őt követi párttársa, Szabó Tímea (67 pont) és Hadházy Ákos (független, 64 pont), majd egy négy fős holtverseny Dobrev Klára (DK), Fekete-Győr András (Momentum), Jakab Péter (Jobbik) és Tordai Bence (Párbeszéd) között, akik mindannyian 63 pontot értek el. A lista első 10 szereplője között csupán 9 pontos különbség van.</p>
      <p>A lista végén Keresztes László Lóránt, illetve Mesterházy Attila (43-43 pont), valamint Sneider Tamás (42 pont), és Puzsér Róbert (30 pont) áll. Tóth Bertalan 52, Gyurcsány Ferenc 47 pontot ért el.</p>
      <figure>
        <img src="https://img0.hvg.hu/image.aspx?id=4fce7924-13df-40f0-ae6b-7a4174d359d1&amp;view=b2dea50f-cee1-4f6e-b810-034566fbfb2e"/>
        <figcaption>Keresztes László Lóránt<cite>© MTI / Sóki Tamás</cite></figcaption>
      </figure>
      <p>A Republikon elemzése szerint a teljes népesség és az ellenzéki szavazók közti eltérés azt mutatja, hogy a Fidesz-KDNP szavazói kevésbé elutasítóak a Momentum politikusaival szemben (érdekességként említhető, hogy néhány évvel ezelőtt hasonló volt a helyzet a Jobbik politikusait illetően), ez magyarázza a teljes népességben elért előkelőbb helyezéseiket. Ez a trend figyelhető meg Szél Bernadett esetében is. Ugyanezzel magyarázható a DK politikusainál megfigyelhető sorrendbeli eltérés is (Dobrev Klára 10., illetve 4. helyezett; Gyurcsány Ferenc 19., illetve 15. helyezett), a velük szemben meglévő nagyobb mértékű kormánypárti elutasítottság a teljes népességben hátrébb sorolja őket a népszerűségi listán.</p>
      <blockquote>Tehát amíg a teljes népesség népszerűségi listájának első helyeit a politika újabb szereplői határozzák meg, az ellenzéki szavazók körében a már régebb óta politizáló nevek dominálnak.</blockquote>
      <h3>Ó, MSZP</h3>
      <p>Érdemes még kitérni az MSZP helyzetére. Az ellenzéki pártok közt legrégebb óta jelenlévő, tehát „hagyományosabb” politikai szereplő népszerűségben és ismertségben is rosszul teljesített. Teljes népességben legnépszerűbb politikusuk a mindössze a 11. helyen megjelenő Kunhalmi Ágnes (36 pont), Tóth Bertalan (32 pont) pedig csak a 15. helyet foglalja el. A pártelnököt a megkérdezettek nagyjából fele, 53 százalék ismeri. Az ellenzéki szavazók körében népszerűsége jóval magasabb (52 pont), ismertségében azonban nincs különbség. Kunhalmi Ágnes az ellenzéki szavazók közt is a legnépszerűbb MSZP-s politikus (56 pont) 73 százalékos ismertséggel (teljes népességben: 70 százalék).</p>
      <figure>
        <img src="https://img0.hvg.hu/image.aspx?id=2434ca2c-4d52-4e87-8d01-94835a0c262d&amp;view=b2dea50f-cee1-4f6e-b810-034566fbfb2e"/>
        <figcaption>Kunhalmi Ágnes<cite>© MTI / Soós Lajos</cite></figcaption>
      </figure>
      <h3>*</h3>
      <p>
        <i>A kutatás 1000 fő telefonos megkérdezésével készült, életkor, nem, iskolázottság és településtípus szerint reprezentatív az ország felnőtt lakosságára nézve. Az adatfelvételre november 4-8. között került sor.</i>
      </p>
      <table>
        <tr>
          <th>Áder, Orbán, Szijjártó</th>
        </tr>
        <tr>
          <td>A teljes politikusi palettát – tehát a kormányoldalt is – vizsgáló kutatást legutóbb a Medián közölt. Júliusban <a href="https://hvg.hu/itthon/20190711_Median_Karacsony_a_legnepszerubb_ellenzeki_politikus_MarkiZay_visszaesett">azt írtuk</a>, hogy az ismertségi rangsort Áder János, Orbán Viktor és Szijjártó Péter vezették. A legelőkelőbb ellenzéki a listán hetedik Márki-Zay Péter volt. A népszerűségben Áder – Orbán – Szijjártó volt az első három. Márki-Zay itt is hetedik, akkor Karácsony a kilencedik volt. Még korábban, idén áprilisban a Medián <a href="https://hvg.hu/itthon/20190423_Median_esik_a_politikusok_nepszerusege_Puzser_negativ_rekordot_dontott">azt kutatta ki</a>, hogy népszerűségben Puzsér Róbert negatív rekordot döntött. <a href="https://hvg.hu/itthon/20190418_Median_kozvelemeny_kutatas_europai_parlamenti_valasztas_listavezetok_nepszerusege">Az EP-választás előtt</a> a legnépszerűbb listavezető a DK-s Dobrev Klára volt, akkor Cseh Katalin még mögötte volt a rangsorban.</td>
        </tr>
      </table>
      <p>
        <i>Kiemelt kép: az EP-választások éjszakája. Balról jobbra: Szél Bernadett, Hadházy Ákos, Cseh Katalin, Fekete-Győr András, Donáth Anna</i>
      </p>
    </article>
  </body>
</html>