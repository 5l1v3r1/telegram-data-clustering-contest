<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/powtorzone-glosowanie-w-sejmie-borys-budka-zadamy-ujawnienia-prawdziwych-wynikow,987315.html"/>
    <meta property="og:site_name" content="TVN24"/>
    <meta property="article:published_time" content="2019-11-22T05:34:00+00:00"/>
    <meta property="og:title" content="&quot;Stała się rzecz bulwersująca, dotąd niespotykana w historii Sejmu&quot;"/>
    <meta property="og:description" content="W piątek w nocy szef klubu Koalicji Obywatelskiej Borys Budka zażądał podania prawdziwych wyników głosowania nad przedstawicielami Sejmu do KRS i ujawnienia przez marszałek Sejmu Elżbietę Witek, cz..."/>
  </head>
  <body>
    <article>
      <h1>"Stała się rzecz bulwersująca, dotąd niespotykana w historii Sejmu"</h1>
      <address><time datetime="2019-11-22T05:34:00+00:00">22 Nov 2019, 05:34</time> by <a rel="author">asty//now</a></address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/90ce99e3-1dc9-470f-9b92-9fcd7180e34a.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/97056282-a141-4402-b8f3-7cfa4ca59793-480p.mp4"/>
          <figcaption>"Żądamy ujawnienia prawdziwych wyników głosowania do KRS"</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/1c930a41-c2cc-4ba1-87a2-475c8d949890-480p.mp4"/>
          <figcaption>Marszałek Witek anulowała głosowanie. Posłowie opozycji...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/5496ebad-da6f-4c2f-8a07-8e9573130547-480p.mp4"/>
          <figcaption>Zamieszanie z głosowaniem nad kandydaturami do KRS</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/a6a74a8c-33fe-402a-9c71-dc7827c21092-480p.mp4"/>
          <figcaption>Kontrowersyjne nocne głosowanie. "Trzeba powtórzyć, bo my...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/c27d7354-3942-4a1d-9245-067a322eed17-480p.mp4"/>
          <figcaption>"To, co się stało w tej izbie, to jest skandal"</figcaption>
        </figure>
        <figcaption>Koalicja Obywatelska żąda podania "prawdziwych wyników głosowania do KRS"<cite>Foto: tvn24 | Video: tvn24</cite></figcaption>
      </slideshow>
      <h3>W piątek w nocy szef klubu Koalicji Obywatelskiej Borys Budka zażądał "podania prawdziwych wyników głosowania nad przedstawicielami Sejmu do KRS i ujawnienia przez marszałek Sejmu Elżbietę Witek, czy powtórzyła głosowanie pod naciskiem kierownictwa PiS". - Stała się rzecz bulwersująca, dotąd niespotykana w historii Sejmu - komentował wiceprzewodniczący PO.</h3>
      <related>
        <a href="https://www.tvn24.pl/wiadomosci-z-kraju,3/budka-bedziemy-zadac-od-pis-wycofania-dwoch-kandydatur-do-krs,987107.html"/>
      </related>
      <p>W nocy z czwartku na piątek Sejm wybrał czterech posłów PiS na członków Krajowej Rady Sądownictwa. Zostali nimi przedstawiciele PiS. Kandydaci zgłoszeni przez KO i Lewicę nie zdobyli niezbędnej większości. Głosowanie miało burzliwy przebieg; gdy zostało powtórzone, posłowie opozycji skandowali: "oszustwo".</p>
      <h3>"Na nagraniu wyraźnie słychać głos jednej z posłanek partii rządzącej"</h3>
      <p>- Stała się rzecz bulwersująca, dotąd niespotykana w historii Sejmu - powiedział Borys Budka dziennikarzom. Dodał, że nagranie z obrad Sejmu ujawnia, dlaczego głosowanie nad kandydaturami do KRS "zostało nagle przerwane i anulowane".</p>
      <p>- Na nagraniu wyraźnie słychać głos jednej z posłanek partii rządzącej, która zwraca się do posłów tej partii, mówiąc: "anulujmy to głosowanie, bo przegramy". Po tym komunikacie doszło do wstrzymania głosowania oraz niepodania prawidłowego wyniku głosowania - powiedział Budka.</p>
      <p><a href="https://www.tvn24.pl/sejm-wybral-czlonkow-krs-nocne-glosowanie-powtorzone-przez-marszalek-elzbiete-witek,987314,s.html">Przeprowadzone w nocy z czwartku na piątek głosowanie miało burzliwy przebieg. Podczas pierwszego głosowania prowadząca obrady marszałek Elżbieta Witek stwierdziła, że nie działa system do oddawania głosów i w związku z tym zdecydowała się anulować głosowanie.</a> W tym czasie posłowie opozycji nawoływali do wyświetlenia wyniku głosowania.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/294f1a18-82c0-40b8-bf96-d633dd709a1f.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Kontrowersyjne nocne głosowanie. "Trzeba powtórzyć, bo my przegramy"<cite>Wideo: tvn24</cite></figcaption>
      </figure>
      <h3>"Żądamy ujawnienia prawdziwych wyników głosowania do KRS"</h3>
      <p>Wiceszef PO podkreślił, że aby powtórzyć głosowanie zgodnie z procedurą, trzeba podać jego wyniki, a później, w razie wątpliwości, przedłożyć wniosek o reasumpcję.</p>
      <p>- Żądamy natychmiastowego ujawnienia prawdziwych wyników głosowania, które miało miejsce podczas tego pierwszego, legalnego głosowania; żądamy, aby pani marszałek Witek niezwłocznie wyjaśniła przed opinią publiczną, czy była poddana presji kierownictwa własnej partii, czy wymuszono na niej tę decyzję, czy doszło do złamania prawa. Oczekujemy, że najpóźniej do rana opinia publiczna otrzyma prawdziwe wyniki głosowania, które miało miejsce przed jego wstrzymaniem - powiedział Budka.</p>
      <p>Dodał, że w ocenie klubu KO "doszło do rażącego złamania prawa". - Powinny być wyciągnięte konsekwencje, rzecz jasna polityczne - oświadczył. Dodał, że dalsze działania zależą od "prawdziwego, autentycznego wyniku głosowania".</p>
      <related>
        <a href="https://www.tvn24.pl/wiadomosci-z-kraju,3/szescioro-poslow-zgloszonych-do-nowej-krs,986763.html"/>
      </related>
      <p>- To, co się stało, może świadczyć o tym, że w każdej innej sytuacji, kiedy opcja rządząca nie będzie miała większości, a wiemy, że ta większość jest bardzo krucha, może dochodzić do podobnych sytuacji i parlament staje się miejscem fasadowym, w którym tego typu praktyki mogą doprowadzić do przerwania każdego głosowania, które nie będzie po myśli partii rządzącej - powiedział Budka.</p>
      <p>Kamila Gasiuk-Pihowicz przytoczyła słowa Ryszarda Kapuścińskiego, że na Zachodzie władzę ma ten, kto prawo stanowi, na Wschodzie ten, kto prawo łamie.</p>
      <p>- Rządy PiS ciągną Polskę na wschód, w stronę białoruskich standardów. Byliśmy świadkami najprawdopodobniej złamania prawa przez panią marszałek. Reasumpcja głosowania została przez nią zrozumiana jako głosowanie do skutku, aż zwycięży partia rządząca. Nie na tym polega reasumpcja głosowania - powiedziała posłanka Koalicji Obywatelskiej.</p>
      <h3>PiS wybrał członków do nowej KRS</h3>
      <p>Do nowej Krajowej Rady Sądownictwa izba wybrała zgłoszonych przez PiS Marka Asta (uzyskał 234 głosy), Arkadiusza Mularczyka, Bartosza Kownackiego oraz Kazimierza Smolińskiego (wszyscy trzej po 233 głosy). Niezbędnej liczby głosów nie uzyskały zgłoszone przez KO Gasiuk-Pihowicz (199 głosów) i przez Lewicę Joanna Senyszyn (196 głosów).</p>
      <p>Był to wynik drugiego z głosowań nad kandydaturami do nowej KRS. <a href="https://www.tvn24.pl/sejm-wybral-czlonkow-krs-nocne-glosowanie-powtorzone-przez-marszalek-elzbiete-witek,987314,s.html">Pierwsze zostało anulowane przez marszałek Witek, która uzasadniała decyzję o powtórzeniu głosowania prośbami posłów sygnalizujących, że nie działa system do głosowania.</a></p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/budka-bedziemy-zadac-od-pis-wycofania-dwoch-kandydatur-do-krs,987107.html"/>
        <a href="https://www.tvn24.pl/wiadomosci-z-kraju,3/szescioro-poslow-zgloszonych-do-nowej-krs,986763.html"/>
      </related>
    </article>
  </body>
</html>