<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/pramogos/parodos/si-savaitgali-vilniuje-svietimo-inovaciju-paroda-mokykla-2019/"/>
    <meta property="og:site_name" content="Made in vilnius"/>
    <meta property="article:published_time" content="2019-11-22T05:00:00+00:00"/>
    <meta property="og:title" content="Šį savaitgalį Vilniuje – švietimo inovacijų paroda „Mokykla 2019“"/>
    <meta property="og:description" content="Lapkričio 22–23 dienomis į Lietuvos parodų ir kongresų centrą „Litexpo“ kviečia švietimo inovacijų paroda „Mokykla 2019“. Šių metų parodos tema „Mokomės drauge“. Per dvi dienas bus galima aplankyti daugiau nei 160 edukacinių renginių, kuriuose bus gvildenami mokytojams ir tėvams aktualūs mokymo bei vaikų auklėjimo klausimai, pristatomos ugdymo metodikos, demonstruojamos naujausios..."/>
  </head>
  <body>
    <article>
      <h1>Šį savaitgalį Vilniuje – švietimo inovacijų paroda „Mokykla 2019“</h1>
      <address><time datetime="2019-11-22T05:00:00+00:00">22 Nov 2019, 05:00</time> by <a rel="author">Made in Vilnius</a></address>
      <p>Lapkričio 22–23 dienomis į Lietuvos parodų ir kongresų centrą „Litexpo“ kviečia švietimo inovacijų paroda „Mokykla 2019“. Šių metų parodos tema „Mokomės drauge“. Per dvi dienas bus galima aplankyti daugiau nei 160 edukacinių renginių, kuriuose bus gvildenami mokytojams ir tėvams aktualūs mokymo bei vaikų auklėjimo klausimai, pristatomos ugdymo metodikos, demonstruojamos naujausios priemonės ir technologijos, aptariami mokyklose veikiantys pavyzdžiai.</p>
      <p>Pirmą kartą šioje parodoje bus įrengta atskira tik mokytojų pokalbiams skirta erdvė, kur pedagogai gaus konsultacijas įvairiomis švietimo temomis: kaip mokyti iš emigracijos grįžusių ar migruojančių šeimų vaikus, turinčius specialiųjų ugdymosi poreikių mokinius, kaip didinti vaikų mokymosi motyvaciją, išlaikyti smalsumą. Bus kalbama apie gamtamokslį, lituanistinį, ankstyvąjį ugdymą, pedagogų kompetencijų tobulinimą.</p>
      <p>Švietimo politikos erdvėje bus diskutuojama apie mokinių pasiekimus – jų vertinimą, galimas kaitos kryptis, tarptautines tendencijas.</p>
      <p>Jauniausių lankytojų – mokinių – laukia populiariosios atradimų laboratorijos, šiemet jų net 9, jaunųjų tyrėjų mugė, karjeros specialistų konsultacijos ir kt.</p>
      <p>Švietimo, mokslo ir sporto ministerija, be kita ko, pristatys naują internetinę patyčių ir smurto prevencijos platformą REAGUOK.LT: čia mokytojai suras atsakymus į dažniausiai kylančius klausimus, vyks diskusijų forumas, atvejų analizės, bus skelbiami pamokų planai, naudinga literatūra.</p>
      <p>Nepamirštas ir pilietinis, medijų ir informacinio raštingumo ugdymas. Ateities mokyklos erdvėje (5.1 salė) bus galima išvysti ir premjerinį Šarūno Barto filmą „Sutemose“, apie filmą papasakos kūrybinė grupė.<br/>Prancūzų instituto kvietimu į Lietuvą nebe pirmą kartą atvyksta Prancūzijos medijų ir informacinio raštingumo centro (CLEMI) direktorius Serge‘as Barbet. Lapkričio 22 d. 1.3 salėje jis skaitys paskaitą tema ,,Suklastotos naujienos, informacijos painiava… Kaip ugdyti skaitmeninės visuomenės piliečius?“. Paskaita bus verčiama, po jos vyks diskusija. Prancūzijos medijų ir informacinio raštingumo centras kuria medijų ir informacinio raštingumo ugdymo priemones, organizuoja praktinius užsiėmimus mokyklose, šviečia mokytojus (Prancūzija nuo 2015 m. vykdo plačią informacinio raštingumo programą mokyklose).</p>
      <p>Parodos renginių akiratyje – ir diskusijos apie mokyklų vadovus (Švietimo politikos erdvė, 5.2 salė), pagalbą pradedantiems mokytojams (Mokytojų kambarys, 4 salė), naujų inovatyvių skaitmeninių mokymo priemonių pristatymas 1.2 salė), patyriminis mokymas 1.3 ir 3.1 salės, atradimų laboratorijos).</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>skaitytojai (-ų) įvertino</p>
      <p>Iki šiol nėra įvertinimų! Būkite pirmas, įvertinęs šį įrašą.</p>
      <related>
        <h4>Panašūs pranešimai</h4>
        <a href="https://madeinvilnius.lt/pramogos/parodos/vilniuje-bus-eksponuojami-litvako-l-seagallo-kuriniai/"/>
        <a href="https://madeinvilnius.lt/pramogos/parodos/politiniu-kaliniu-arestineje-atgims-gedimino-kalne-rastu-sukileliu-istorija/"/>
        <a href="https://madeinvilnius.lt/pramogos/parodos/mo-muziejus-kvies-jono-meko-zvilgsniu-patirti-6-ojo-desimtmecio-niujorko-atmosfera/"/>
        <a href="https://madeinvilnius.lt/pramogos/parodos/vilniuje-atidaroma-1863-1864-metu-sukileliams-skirta-paroda/"/>
        <a href="https://madeinvilnius.lt/pramogos/parodos/ndg-erdvese-eimunto-nekrosiaus-meno-fortas/"/>
        <a href="https://madeinvilnius.lt/pramogos/parodos/sukilimo-vadu-perlaidojimo-isvakarese-vilniaus-paveikslu-galerijoje-paroda-ir-moksline-diskusija/"/>
      </related>
    </article>
  </body>
</html>