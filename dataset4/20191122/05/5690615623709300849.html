<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837166-na-donechchini-sudili-pidlitka-za-minuvannya-torgovelnogo-tsentru"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T05:42:00+00:00"/>
    <meta property="og:title" content="На Донеччині судили підлітка за &quot;мінування&quot; торговельного центру"/>
    <meta property="og:description" content="КИЇВ. 22 листопада. УНН. Суд задовольнив клопотання Слов’янської місцевої прокуратури щодо застосування до 15-річного місцевого мешканця примусових …"/>
  </head>
  <body>
    <article>
      <h1>На Донеччині судили підлітка за "мінування" торговельного центру</h1>
      <address><time datetime="2019-11-22T05:42:00+00:00">22 Nov 2019, 05:42</time> by <a rel="author">Денис Масліков</a></address>
      <p><b>КИЇВ. 22 листопада. УНН.</b> Суд задовольнив клопотання Слов’янської місцевої прокуратури щодо застосування до 15-річного місцевого мешканця примусових заходів виховного характеру за неправдиве повідомлення про підготовку вибуху у громадському місці. Про це повідомляє <b>УНН</b> з посиланням на пресслужбу прокуратури Донецької області.</p>
      <p>Стороною обвинувачення доведено, що 28 грудня 2018 року неповнолітній студент одного з технікумів зателефонував із таксофона на лінію "102" Головного управління Національної поліції в Донецькій області та повідомив про мінування торговельного центру "Глобус", розташованого у Слов’янську, після чого спостерігав за розвитком подій, пов’язаних з евакуацією громадян та обстеженням будівлі правоохоронцями, із сусіднього двору.</p>
      <p>За вчинення суспільно-небезпечного діяння, що підпадає під ознаки кримінального правопорушення, передбаченого ч. 1 ст. 259 КК України, тобто завідомо неправдивого повідомлення про підготовку вибуху, який загрожує безпеці громадян, знищенням чи пошкодженням об'єктів власності, хлопця передано під нагляд законному представнику – бабусі, яка є його опікуном, та йому обмежено дозвілля строком на 1 рік.</p>
      <p>Нагадаємо, у Харкові не знайшли вибухівки у <a href="https://www.unn.com.ua/uk/news/1836570-u-kharkovi-ne-znayshli-vibukhivki-u-285-zaminovanikh-anonimom-obyektiv">285 "замінованих" анонімом об'єктів.</a></p>
    </article>
  </body>
</html>