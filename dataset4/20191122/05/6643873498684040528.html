<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/kommentar/i/70o9A9/reitan-og-stordalen-maa-ned-paa-jorda"/>
    <meta property="og:site_name" content="Bergens Tidende"/>
    <meta property="article:published_time" content="2019-11-22T05:08:32+00:00"/>
    <meta property="og:title" content="Reitan og Stordalen må ned på jorda"/>
    <meta property="og:description" content="Dei superrike står for enorme klimagassutslepp. Men det høge forbruket kan vere med på å ta oss over klimakneika."/>
  </head>
  <body>
    <article>
      <h1>Reitan og Stordalen må ned på jorda</h1>
      <h2>Dei superrike står for enorme klimagassutslepp. Men det høge forbruket kan vere med på å ta oss over klimakneika.</h2>
      <address><time datetime="2019-11-22T05:08:32+00:00">22 Nov 2019, 05:08</time> by <a rel="author">Jens Kihl</a></address>
      <p><b>Du og eg set igjen</b> eit større klimafotavtrykk enn kva jorda vår toler. Men det er som i eventyret om bukkane Bruse: Det kjem nokon som er mykje, mykje verre enn oss.</p>
      <p>Og dei kjem stadig oftare i privatfly.</p>
      <p>Kanskje har du sett saker som<a href="https://finansavisen.no/nyheter/personlig-oekonomi/2016/09/stordalens-kjoeper-nytt-privatfly"> «Stordalens kjøper nytt privatfly»</a> eller <a href="https://e24.no/naeringsliv/i/b5Qgke/her-er-roekkes-nye-privatfly">«Her er Røkkes nye privatfly»</a>. Om du berre er rik nok i dag, er sjansen stor for at du kan sigle gjennom lufta på dine eigne venger.</p>
      <p>I snitt står kvar nordmann for i overkant av åtte tonn CO₂-utslepp i året. Det er altfor mykje, men det er berre blåbær om du samanliknar med dei verkelege syndarane.</p>
      <p>Det blei også tre turar til Billund, der Rema 1000 eig halvparten av eit dansk slott. Som E24 skriv: «Av de seks turene til eller fra Billund, skjedde fire av reisene på samme dag.»</p>
      <p>Reitan-familien er ikkje åleine. I vår kunne <a href="https://www.nettavisen.no/okonomi/klima-stordalen-sliter-med-flyskam-floy-privatflyet-33-timer--i-april/3423679837.html">Nettavisen fortelje</a> om privatflyet til det dåverande ekteparet Stordalen: «Klima-utslippet til Petter Stordalens privatfly på én måned tilsvarer en nordmanns gjennomsnittlig kjøring av dieselbil i 19 år.»</p>
      <p><b>Slik har dei reist rundt</b> for å snakke til oss om klimaansvar og berekraftig kosthald.</p>
      <p>
        <a href="https://www.bt.no/btmeninger/kommentar/i/WbXw3g/realitetssjekk-i-klimasaka">Les også<br/>Hans Mjelva: Realitetssjekk i klimasaka</a>
      </p>
      <p>Desse rikingane blir symbol på eit stadig viktigare fenomen: Er du rik nok, er det nesten utenkjeleg at forbruket ditt ligg på eit ansvarleg nivå. Men klimagassutsleppa frå verdas rike går sjølvsagt ut over verdas fattige – og alle oss andre.</p>
      <p><b>Den svenske professoren</b> Stefan Gössling brukte Twitter-, Facebook- og Instagram-kontoane til kjendisar som Jennifer Lopez og Oprah Winfrey for å kartleggje privatflybruken deira.</p>
      <p>Ut frå kva Bill Gates delte om seg sjølv i sosiale medium, kunne professoren slå fast at flyreisene hans står for eit CO₂-avtrykk som er 10.000 gongar større enn for gjennomsnittsborgaren i verda, <a href="https://www.vg.no/nyheter/utenriks/i/GG8pL4/disse-kjendisene-forurenser-10000-ganger-mer-med-fly-enn-en-vanlig-person">kunne VG fortelje</a>.</p>
      <p>Men det er ikkje berre dei aller rikaste av oss som flyg utanom rute- og charterflya. I <a href="https://luftfartstilsynet.no/globalassets/dokumenter/nlr/fartoy.pdf">luftfartøyregisteret</a> kan ein finne hundrevis av fly som høyrer til privatpersonar og flyklubbar.</p>
      <p>Sjølv om mange av desse er småfly som har langt lågare utslepp enn jetflya til milliardærane, tvingar spørsmålet seg fram:</p>
      <p><b>Vil vi at privatfly</b> skal vere ein hobby og eit luksusgode i ei tid der vi bør leite etter alle tenkjelege kutt av klimagassutslepp?</p>
      <p>
        <a href="https://www.bt.no/nyheter/lokalt/i/GGXmA4/utsetter-klimavennlige-hurtigbaater">Les også<br/>Utsetter klimavennlige hurtigbåter</a>
      </p>
      <p>Det er ingen som veit kor store utsleppa er frå privatflyging i Noreg i dag. Det er altså vanskeleg å seie noko om omfanget. Betre tal her kunne vore viktig for å vite meir om omfanget.</p>
      <p>Men i takt med velstandsauken er det grunn til å tru at denne sektoren er i vekst.</p>
      <p><b>Ein årleg rapport </b>viser omfanget av «business aviation», altså forretningsluftfart, i Europa. <a href="https://www.ebaa.org/app/uploads/2018/01/EBAA-Economic-report-2017_compressed.pdf">European Business Aviation Association</a> meiner denne marknaden står for 5,5 prosent av flyginga i Noreg.</p>
      <p>Med nesten 22.000 avgangar ligg vi sjuande høgst i Europa. Landa over oss er stort sett land som Tyskland, Frankrike og Storbritannia: Statar med enorme økonomiar og ti-tjue gongar høgare innbyggjartal. Er det rett at vesle Noreg skal vere i denne klubben?</p>
      <p>Det finst ulike måtar å regulere dette på. Ein kan innføre ei høg flypassasjeravgift for å syte for at slik flyging kostar meir. Men det hjelper nok ikkje mot dei verkeleg, verkeleg rike.</p>
      <p><b>Ein britisk studie, </b>omtalt i <a href="https://amp.theguardian.com/business/2019/nov/04/call-for-ban-on-uk-private-jets-by-2025-as-flight-traffic-soars?__twitter_impression=true">The Guardian</a>, meiner britiske privat-jetfly kan stå for utslepp tilsvarande nesten ein halv million bilar. Førti prosent av turane skjedde utan passasjerar, berre fordi flyet skulle stå klart i nærleiken av eigaren.</p>
      <p>Britiske Labour jobbar no med eit mogeleg forbod mot privatfly på britiske flyplassar. Ein betre idé er likevel å setje ein sluttdato for fossile privatfly på norske flyplassar. Dette vil skape ein større marknad for småfly som går på elektrisitet.</p>
      <p>Vestlandet prøver no å ta ei leiande rolle nettopp i denne marknaden, og det er dei minste flya som lettast kan bli batteridrivne.</p>
      <p>Med ein ny elfly-politikk kan privatflygarane dermed skape ein større etterspurnad etter småflya. Dei er førebels altfor små og har for kort rekkjevidd til å bli brukt på den kommersielle marknaden, men som privatfly kan dei vere betre eigna.</p>
      <p>Då går privatflya frå å vere eit stort problem til å bli ein del av løysinga.</p>
      <p><b>Det er ein tanke</b> som fortener luft under vengene.</p>
      <related>
        <h4>Les også</h4>
        <a href="https://www.bt.no/btmeninger/leder/i/g7x6kJ/no-treng-bergen-ein-miljoepolitikk-som-fungerer"/>
        <a href="https://www.bt.no/btmeninger/leder/i/QoX3MQ/haap-i-luften"/>
        <a href="https://www.bt.no/btmeninger/leder/i/jdxnxq/storm-i-ei-oljetoenne"/>
        <a href="https://www.bt.no/innenriks/i/zGzXrv/hver-femte-nordmann-tror-ikke-paa-menneskeskapte-klimaendringer"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/pLOLqG/naa-begynner-bybanebyggingen-i-sentrum"/>
        <a href="https://www.bt.no/nyheter/lokalt/i/aw0wEE/naa-er-dette-naeringsbygget-paa-torgallmenningen-solgt"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/innenriks/i/EWkWVo/geir-isaksen-gaar-av-som-sjef-i-vy"/>
        <a href="https://www.bt.no/sport/i/EWkWO2/han-kan-bli-trener-for-nye-oeygarden-fk"/>
        <a href="https://www.bt.no/nyheter/lokalt/i/70o9zo/ordfoerer-vil-ta-imot-farlig-avfall-hvis-han-faar-tunnel"/>
      </related>
      <ol>
        <li>
          <a href="https://www.bt.no/tag/Klima">Klima</a>
        </li>
        <li>
          <a href="https://www.bt.no/tag/Flyskam">Flyskam</a>
        </li>
        <li>
          <a href="https://www.bt.no/tag/Fly">Fly</a>
        </li>
        <li>
          <a href="https://www.bt.no/tag/luftfart">luftfart</a>
        </li>
      </ol>
    </article>
  </body>
</html>