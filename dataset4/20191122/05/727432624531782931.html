<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/ikke-ga-i-netthandel-fellene/71839670"/>
    <meta property="og:site_name" content="Dinside"/>
    <meta property="article:published_time" content="2019-11-22T05:00:00+00:00"/>
    <meta property="og:title" content="Ikke gå i netthandel-fellene"/>
    <meta property="og:description" content="Når du skal handle alle gavene på nett, dukker det opp noen utfordringer. Her får du gode råd til sikker handel."/>
  </head>
  <body>
    <article>
      <h6 class="kicker">Black week og black friday</h6>
      <h1>Ikke gå i netthandel-fellene</h1>
      <h2>Når du skal handle alle gavene på nett, dukker det opp noen utfordringer. Her får du gode råd til sikker handel.</h2>
      <address><time datetime="2019-11-22T05:00:00+00:00">22 Nov 2019, 05:00</time> by <a rel="author">Eilin Lindvoll</a></address>
      <p>Stadig flere nordmenn handler på nett, og der vil også mye av julehandelen bli unnagjort.</p>
      <p>I år sier to av tre nordmenn mellom 30 og 40 år at de vil kjøpe julegavene på nett, ifølge en fersk DNB-undersøkelse. Aldri siden de begynte å måle handlevaner i julen, har det vært så mange som vil velge dette.</p>
      <p>PayPal gjennomførte også nettopp en undersøkelse i Norge hvor det kommer fram at en fjerdedel av oss planlegger å kjøpe over halvparten av julegavene på nett, og det er billetter til forskjellige arrangementer, bøker og elektronikk som er de mest populære gavekategoriene.</p>
      <related>
        <a href="https://www.dinside.no/okonomi/nordmenn-netthandler-for-37000-kroner-per-ar/71632690"/>
      </related>
      <p>Sannsynligheten er stor for at noen av disse kommer til å benytte seg av black week- og black friday-tilbudene i kommende uke, hvis de ikke allerede har kjøpt noe under black month-kampanjene.</p>
      <p>Dinside har samlet ekspertenes beste tips for sikker netthandel fram mot jul.</p>
      <h3>Vi er «det svakeste leddet»</h3>
      <p>Ettersom forbrukerne handler fra flere nettbutikker, blir sikkerheten et viktig aspekt. Spesielt når forbrukerne kjøper gaver til familien, ønsker de å være sikre på at varen kommer fram i tide <i>og </i>at de forblir beskyttet dersom noe skulle gå galt.</p>
      <p>- Bedrifter og betalingstjenester jobber hardt for å sikre netthandelen, og er flinke på dette, men noen ganger viser det seg at det er menneskene som er «det svakeste leddet», sier Jonas Breding, nordisk PayPal-sjef, til Dinside.no.</p>
      <p>Når det kommer til cybersikkerhet, bruker seks av ti forbrukere det samme passordet på ulike kontoer. I tillegg er det mange som skriver inn kredittkortdetaljer på ukjente nettsider, ifølge ham.</p>
      <aside>Fem tips til sikker netthandel<br/>  1. <b>Benytt sterke passord.</b> Dette tipset har du sikkert hørt mange ganger før, likefullt er det en veldig enkel kjerneregel. I tillegg bør de skiftes ut regelmessig, spesielt når du har vært koblet til et åpent nettverk. Et sterkt passord kan for eksempel bestå av minimum åtte tegn, satt sammen av små og store bokstaver, tall og spesialtegn. Et tips kan være å sette sammen et ord, basert på forbokstavene til favorittartistene dine.<br/>  2. <b>Skaff deg kunnskap om produktet og selgeren. </b>Det kan være smart å undersøke nettbutikken litt før du handler fra den. Gjør et raskt søk på nettet, spør venner om råd, og les hva slags anmeldelser nettbutikken har fått fra tidligere kjøpere. Det kan også være lurt å undersøke nettbutikkens side på sosiale medier.<br/>  3. <b>Hvis et tilbud høres for godt ut til å være sant, er det sannsynligvis det. </b>Vær like kritisk når du handler på nett som du ville vært andre steder. Gå gjennom vilkår og betingelser, samt returrett. Selv om nettbutikker ofte tilbyr lavere priser enn de tradisjonelle butikkene, må du passe deg for urimelig lave kupp-priser eller unormalt attraktive løfter.<br/>  4. <b>Ikke stol blindt på linkene. </b>Sjekk nettadressene nøye når du handler. Prøv å skrive de inn manuelt, eller sjekk den endelige linken nøye. Vært spesielt oppmerksom på linker du mottar på e-post, bannere eller meldinger. Selv om du får noe tilsendt fra en venn, kan det hende at det er et virus. Hvis nettadressen består av et tilfeldig utvalg av bokstaver og tall, eller den ser mistenkelig ut på et annet vis, er det viktig at du ikke skriver inn noen personlige eller økonomiske data.<br/>  5. <b>Unngå sosial manipulering. </b>Svindelangrep involverer vanligvis en form for sosial manipulering, der svindlere lurer forbrukere til å gi de sensitiv data, som innlogging eller passord. Slik svindel innebærer vanligvis at forbrukerne mottar en e-post eller annen form for kommunikasjon, der svindlerne forsøker å frembringe en frykt eller lignende følelser hos offeret, som fører til at de deler sensitiv informasjon. Siden sosial manipulering involverer et menneskelig element, kan det være vanskelig å forhindre disse angrepene. Du må derfor alltid være skeptisk og årvåken. I tillegg bør du aktivere spamfilteret og oppdatere maskinvaren når du blir bedt om det.<br/><i>Kilde: Nordisk PayPal-sjef Jonas Breding</i></aside>
      <h3>- Bruk kredittkort</h3>
      <p>Dersom du planlegger «å slå deg løs» på nett i løpet av black friday-uka og få unna en god deg av årets julegavehandel, anbefaler samtlige eksperter vi har snakket med tidligere at du bruker kredittkort til å betale.</p>
      <related>
        <a href="https://www.dinside.no/okonomi/forbrukerradet-kraftig-ut-mot-ny-betalingslosning-i-fysiske-butikker/70261251"/>
      </related>
      <p>Det er fordi du da får ekstra beskyttelse gjennom finansavtaleloven, særlig fra <a href="https://lovdata.no/lov/1999-06-25-46/%C2%A754b">bestemmelsen</a> om at kredittyter har det samme ansvaret som selgeren når det betales med kredittkort.</p>
      <p>- Hvis det er feil og mangler på varer og tjenester du har kjøpt på kreditt, og selger ikke evner å ordne opp, kan du rette kravet til kredittyter, som stort sett er banken din, forklarer Elisabeth Realfsen i Finansportalen.</p>
      <p>
        <b>Men ulempene med kredittkorthandel viser seg når du ikke betaler tilbake hele fakturaen innen forfallsdatoen. Da begynner nemlig de høye rentene å løpe.</b>
      </p>
      <related>
        <a href="https://www.dinside.no/okonomi/kredittregningen-kan-oke-med-17000-kroner-innen-du-betaler-det-du-skylder/70472260"/>
      </related>
      <p>- Kredittkort bør brukes som betalingsmiddel, ikke som kilde til å ta opp lån. Når det brukes til betaling, høster du fordelene av kredittkortet, uten ulempene som de høye rentene medfører, understreker Realfsen.</p>
      <h3>Har kjøperbeskyttelse</h3>
      <p>Hvis forbrukerne kjøper noe ved hjelp av PayPal og ikke mottar varen, eller den viser seg å avvike vesentlig fra beskrivelsen, kan de i enkelte tilfeller benytte seg av kjøperbeskyttelsen.</p>
      <p>Her har forbrukerne 180 dager på å opprette en tvist etter at betalingen er gjennomført, enten de har fått feil ting, størrelse eller farge. Dersom forbrukerne ombestemmer seg etter kjøpet, og gjør en avtale med selgeren, dekker PayPal fraktkonstnader via Refunded Returns-programmet sitt.</p>
      <p>Forbrukerne kan få refundert opptil 12 ganger årlig per person, til 250 kroner per refusjon.</p>
      <p>Også om du handler med Klarna hos én eller flere av deres norske nettbutikker, er det ingen risiko for verken deg som forbruker eller butikken for å lide økonomisk tap av svindel.</p>
      <p>- Vi dekker nemlig den økonomiske risikoen for både forbrukeren og nettbutikken for alle kjøp. For å beskytte kundene, har vi også kjøperbeskyttelse, som blant annet sørger for at de aldri blir nødt til å betale for et kjøp de ikke har gjort, sier markedsdirektør Thomas Elvestad i Klarna til Dinside.no.</p>
      <p>Har du betalt for varen via dem og ikke mottar den, eller mottar en vare med feil, blir det innbetalte beløpet returnert til deg. En ekstra trygghet for mange er også at du får varsel via vår app om kjøp har blitt gjort. Her får du også full oversikt over alle kjøp du har foretatt, legger han til.</p>
      <related>
        <h4>sjekk din kommune:</h4>
        <a href="https://www.dinside.no/okonomi/her-netthandler-de-mest/71545265"/>
      </related>
    </article>
  </body>
</html>