<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/kosmos/arthro/o_netaniaxou_kataggelei_praksikopima_enantion_tou-588805/"/>
    <meta property="og:site_name" content="Real.gr"/>
    <meta property="article:published_time" content="2019-11-22T05:38:00+00:00"/>
    <meta property="og:title" content="Νέο «φρένο» της Γερουσίας των ΗΠΑ σε απόφαση για τη γενοκτονία των Αρμενίων"/>
    <meta property="og:description" content="Ο πρωθυπουργός του Ισραήλ Μπενιαμίν Νετανιάχου κατήγγειλε “πραξικόπημα” εναντίον του μετά την απαγγελία κατηγοριών σε βάρος του για διαφθορά από τη δικαιοσύνη, υποσχόμενος ότι “δεν θα εγκαταλείψει”."/>
  </head>
  <body>
    <article>
      <h1>
        <a href="https://www.real.gr/kosmos/arthro/neo_freno_tis_gerousias_ton_ipa_se_apofasi_gia_ti_genoktonia_ton_armenion-588803/">Νέο «φρένο» της Γερουσίας των ΗΠΑ σε απόφαση για τη γενοκτονία των Αρμενίων</a>
      </h1>
      <address><time datetime="2019-11-22T05:38:00+00:00">22 Nov 2019, 05:38</time> by <a rel="author">ant1news</a></address>
      <p>
        <b>Ο πρωθυπουργός του Ισραήλ Μπενιαμίν Νετανιάχου κατήγγειλε “πραξικόπημα” εναντίον του μετά την απαγγελία κατηγοριών σε βάρος του για διαφθορά από τη δικαιοσύνη, υποσχόμενος ότι “δεν θα εγκαταλείψει”.</b>
      </p>
      <p>Λίγο νωρίτερα, ο γενικός εισαγγελέας Αβιχάι Μάντελμπλιτ είχε ανακοινώσει ότι απήγγειλε κατηγορίες κατά του μακροβιότερου πρωθυπουργού στην Ιστορία του Ισραήλ για διαφθορά, απάτη και κατάχρηση της εμπιστοσύνης σε τρεις διαφορετικές υποθέσεις.</p>
      <p>“Αυτό που συμβαίνει εδώ είναι μια προσπάθεια να γίνει πραξικόπημα εναντίον του πρωθυπουργού”, δήλωσε ο Νετανιάχου, ο πρώτος εν ενεργεία Ισραηλινός πρωθυπουργός σε βάρος του οποίου απαγγέλλονται κατηγορίες, καλώντας να “ερευνηθούν οι ερευνητές” που διεξήγαγαν τις έρευνες σε βάρος του.</p>
      <p>Από την Ιερουσαλήμ, με εκδικητικό τόνο, ο Νετανιάχου κατήγγειλε κατά τη διάρκεια συνέντευξης Τύπου “ψευδείς κατηγορίες υποκινούμενες από πολιτικές σκοπιμότητες”, που έχουν στόχο “την ανατροπή του”. Αλλά τόνισε: “δεν είμαι έτοιμος να εγκαταλείψω”.</p>
      <p>Στη σημαντικότερη υπόθεση, ο Νετανιάχου κατηγορείται ότι έκανε χάρες στον πρόεδρο ενός ομίλου τηλεπικοινωνιών με αντάλλαγμα μια ευνοϊκή κάλυψη και προβολή του από ένα από τα μέσα ενημέρωσης αυτού του ομίλου.</p>
      <p>Στις δύο άλλες δύο υποθέσεις, ο Νετανιάχου θεωρείται ύποπτος για δωροδοκία, ότι λάμβανε πολυτελή δώρα από δισεκατομμυριούχους και ότι προσπάθησε να εξασφαλίσει άρθρα ευνοϊκά στη μεγαλύτερη ημερήσια εφημερίδα της χώρας.</p>
      <p>Σε τηλεοπτική του ομιλία λίγο μετά την απαγγελία κατηγοριών εναντίον του, ο Νετανιάχου ισχυρίστηκε ότι η έρευνα σε βάρος του κηλιδώθηκε από μεροληψία, και ο ίδιος αρνήθηκε όλα τα αδικήματα. Είπε επίσης ότι οι ερευνητές “δεν κυνηγούν την αλήθεια, κυνηγούν εμένα”.</p>
      <p>Ο 70χρονος Νετανιάχου παραμένει πρωθυπουργός καθώς ο αντίπαλός του, ο κεντρώος Μπένι Γκαντζ δεν κατάφερε να σχηματίσει κυβέρνηση συνασπισμού μετά τις εκλογές του Σεπτεμβρίου.</p>
    </article>
  </body>
</html>