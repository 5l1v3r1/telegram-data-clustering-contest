<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/490897-o-kanonas-tis-meiopsifias/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T05:15:06+00:00"/>
    <meta property="og:title" content="Ο κανόνας της μειοψηφίας"/>
    <meta property="og:description" content="Οι δημοσκοπήσεις δεν λένε πάντα την αλήθεια - ειδικά αν κάποιος δεν θέλει να την αντικρίσει. Ομως, όταν η ερώτηση είναι του τύπου «συμφωνώ ή δεν συμφωνώ»"/>
  </head>
  <body>
    <article>
      <h1>Ο κανόνας της μειοψηφίας</h1>
      <address>
        <time datetime="2019-11-22T05:15:06+00:00">22 Nov 2019, 05:15</time>
      </address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/490897-o-kanonas-tis-meiopsifias/#">Facebook 0</a>
        </li>
        <li>
          <a href="https://www.eleftherostypos.gr/apopseis/490897-o-kanonas-tis-meiopsifias/#">Twitter</a>
        </li>
        <li>
          <a href="https://www.eleftherostypos.gr/apopseis/490897-o-kanonas-tis-meiopsifias/#">LinkedIn</a>
        </li>
        <li>
          <a href="https://www.eleftherostypos.gr/apopseis/490897-o-kanonas-tis-meiopsifias/#">Περισσότερα</a>
        </li>
      </ul>
      <p>Οι δημοσκοπήσεις δεν λένε πάντα την αλήθεια – ειδικά αν κάποιος δεν θέλει να την αντικρίσει. Ομως, όταν η ερώτηση είναι του τύπου «συμφωνώ ή δεν συμφωνώ» -και οι διαφορές είναι μεγάλες- τότε έρχεται η στιγμή της αλήθειας, που είναι πάντοτε σκληρή για ορισμένους.</p>
      <figure>
        <img src="https://www.eleftherostypos.gr/wp-content/uploads/2019/06/tzanakis-arthrografos-1.jpg"/>
      </figure>
      <ul>
        <li/>
        <li/>
        <li/>
      </ul>
      <p>Γράφει ο <a href="https://www.eleftherostypos.gr/tag/%CF%83%CF%84%CE%AD%CF%86%CE%B1%CE%BD%CE%BF%CF%82-%CF%84%CE%B6%CE%B1%CE%BD%CE%AC%CE%BA%CE%B7%CF%82/"><b>Στέφανος Τζανάκης</b></a></p>
      <p>Για παράδειγμα, στη χθεσινή δημοσκόπηση της Pulse, που δημοσιοποιήθηκε από τον ΣΚΑΪ, οι πολίτες τάσσονται για άλλη μία φορά αναφανδόν υπέρ της κατάργησης του πανεπιστημιακού ασύλου – κι αυτό παρά το γεγονός ότι έχουν προηγηθεί τα γεγονότα της ΑΣΟΕΕ, που τόσο σκληρά καταγγέλθηκαν από την αξιωματική αντιπολίτευση.<br/>Τι σημαίνουν όλα αυτά; Μα, το προφανές – η ελληνική κοινωνία γνωρίζει πολύ καλά ότι το πρόβλημα στην ανώτατη εκπαίδευση δεν έγκειται σήμερα στη διασφάλιση της ακαδημαϊκής ελευθερίας, που είναι δεδομένη – και απειλείται μόνον από εκείνους που δήθεν μάχονται για να απελευθερώσουν την κοινωνία, αλλά δεν εννοούν να αφήσουν πανεπιστημιακούς και φοιτητές να εκφράζονται ελεύθερα…</p>
      <p>Τα ίδια -και μάλιστα με ακόμα μεγαλύτερο ποσοστό αποδοχής- ισχύουν και στο ερώτημα σχετικά με τη θεσμοθέτηση άδειας εισόδου στα πανεπιστήμια, ώστε να μπορεί να μπαίνει σε αυτά μόνον όποιος έχει κάποιο λόγο να το κάνει.</p>
      <p>Σημειώνεται ότι πρόκειται για ένα μέτρο που ισχύει σε όλο τον υπόλοιπο πλανήτη – και δεν θίγει στο παραμικρό την ελευθερία της πανεπιστημιακής κοινότητας να έχει τις απόψεις της και να τις συζητά, να τις διαδίδει ή να αντιμάχεται για αυτές.<br/>Ολα αυτά φαντάζουν αυτονόητα, αλλά μάλλον δεν είναι για το πολιτικό μας σύστημα – κυρίως για την αξιωματική αντιπολίτευση, που ως κυβέρνηση είχε επαναφέρει το θεσμό του ασύλου. Οι δημοσκοπήσεις το λένε καθαρά – η πολιτική γραμμή του ΣΥΡΙΖΑ είναι μειοψηφική στην ελληνική κοινωνία.</p>
      <p>Θα μπορούσε κάποιος να αντιτείνει ότι πάντοτε ήταν μειοψηφικές οι απόψεις του ΣΥΡΙΖΑ αλλά έφτασε στο 35% και συγκρατήθηκε στο 31,5% στις τελευταίες εκλογές. Πράγματι, έτσι έγιναν τα πράγματα αλλά μετά από κάθε εκλογική διαδικασία, ο πίνακας με τα ποσοστά των κομμάτων αρχίζει να γράφεται ξανά. Και είναι ενδιαφέρον ότι παρά τη «δομική» αντιπολίτευση που ασκεί ο ΣΥΡΙΖΑ, παρουσιάζει απώλειες στην πρόθεση ψήφου – μικρές, αλλά υπαρκτές. Το ερώτημα. Δε. που πρέπει να απαντήσουν τα στελέχη του είναι αν νιώθουν ότι με αυτή τη «γραμμή» θα ανακάμψουν…</p>
      <p>
        <i>
          <b>Από την έντυπη έκδοση</b>
        </i>
        <br/>
        <i>
          <b>*Ο Στέφανος Τζανάκης είναι διευθυντής έκδοσης του Ελεύθερου Τύπου</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/490897-o-kanonas-tis-meiopsifias/#">Facebook 0</a>
        </li>
        <li>
          <a href="https://www.eleftherostypos.gr/apopseis/490897-o-kanonas-tis-meiopsifias/#">Twitter</a>
        </li>
        <li>
          <a href="https://www.eleftherostypos.gr/apopseis/490897-o-kanonas-tis-meiopsifias/#">LinkedIn</a>
        </li>
        <li>
          <a href="https://www.eleftherostypos.gr/apopseis/490897-o-kanonas-tis-meiopsifias/#">Περισσότερα</a>
        </li>
      </ul>
    </article>
  </body>
</html>