<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-senati-ssha-vimagayut-oprilyudniti-rozmovi-baydena-i-poroshenka-pro-shokina-330498_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T05:05:00+00:00"/>
    <meta property="og:title" content="У Сенаті США вимагають оприлюднити розмови Байдена і Порошенка про Шокіна"/>
    <meta property="og:description" content="Імпічмент президента США розходиться колами по воді, зачіпаючи багатьох"/>
  </head>
  <body>
    <article>
      <h1>У Сенаті США вимагають оприлюднити розмови Байдена і Порошенка про Шокіна</h1>
      <h2>Імпічмент президента США розходиться "колами по воді", зачіпаючи багатьох</h2>
      <address>
        <time datetime="2019-11-22T05:05:00+00:00">22 Nov 2019, 05:05</time>
      </address>
      <p>Оприлюднені розмови президентів України і США створили прецедент: тепер в Сенаті вимагають оприлюднити і розмови інших осіб.</p>
      <p>Голова юридичного комітету Сенату США Лінсді Грем зажадав у держсекретаря Майка Помпео документи щодо розмов Петра Порошенка та <a href="https://dt.ua/UKRAINE/u-spravu-schodo-burisma-dodali-novu-stattyu-gpu-330346_.html"><b>Джо Байдена</b></a>, що стосуються звільнення Віктора Шокіна з посади генпрокурора, повідомляє Українська правда.</p>
      <p> За словами сенатора, 11, 18 і 19 лютого 2016 року Байден мав серію телефонних розмов з Президентом України Петром Порошенком, у яких порушувалося питання "звільнення генерального прокурора Шокіна за нібито корупцію". Ще одна телефонна розмова між ними відбулася 22 березня 2016 року, якраз за тиждень до того, як Шокін був усунутий з посади.</p>
      <p>"Як я розумію, 4 лютого 2016 року, Генеральна прокуратура під керівництвом Віктора Шокіна оголосила про арешт майна засновника української газовидобувної компанії Burisma Миколи Злочевського… Гантер Байден через Twitter почав "переслідувати" тодішнього заступника держсекретаря Тоні Блінкена, який тривалий час був радником віцепрезидента Байдена, вказуючи, що обидва могли б ініціювати переговори стосовно розслідування Шокіним діяльності Burisma. У той час Гантер Байден обіймав посаду члена ради директорів Burisma".</p>
      <p>Тож аби з'ясувати роль Байдена "у звільненні генпрокурора Шокіна задля припинення розслідування діяльності компанії, де працював його син", голова юридичного комітету Сенату затребував у держсекретаря документи й стенограми телефонних розмов між Байденом та Порошенком у зазначені дати.</p>
      <p>Раніше повідомлялося про те, що ГПУ переглядає справи, які стосуються <b><a href="https://dt.ua/POLITICS/gpu-pereglyadaye-spravi-schodo-burisma-vklyuchayuchi-epizod-iz-sinom-baydena-ryaboshapka-325323_.html">нафтогазової компанії Burisma</a></b>, серед них може бути епізод з сином колишнього віце-президента США Джо Байдена Хантера.</p>
      <p>Як інформувало <b>DT.UA</b>, оточення Трампа давно <b><a href="https://dt.ua/POLITICS/dzhuliani-priyide-v-ukrayinu-naperedodni-inavguraciyi-zelenskogo-310873_.html">цікавлять напрацювання Генпрокуратури по справі Burisma</a></b>, в наглядову раду якої входив син Джо Байдена Хантер. Власник Burisma Микола Злочевський обіймав посаду міністра екології в уряді Миколи Азарова з липня 2010 року по квітень 2012 року. В кінці 2014 року Злочевський покинув Україну, пізніше його оголосили в розшук</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL3d3dy5wcmF2ZGEuY29tLnVhLw==">Українська правда</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>