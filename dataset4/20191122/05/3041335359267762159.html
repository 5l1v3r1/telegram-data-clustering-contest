<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T05:24:11+00:00"/>
    <meta property="og:title" content="Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο"/>
    <meta property="og:description" content="Οταν η Τουρκία «συνεχίζει να επαναλαμβάνει ότι θα ανοίξει τις «πόρτες», αυτό που κάνουν οι μετανάστες είναι να μετακινούνται πιο κοντά σε αυτές», είπε ο κ. Κουμουτσάκος σε συνέντευξή του στο Γαλλικό Πρακτορείο Ειδήσεων."/>
  </head>
  <body>
    <article>
      <h6 class="kicker">Εκβιασμός Τούρκων στην Ευρώπη</h6>
      <h1>Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</h1>
      <h2>Οταν η Τουρκία «συνεχίζει να επαναλαμβάνει ότι θα ανοίξει τις «πόρτες», αυτό που κάνουν οι μετανάστες είναι να μετακινούνται πιο κοντά σε αυτές», είπε ο κ. Κουμουτσάκος σε συνέντευξή του στο Γαλλικό Πρακτορείο Ειδήσεων.</h2>
      <address><time datetime="2019-11-22T05:24:11+00:00">22 Nov 2019, 05:24</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ανησυχία για τις απειλές του προέδρου της Τουρκίας<a href="https://www.in.gr/tags/%cf%84%ce%bf%cf%85%cf%81%ce%ba%ce%af%ce%b1%cf%82/"> </a>Ρετζέπ Ταγίπ Ερντογάν και άλλων τούρκων αξιωματούχων περί «ανοίγματος των θυρών» στην Ευρώπη εξέφρασε o Γιώργος Κουμουτσάκος, αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, σε συνέντευξή του στο Γαλλικό Πρακτορείο Ειδήσεων (AFP) κατά τη διάρκειά επίσκεψής του στην Ουάσιγκτον.</p>
      <h3>«Να σταματήσει τον εκβιασμό»</h3>
      <p>Οταν η Τουρκία «συνεχίζει να επαναλαμβάνει ότι θα ανοίξει τις «πόρτες», αυτό που κάνουν οι μετανάστες είναι να μετακινούνται πιο κοντά σε αυτές, περιμένοντας να ανοίξουν», είπε ο κ. Κουμουτσάκος, σημειώνοντας ότι από τον Μάιο οι αφίξεις των μεταναστών στις ελληνικές ακτές έχουν αυξηθεί κατά 240%.</p>
      <p>
        <a href="https://www.in.gr/2019/11/22/greece/giatros-panagiotis-rafail-se-treis-mines-tha-exoume-kali-eikona-gia-ta-apotelesmata-tis-therapeias/">Γιατρός Παναγιώτης Ραφαήλ : Σε τρεις μήνες θα έχουμε καλή εικόνα για τα αποτελέσματα της θεραπείας</a>
      </p>
      <p>Δήλωσε επίσης ότι η Τουρκία οφείλει να σταματήσει να «εκβιάζει», εάν θέλει περισσότερη ευρωπαϊκή βοήθεια. Εντούτοις, η Ελλάδα θα επιθυμούσε η Ευρωπαϊκή Ενωση να δει θετικά το αίτημα της Τουρκίας για βοήθεια πέραν των 6 δισ. ευρώ που συμφωνήθηκε να δοθεί το 2016 για την ανάσχεση των μεταναστευτικών ροών.</p>
      <p>«Το γεγονός όμως ότι η Τουρκία ζήτησε αυτά τα κονδύλια με εκβιασμούς ή απειλές, δεν δημιουργεί το κατάλληλο πολιτικό κλίμα για τους Ευρωπαίους ώστε να αποφασίσουν να τα δώσουν», τόνισε ο κ. Κουμουτσάκος.</p>
      <h4>Συζητήσεις με τις ΗΠΑ</h4>
      <p>«Η Ευρώπη δεν μπορεί να ενεργήσει υπό εκβιασμούς και απειλές. Οπως οι Ευρωπαίοι θα πρέπει να κατανοήσουν την κατάσταση με την οποία είναι αντιμέτωπη η Τουρκία, έτσι και η Αγκυρα θα πρέπει από την πλευρά της να συνειδητοποιήσει ότι δεν είναι αυτός ο τρόπος να διαπραγματεύεσαι με την Ευρώπη», πρόσθεσε.</p>
      <p>Ο κ. Κουμουτσάκος ανέφερε, επίσης, ότι συζήτησε τη στάση της<br/>Ελλάδας με αμερικανούς αξιωματούχους και τον υπηρεσιακό υπουργό Εσωτερικής Ασφάλειας των ΗΠΑ Τσαντ Γουλφ και εξήγησε ότι η Ελλάδα θέλει ενισχυμένη συνεργασία με τις ΗΠΑ, συμπεριλαμβανομένων των συνοριακών ελέγχων, αλλά πως οι συνθήκες στις δύο χώρες δεν είναι παρεμφερείς.</p>
      <p>Πηγή: ΑΠΕ</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>