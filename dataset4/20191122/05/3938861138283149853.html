<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/people-newspaper/_neonilla-svyetozarova-vigotovlyaye-sukni-iz-sobachoyi-shersti/939269"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T05:36:00+00:00"/>
    <meta property="og:title" content="Неонілла Свєтозарова виготовляє сукні із собачої шерсті"/>
    <meta property="og:description" content="&amp;mdash;&amp;ensp;Маю двох собачок породи бішон фрізе або французька болонка &amp;mdash; Купідона й Афіну. Їх треба вичісувати, а влітку &amp;mdash; стригти. Їхня шерсть м'яка і кучерява, не спричиняє алергії. Вирішила з неї щось робити, &amp;mdash; каже 54-річна Неонілла СВЄТОЗАРОВА із села Тахтаулове неподалік ..."/>
  </head>
  <body>
    <article>
      <h1>Неонілла Свєтозарова виготовляє сукні із собачої шерсті</h1>
      <address><time datetime="2019-11-22T05:36:00+00:00">22 Nov 2019, 05:36</time> by <a rel="author">Ярослава ФОНІНА</a></address>
      <p>— Маю двох собачок породи бішон фрізе або французька болонка — Купідона й Афіну. Їх треба вичісувати, а влітку — стригти. Їхня шерсть м'яка і кучерява, не спричиняє алергії. Вирішила з неї щось робити, — каже <b>54-річна Неонілла</b> <b>СВЄТОЗАРОВА</b> із села Тахтаулове неподалік Полтави. Вісім років виготовляє одяг із собачої шерсті.</p>
      <p>Неоніла Свєтозарова раніше жила у Кам'янському на Дніпропетровщині. 2016-го переїхала на Полтавщину. В обласному центрі живуть її донька та онуки.</p>
      <p>— У Кам'янському працювала вчителем художньої культури й образотворчого мистецтва, — розповідає. — Прядіння із собачої шерсті було лише хобі. А тут стало бізнесом, бо роботи за фахом знайти не можу.</p>
      <p>Нитки із собачої шерсті пряде на старій прядці. Потім плете з них шкарпетки, рукавиці, жилети, пояси, валянки та сукні.</p>
      <p>— Пік замовлень припадає на осінньо-зимовий період, — каже. — Багато речей поїхали за кордон — у Німеччину, Молдову, країни Балтії. Вони гарно носяться. Їх перуть руками у теплій воді без хлору й порошків. Додають рідке мило, шампунь та ополіскувач. Сушать на горизонтальних поверхнях. Одяг із собачої шерсті допомагає при застудах — добре прогріває тіло і водночас "дихає". Також помічний при хворобах судин, суглобів, поліартритах. Собача шерсть хоч і м'яка та приємна на дотик, але трохи колеться. Це розганяє кров, покращує її циркуляцію. У шкарпетках із собачої шерсті ноги не пітніють.</p>
      <p>Рукавиці та шкарпетки Неоніла Свєтозарова продає по 200–250 грн, валянки коштують 400 грн. Найдорожче обійдуться жилети — майже 6 тис. грн. Їх замовляють клієнти з-за кордону.</p>
      <p>— Якось отримала незвичайне замовлення — створити пальто. Собачу шерсть треба було "посадити" на трикотаж. Візерунок зробила під петриківський розпис. Потім почала виготовляти із собачої шерсті сукні. Прикрашаю їх квітами й пейзажами. Для візерунків замовляю в інтернеті овечу різнокольорову вовну.</p>
    </article>
  </body>
</html>