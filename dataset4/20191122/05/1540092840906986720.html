<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/198202/dimetopi-epithesi-mitsotaki-se-tsipra-kai-gennimata-to-prosfygiko-se-proto-plano"/>
    <meta property="og:site_name" content="CNN.gr"/>
    <meta property="article:published_time" content="2019-11-22T05:26:27+00:00"/>
    <meta property="og:title" content="Διμέτωπη επίθεση Μητσοτάκη σε Τσίπρα και Γεννηματά – Το προσφυγικό σε πρώτο πλάνο"/>
    <meta property="og:description" content="Πέτυχε το στόχο της διεθνοποίησης του μεταναστευτικού και προσφυγικού σε ό,τι αφορά το άσυλο και την ανάδειξη του που ήθελε ο Κυριάκος Μητσοτάκης, καθώς η..."/>
  </head>
  <body>
    <article>
      <h1>Διμέτωπη επίθεση Μητσοτάκη σε Τσίπρα και Γεννηματά – Το προσφυγικό σε πρώτο πλάνο</h1>
      <h2>Πέτυχε το στόχο της διεθνοποίησης του μεταναστευτικού και προσφυγικού σε ό,τι αφορά το άσυλο και την ανάδειξη του που ήθελε ο Κυριάκος Μητσοτάκης, καθώς η Τουρκία αντέδρασε έντονα κατηγορώντας τον Έλληνα πρωθυπουργό ότι επιχειρεί τη χειραγώγηση της κοινής γνώμης μέσω «αλλοίωσης των γεγονότων». </h2>
      <figure>
        <img src="https://cdn.cnngreece.gr/media/com_news/users/771/evagelosgiakoumis.jpg"/>
      </figure>
      <p>Ευάγγελος Γιακουμής, CNN Greece 07:26 , 22 November 2019</p>
      <p>Με την δήλωση αυτή ο εκπρόσωπος του τουρκικού υπουργείου εξωτερικών προκάλεσε την αντίδραση του Κυριάκου Μητσοτάκη που, ευρισκόμενος στο Ζάγκρεμπ στο συνέδριο του ΕΛΚ και μιλώντας σε διεθνές ακροατήριο, έστειλε <b>ξεκάθαρο μήνυμα</b> στην Τουρκία λέγοντας πως <b>οφείλει να εκπληρώσει το κομμάτι που της αναλογεί.</b></p>
      <p>Ταυτόχρονα, ο κ. Μητσοτάκης απάντησε και στις αναφορές του τουρκικού υπουργείου Εξωτερικών, σημειώνοντας ότι «έχουμε ήδη αλλάξει, ως νέα κυβέρνηση, τη νομοθεσία για το άσυλο ώστε να εξετάζουμε αιτήσεις πιο αποτελεσματικά. Δημιουργούμε καινούργια προαναχωρησιακά κέντρα στα νησιά μας. Αντιμετωπίζουμε το φλέγον ζήτημα των ασυνόδευτων ανηλίκων. Και, φυσικά, παρά τις εντελώς αβάσιμες κατηγορίες, εξακολουθούμε να διασώζουμε εκατοντάδες ανθρώπους στη θάλασσα κάθε μήνα».</p>
      <p>
        <a href="https://www.cnn.gr/news/politiki/story/198154/minyma-mitsotaki-se-agkyra-h-eyropi-den-ekviazetai-sto-metanasteytiko">
          <b>Μήνυμα Μητσοτάκη σε Άγκυρα: Η Ευρώπη δεν εκβιάζεται στο μεταναστευτικό</b>
        </a>
      </p>
      <p>Το <a href="https://www.cnn.gr/eidhseis/tag/24773/prosfygiko-metanasteytiko"><b>προσφυγικό και μεταναστευτικό</b> </a>αναδεικνύεται σε πρώτη προτεραιότητα της κυβέρνησης και, μετά την ανακοίνωση των συγκεκριμένων μέτρων σε ό,τι αφορά τα προαναχωρησιακά κέντρα κλειστού τύπου και τις υπόλοιπες δράσεις που προβλέπει το πρόγραμμα, ο κ. Μητσοτάκης πρόκειται σήμερα και, υπό το βάρος των επιθέσεων της Τουρκίας, να απαντήσει στον <a href="https://www.cnn.gr/eidhseis/tag/5/tsipras"><b>Αλέξη Τσίπρα</b> </a>και στη <a href="https://www.cnn.gr/eidhseis/tag/9926/fofi-gennimata"><b>Φώφη Γεννηματά</b></a> από το βήμα της Βουλής.</p>
      <h3>Διμέτωπη επίθεση Μητσοτάκη σε Τσίπρα και Γεννηματά</h3>
      <p>Ο κ. Μητσοτάκης, θέλει να φέρει τη συζήτηση στο γήπεδό του και για αυτό το λόγο επέλεξε δύο κεντρικά ζητήματα για να αναδείξει: <b>οικονομία και προσφυγικό.</b></p>
      <p>Στον τομέα των οικονομικών πρόκειται να αντεπιτεθεί στον <a href="https://www.cnn.gr/eidhseis/tag/5/tsipras"><b>Αλέξη Τσίπρα</b></a>, ο οποίος τον κατηγορεί ότι καλύπτει με το νόμο που ψήφισε ατασθαλίες τραπεζικών στελεχών. Για αυτό θα απαντήσει στην επίκαιρη ερώτηση του Προέδρου της Κοινοβουλευτικής Ομάδας του ΣΥΡΙΖΑ με θέμα: «Επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς».</p>
      <p>Ο κ. Μητσοτάκης, όμως, δεν θα αφήσει έξω από την κριτική του, αν και με ηπιότερους τόνους, την πρόεδρο του ΚΙΝΑΛ, <a href="https://www.cnn.gr/eidhseis/tag/9926/fofi-gennimata"><b>Φώφη Γεννηματά</b></a>. Και αυτό γιατί επέλεξε να απαντήσει από το ίδιο βήμα στην επίκαιρη ερώτηση της Προέδρου της Κοινοβουλευτικής Ομάδας του ΚΙΝΑΛ, με θέμα: «Προσφυγικό – Μεταναστευτικό: Τα νησιά μας και όλη η Ελληνική Κοινωνία εκπέμπουν SOS».</p>
      <p>Σε ό,τι αφορά το πρώτο ζήτημα, την οικονομία, ο κ. Μητσοτάκης πρόκειται να αναφερθεί στις τελευταίες εξελίξεις, όπως αυτές διαμορφώνονται από τις αξιολογήσεις της <a href="https://www.cnn.gr/eidhseis/tag/290/komision"><b>Κομισιόν</b></a> στο πρόγραμμα μεταμνημονιακής επιτήρησης και αναμένεται να τονίσει ό,τι τονίζει εσχάτως στα διεθνή φόρα που συμμετέχει. Ότι, δηλαδή, <b>η Ελλάδα γυρίζει σελίδα.</b> Αυτό, άλλωστε, προκύπτει και από τον διαφορετικό <a href="https://www.cnn.gr/eidhseis/tag/80350/proypologismos-2020"><b>Προϋπολογισμό για το 2020</b></a> που προβλέπει <b>διπλάσιο ρυθμό ανάπτυξης και φοροελαφρύνσεις 1,2 δισ.ευρώ χωρίς αντίμετρα</b>. Το μήνυμα που θα στείλει στον αρχηγό της αξιωματικής αντιπολίτευσης είναι ότι «το περασμένο καλοκαίρι άνεμος αλλαγής έπνευσε στην Ελλάδα. Στις 7 Ιουλίου οι πολίτες έβαλαν τέλος στον λαϊκισμό. Έδωσαν στο κόμμα της Νέας Δημοκρατίας καθαρή εντολή να σχηματίσει ισχυρή κυβέρνηση πλειοψηφίας και να βάλει τη χώρα σε μία νέα πορεία. Έπειτα από χρόνια ύφεσης και δύσκολων ημερών οι Έλληνες ατενίζουν και πάλι το μέλλον με μεγαλύτερη αισιοδοξία. Οι Έλληνες πολίτες αξίζουν ορθολογικές πολιτικές για ένα καλύτερο μέλλον. Πολιτικές που θα φέρουν ανάπτυξη και πρόοδο δίχως να θέσουν σε κίνδυνο την κοινωνική συνοχή. Γι’ αυτό οι Έλληνες υποστήριξαν το πρόγραμμά μας και μας εμπιστεύτηκαν. Ήδη κατά τους πρώτους μήνες έχουμε υλοποιήσει τις υποσχέσεις μας και πρόθεσή μας είναι να διατηρήσουμε το ρυθμό του μεταρρυθμιστικού μας έργου. Δεν έχουμε χρόνο να χάσουμε διότι πρέπει να καλύψουμε τον χαμένο χρόνο της 10ετούς κρίσης. Το μήνυμα είναι ξεκάθαρο. <b>Η Ελλάδα δεν είναι πια το "προβληματικό μέλος" της Ένωσης. Είναι μία χώρα με αυτοπεποίθηση, με μία σταθερή κεντροδεξιά κυβέρνηση, έτοιμη να αγκαλιάσει τις ευκαιρίες του μέλλοντος</b>».</p>
      <h3>Με αυτοπεποίθηση και στο προσφυγικό</h3>
      <p>Ο κ. Μητσοτάκης επιλέγει να απαντήσει στη Φώφη Γεννηματά για το προσφυγικό έπειτα από τη διεθνή «εκστρατεία» για τη γνωστοποίησή του, αλλά και την ανακοίνωση του σχεδίου αντιμετώπισης της προσφυγικής κρίσης.</p>
      <p>Ο πρωθυπουργός <b>θα επαναλάβει στην πρόεδρο του ΚΙΝΑΛ το μήνυμα που στέλνει και στην Ευρώπη</b>. Άλλωστε, γνωρίζει πως τα όσα υποστηρίζει ο ίδιος η κ. Γεννηματά τα γνωρίζει και τα δέχεται ως <b>επιχειρήματα</b> και γι' αυτό η κριτική του προς αυτή δεν θα είναι ίδια σαν και αυτή προς τον Αλέξη Τσίπρα. Ο κ. Μητσοτάκης, εκείνο που τονίζει είναι ότι τα <b>όρια έχουν εξαντληθεί</b>.</p>
      <blockquote>«Φτάνουμε πια στα όριά μας. Οι χώρες πρώτης υποδοχής δεν θα έπρεπε να επωμίζονται μόνες τους το βάρος των μεταναστευτικών πιέσεων. Η συμφωνία μεταξύ ΕΕ και Τουρκίας πρέπει να γίνει σεβαστή. Η Τουρκία οφείλει να κάνει περισσότερα ώστε να εκπληρώσει το κομμάτι που της αναλογεί. Η πρόσφατη μεγάλη αύξηση του αριθμού των μεταναστών που διασχίζουν το Αιγαίο είναι απαράδεκτη. Είναι επίσης, δυστυχώς, ενδεικτική του γεγονότος ότι το μεταναστευτικό χρησιμοποιείται επίσης ως εργαλείο διεθνούς πίεσης», είπε ο κ. Μητσοτάκης.</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/198211/koymoytsakos-h-toyrkia-ofeilei-na-stamatisei-toys-ekviasmoys-gia-to-prosfygiko">Κουμουτσάκος: Η Τουρκία οφείλει να σταματήσει τους εκβιασμούς για το προσφυγικό</a>
        </li>
        <li>
          <a href="https://www.cnn.gr/news/politiki/story/198198/akraia-syntiritikoi-anikanoi-kai-xediantropoi-epithesi-tsipra-se-kyvernisi-apo-ti-nikaia">«Ακραία συντηρητικοί, ανίκανοι και ξεδιάντροποι»: Επίθεση Τσίπρα σε κυβέρνηση από τη Νίκαια</a>
        </li>
        <li>
          <a href="https://www.cnn.gr/news/ellada/story/198162/prosfygiko-dramatiki-i-katastasi-sta-nisia-diethnopoiisi-toy-zitimatos-epixeirei-i-kyvernisi">Προσφυγικό: Δραματική η κατάσταση στα νησιά - Διεθνοποίηση του ζητήματος επιχειρεί η κυβέρνηση</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/4704/metanasteytiko">ΜΕΤΑΝΑΣΤΕΥΤΙΚΟ</a>
        </li>
        <li>
          <a href="https://www.cnn.gr/eidhseis/tag/39117/prosfyges-kai-metanastes">ΠΡΟΣΦΥΓΕΣ ΚΑΙ ΜΕΤΑΝΑΣΤΕΣ</a>
        </li>
        <li>
          <a href="https://www.cnn.gr/eidhseis/tag/9926/fofi-gennimata">ΦΩΦΗ ΓΕΝΝΗΜΑΤΑ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/21/198195/snapshot/2761866.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198211/snapshot/2748938.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/21/198151/snapshot/2456562.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198214/snapshot/2416470.jpg"/>
      </figure>
    </article>
  </body>
</html>