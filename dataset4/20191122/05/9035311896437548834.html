<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/ingiliz-isci-partisi-en-sol-manifesto-vergiler-artacak-altyapi-ve-hizmetler-millilesecek"/>
    <meta property="og:site_name" content="euronews"/>
    <meta property="article:published_time" content="2019-11-22T05:30:18+00:00"/>
    <meta property="og:title" content="İşçi Partisi lideri Corbyn seçim manifestosunu açıkladı"/>
    <meta property="og:description" content="İngiliz İşçi Partisi Lideri Jeremy Corbyn 12 Aralık erken seçimleri öncesi 'radikal çözümler' manifestosunu açıkladı. Partide bir neslin gördüğü en sol uçtaki program olarak değerlendirilen manifestoda vergileri önemli seviyede arttırılacağı vurgulanıyor."/>
  </head>
  <body>
    <article>
      <h1>İşçi Partisi lideri Corbyn seçim manifestosunu açıkladı</h1>
      <address><time datetime="2019-11-22T05:30:18+00:00">22 Nov 2019, 05:30</time> by <a rel="author">Sertaç Aktan</a></address>
      <p>İngiliz İşçi Partisi Lideri Jeremy Corbyn 12 Aralık erken seçimleri öncesi 'radikal çözümler' manifestosunu açıkladı. Partide bir neslin gördüğü en sol uçtaki program olarak değerlendirilen manifestoda vergilerin önemli seviyede arttırılacağı vurgulanıyor.</p>
      <p>Corbyn zenginlerin ve çevreyi kirleten şirketlerin yüksek vergiler ödeyeceğini söylerken iktidara geldikleri takdirde kamuda maaşlara yüzde 5 zam yapılacağını, özel sektörde de saatlik ücretin 10 sterlinden aşağı olamayacağını duyurdu ve bunun genç çalışanlar için dahi geçerli olacağını söyledi.</p>
      <p>Ortalama kamu maaşının 1,643 sterlin olduğu ülkede Corbyn yıl boyunca enflasyon oranında ve fazlasında güncellemeler yapılacağını kaydetti.</p>
      <h3>Demiryolları, su yolları ve iletişim altyapısında millileştirme</h3>
      <p>Altyapı yatırımlarına hız verileceğini, özel sektörün elinde bulunan bazı altyapı ve hizmetlerin alınarak millileştirileceğini, karbon emisyonlarının düşürülüp yeşil ekonomi ile 1 milyon kişiye istihdam yaratılacağını açıklayan Corbyn, 2030lu yıllarda İngiltere'nin karbon-nötr bir ülke haline geleceğini vaat etti.</p>
      <h3>83 milyar sterlin ek vergi geliri hedefi</h3>
      <p>105 sayfalık manifestoda en dikkat çeken nokta yıllık ek olarak 83 milyar sterlin vergi geliri elde etme hedefi oldu. Finansal işlemlerden ve yılda 80 bin sterlinin üzerinde geliri olanlardan ek vergiler alınacağına işaret eden Corbyn, kurumlar vergisini de arttıracağını, ikinci evini satın alanlardan yüzde 200 daha fazla vergi kesileceğini, miras vergisinde yapılan indirimlerin kaldırılacağını ve özel okullara katma değer vergisi uygulanacağını sözlerine ekledi</p>
      <h3>Brexit için ikinci referandum</h3>
      <p>Seçimlerin en önemli konusu olan Brexit içinse uzatma alarak yeni bir anlaşma müzakere edeceğini ifade eden Corbyn, oluşturulacak yeni anlaşmayı referanduma götüreceğini ve halkın anlaşmanın son hali ile AB içerisinde kalmak arasında seçim yapacağını yineledi.</p>
      <h4>Liderler canlı yayında tartışacaktı</h4>
      <p>Muhafakar siyasetçiler manifestoyu sorumsuz ve pervasız bulduklarını belirtirken bazı iktidar çevreleri uygulanması halinde ülke ekonomisini zor günlerin beklediğini ileri sürdü. Seçimler öncesi parti liderleri arasında televizyonda yapılması planlanan tartışma programı ise Muhafazakar Parti lideri Boris Johnson'ın katılmak istememesi nedeniyle iptal edildi.</p>
      <ul>
        <li>
          <b>
            <a href="https://tr.euronews.com/2019/11/11/johnsona-secim-hediyesi-anlasmasiz-brexit-isteyen-parti-muhafazakarlara-karsi-aday-cikarm">Johnson'a seçim hediyesi: Anlaşmasız Brexit isteyen parti Muhafazakarlar'a karşı aday çıkarmayacak</a>
          </b>
        </li>
        <li>
          <b>
            <a href="https://tr.euronews.com/2019/11/06/ingiltere-de-secim-kampanyasi-resmen-basladi-liderler-ne-mesaj-veriyor">İngiltere'de seçim kampanyası resmen başladı: Liderler ne mesaj veriyor?</a>
          </b>
        </li>
      </ul>
    </article>
  </body>
</html>