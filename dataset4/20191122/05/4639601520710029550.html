<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/opinions/elate-stin-ellada-na-kerdisete-xrimata/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T05:15:17+00:00"/>
    <meta property="og:title" content="Ελάτε στην Ελλάδα να κερδίσετε χρήματα"/>
    <meta property="og:description" content="Το σύνθημα «ελάτε στην Ελλάδα να επενδύσετε» το πήρε ο Αδωνις Γεωργιάδης και το αναβάθμισε σε «ελάτε στην Ελλάδα για να κερδίσετε χρήματα. Greece is back»"/>
  </head>
  <body>
    <article>
      <h1>Ελάτε στην Ελλάδα να κερδίσετε χρήματα</h1>
      <h2>Το σύνθημα «ελάτε στην Ελλάδα να επενδύσετε» το πήρε ο Αδωνις Γεωργιάδης και το αναβάθμισε σε «ελάτε στην Ελλάδα για να κερδίσετε χρήματα. Greece is back»</h2>
      <address><time datetime="2019-11-22T05:15:17+00:00">22 Nov 2019, 05:15</time> by <a rel="author">ΒΗΜΑτοδότης</a></address>
      <p>Το σύνθημα <i>«ελάτε στην Ελλάδα να επενδύσετε»</i> το πήρε ο <b>Αδωνις Γεωργιάδης</b> (φωτογραφία) και το αναβάθμισε σε <i>«ελάτε στην Ελλάδα για να κερδίσετε χρήματα. Greece is back».</i> Το είπε στην Ουάσιγκτον σε αμερικανούς επενδυτές στη διάρκεια ενός οικονομικού συνεδρίου. Και ήταν εκεί εκπρόσωποι μεγάλων επενδυτικών οίκων, γερουσιαστές, βουλευτές, ελληνοαμερικανοί συνεργάτες του <b>Ντόναλντ Τραμπ</b>, ο υπουργός Εμπορίου των ΗΠΑ <b>Γουίλμπουρ Ρος</b>. Η ελληνική κυβέρνηση, είπε στους Αμερικανούς ο Αδωνις, εφαρμόζει πλέον φιλοεπενδυτική πολιτική που είναι για τους επενδυτές κερδοφόρα.</p>
      <h3>***</h3>
      <p>Η παρουσία του κ. Ρος στην εκδήλωση έδωσε νέα ώθηση στις ελληνοαμερικανικές εμπορικές σχέσεις και ο Αδωνις αξιοποίησε την ευκαιρία ζητώντας του την απαλλαγή από τους δασμούς που επέβαλε ο Τραμπ στα ροδάκινα. Πάντως ο κ. Ρος είπε ότι τα πράγματα στο Ελληνικό εξελίσσονται γρηγορότερα με τη νέα κυβέρνηση στην Ελλάδα, κάνοντας παράλληλα κριτική (για καθυστερήσεις) στην προηγούμενη διακυβέρνηση.</p>
      <p>
        <a href="https://www.in.gr/2019/11/21/greece/eksarxeia-ta-eksi-ypo-katalipsi-ktiria-pou-thelei-na-ekkenosei-el/">Εξάρχεια : Τα έξι υπό κατάληψη κτίρια που θέλει να εκκενώσει η ΕΛ.ΑΣ.</a>
      </p>
      <h3>***</h3>
      <p>Κάποια στιγμή τον λόγο πήρε ο υφυπουργός Εξωτερικών <b>Αντώνης Διαματάρης</b>, ο οποίος είπε στους Αμερικανούς <i>«ελάτε στην Ελλάδα και θα σας οδηγήσω από το χέρι σ’ αυτόν τον υπουργό που είναι υπεύθυνος για τις επενδύσεις», </i>θέλοντας να δείξει πως το πρόβλημα της γραφειοκρατίας που αναχαίτιζε τις επενδύσεις στην Ελλάδα έχει αντιμετωπιστεί.</p>
      <h3>***</h3>
      <p>
        <b>Ενα ιδιότυπο πινγκ πονγκ ανάμεσα σε… πρυτάνεις</b>
      </p>
      <p>Σίγουρα σε δύσκολη θέση θα πρέπει να ήλθε η υπουργός Παιδείας <b>Νίκη Κεραμέως </b>σε εκδήλωση του Ανοιχτού Πανεπιστημίου, στη διοίκηση του οποίου τέθηκε επικεφαλής ο μέχρι πρότινος πρύτανης του Πανεπιστημίου Κρήτης δρ <b>Οδυσσέας Ζώρας</b>. Η κυρία Κεραμέως έγινε μάρτυρας μιας φοβερής κόντρας μεταξύ καθηγητών, κοσμητόρων και λοιπόν παραγόντων του ΕΑΠ, οι οποίοι κατηγορούσαν ο ένας τον άλλον αμφισβητώντας ακόμη και τα σχέδια του κ. Ζώρα, παρότι ο συγκεκριμένος έχει αναλάβει μόλις προ μερικών εβδομάδων. Επί δύο ώρες η υπουργός παρακολουθούσε το ιδιότυπο πινγκ πονγκ των αντιπαραθέσεων, το οποίο βέβαια χρονολογείται από τα μέσα της δεκαετίας του 1990. Εν προκειμένω από το 1995, όταν για πρώτη φορά ορίστηκε προσωρινή διοικούσα επιτροπή για την έναρξη της λειτουργίας του εν λόγω Ιδρύματος. Και έκτοτε, 24 χρόνια μετά, το ΕΑΠ διοικείται ακόμη από «προσωρινή επιτροπή» που διορίζεται και παύεται κατά το δοκούν από το υπ. Παιδείας.</p>
      <h3>***</h3>
      <p>
        <b>Ανθρωπος ή ρομπότ</b>
      </p>
      <p><b> </b>Στο Συμβούλιο Υπουργών Πολιτισμού και Οπτικοακουστικών της ΕΕ η υπουργός Πολιτισμού <b>Λίνα Μενδώνη</b> έκανε παρεμβάσεις. Η πρώτη αφορά τα Γλυπτά του Παρθενώνα, ώστε, όπως είπε, να μπει ο τίτλος «Πολιτισμός» στο χαρτοφυλάκιο του νέου επιτρόπου Πολιτισμού. Η δεύτερη παρέμβαση έχει να κάνει με τον άνθρωπο: <i>«Θα πρέπει να εργαστούμε για διατήρηση της κυριαρχίας του ανθρώπου ως δημιουργού από την πιθανή υποκατάστασή του εν μέρει ή εν όλω από συστήματα τεχνητής νοημοσύνης». </i>Δηλαδή άνθρωπος ή ρομπότ, σαφέστατα άνθρωπος δημιουργός. Υπήρξε όμως και μία τρίτη παρέμβαση και σας τη μεταφέρω όπως ακριβώς την είπε:</p>
      <h3>***</h3>
      <p>
        <i>«H Ευρωπαϊκή Ενωση οφείλει να προασπίσει το δημόσιο συμφέρον μέσω της διαμόρφωσης ενός νέου σκεπτικού, προοπτικής και σχεδίου, με τη διαμόρφωση πολιτικών που θα ενισχύουν τη σχέση της δημοκρατίας και του πολιτισμού με δράσεις που θα αναπτυχθούν για την ενεργή συμμετοχή των πολιτών και ευρύτερα των τοπικών κοινωνιών, των μειονοτήτων, των ασθενέστερων ομάδων, ενισχύοντας τον διάλογο μεταξύ της κοινωνίας και των αναγκών της».</i>
      </p>
      <h3>***</h3>
      <p>
        <b>Οταν η Μενδώνη συνάντησε τον Νταλί</b>
      </p>
      <p>Σε μια από τις σημαντικότερες εκθέσεις της Ευρώπης αυτή τη στιγμή, στην έκθεση με τα 80 έργα των Νταλί και Μαγκρίτ, βρέθηκε στο περιθώριο του Συμβουλίου Υπουργών Πολιτισμού η Λίνα Μενδώνη. Θέλησε να τα μελετήσει από κοντά καθώς και να αποκωδικοποιήσει τα μυστικά της παρουσίασης μιας τέτοιας έκθεσης που συγκεντρώνει έργα από 40 μουσεία και ιδιωτικές συλλογές που ταξίδεψαν από ολόκληρο τον κόσμο.</p>
      <h3>***</h3>
      <p>
        <b>Η γκρίνια για την υπουργό</b>
      </p>
      <p>Ενώ όμως όλα αυτά συνέβαιναν στις Βρυξέλλες, στην Αθήνα αναπτύχθηκε από γαλάζιους βουλευτές μια κριτική (ή γκρίνια εάν θέλετε) για την υπουργό Πολιτισμού. Ο λόγος; Οτι πήγε στις εκλογικές τους περιφέρειες χωρίς καν να τους ειδοποιήσει, όπως όφειλε. Και ότι εάν τους είχε ειδοποιήσει, πιθανόν να γνώριζαν περισσότερα για τις εκλογικές τους περιφέρειες. Η κυρία Μενδώνη είναι εξωκοινοβουλευτική υπουργός και η απάντηση που έδωσαν οι συνεργάτες της ήταν ότι πήγε στις συγκεκριμένες περιφέρειες με εντολή του Πρωθυπουργού. Το θέμα βεβαίως δεν έχει κλείσει και οι βουλευτές ζητούν όχι μόνο να μην επαναληφθεί αυτό το φαινόμενο, αλλά και να δοθούν εξηγήσεις.</p>
      <h3>***</h3>
      <p>
        <b>Η απίστευτη δήλωση Δρίτσα</b>
      </p>
      <p><i> </i>Ηταν απίστευτη η δήλωση που έκανε ο βουλευτής του ΣΥΡΙΖΑ (και πρώην υπουργός και μέλος της ομάδας των «53+») <b>Θοδωρής Δρίτσας </b>στο πλαίσιο συζήτησης για το Προσφυγικό και αναφορικά με βιασμούς παιδιών. Μιλώντας στον Σκάι για το εν λόγω ζήτημα και απαντώντας στον εκπρόσωπο του ΚΙΝΑΛ <b>Σπύρο Καρανικόλα</b>, ο κ. Δρίτσας υποστήριξε ότι «<i>βιασμοί μικρών παιδιών στη Μόρια γίνονται μία φορά το εξάμηνο», </i>για να υποστηρίξει ότι καλλιεργείται κλίμα… τρομολαγνείας. Οπως ήταν επόμενο, η δήλωση αυτή προκάλεσε την έντονη αντίδραση των πολιτικών κομμάτων και αντιδράσεις εντός του ΣΥΡΙΖΑ.</p>
      <h3>***</h3>
      <p>
        <b>Τέλος στις ουρές των Εφοριών</b>
      </p>
      <p>Ενα τέλος στη διαχρονική ταλαιπωρία των πολιτών να προσκομίζουν οι ίδιοι τα έγγραφα στις φορολογικές αρχές για ληξιαρχικά γεγονότα που τους αφορούν, όπως η γέννηση, ο γάμος, το σύμφωνο συμβίωσης, το διαζύγιο, ο θάνατος ή άλλες μεταβολές στην οικογενειακή τους κατάσταση, έδωσε με απόφασή του ο υπουργός Επικρατείας και Ψηφιακής Διακυβέρνησης <b>Κυριάκος Πιερρακάκης</b>. Οπως αναφέρει η απόφαση του υπουργού, από 1/12/2019 αρχίζει η διασύνδεση της Ανεξάρτητης Αρχής Δημοσίων Εσόδων (ΑΑΔΕ) με το Μητρώο Πολιτών του υπουργείου Εσωτερικών μέσω του αναβαθμισμένου Κέντρου Διαλειτουργικότητας της Γενικής Γραμματείας Πληροφοριακών Συστημάτων Δημόσιας Διοίκησης.</p>
      <h3>***</h3>
      <p>Ετσι οι ληξιαρχικές πράξεις γέννησης, γάμου και θανάτου καθώς και τα πιστοποιητικά οικογενειακής κατάστασης θα συλλέγονται από την ΑΑΔΕ απευθείας και μέσω του Κέντρου Διαλειτουργικότητας της Γενικής Γραμματείας Πληροφοριακών Συστημάτων, ενώ οι πολίτες δεν θα αναγκάζονται να συλλέξουν τα αντίστοιχα πιστοποιητικά από τον δήμο ή τα ΚΕΠ, καθώς αυτό θα γίνεται ηλεκτρονικά και αυτοματοποιημένα.</p>
      <p>
        <i> </i>
      </p>
      <p>
        <i> </i>
      </p>
      <p>
        <a href="https://www.in.gr/2019/11/22/greece/tourkiko-sxedio-kata-tis-elladas-moxlo-metanasteytiko/">Τουρκικό σχέδιο κατά της Ελλάδας με μοχλό το μεταναστευτικό</a>
      </p>
    </article>
  </body>
</html>