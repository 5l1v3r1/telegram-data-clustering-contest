<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/tsikave/koroleva-yelyzaveta-ii-cherez-seks-skandal-pozbavyla-svogo-syna-monarshyh-obov-yazkiv-ta-groshej.html"/>
    <meta property="og:site_name" content="1NEWS"/>
    <meta property="article:published_time" content="2019-11-22T05:59:36+00:00"/>
    <meta property="og:title" content="Королева Єлизавета ІІ через секс-скандал позбавила свого сина монарших обов’язків та грошей"/>
    <meta property="og:description" content="Королева Єлизавета ІІ через секс-скандал позбавила свого сина монарших обов'язків та грошей"/>
  </head>
  <body>
    <article>
      <h1>Королева Єлизавета ІІ через секс-скандал позбавила свого сина монарших обов’язків та грошей</h1>
      <h2>Середнього, улюбленого сина Єлизавети тепер чекають у США на допит ФБР, або ж слідчі завітають до Лондона</h2>
      <address>
        <time datetime="2019-11-22T05:59:36+00:00">22 Nov 2019, 05:59</time>
      </address>
      <figure>
        <img src="https://1news.com.ua/wp-content/uploads/2019/11/30-10.jpg"/>
      </figure>
      <p>Британський принц Ендрю заявив, що складає з себе монарші обов’язки, покладені на нього у зв’язку з титулом. Це відбулося на тлі звинувачень про зв’язки герцога Йоркського з підозрюваним у сексуальних злочинах американським мільярдером Джеффрі Епштейном.</p>
      <p>Середнього, улюбленого сина Єлизавети тепер чекають у США на допит ФБР, або ж слідчі завітають до Лондона. А ще 59-річний Ендрю може втратити фінансову підтримку держави, – повідомляє 1NEWS.</p>
      <p>“Я запитав Її Величність, чи можу я на найближче майбутнє відійти від своїх публічних обов’язків, і вона дала згоду”, – сказав герцог у своїй заяві.</p>
      <p>Принц висловив своє співчуття жертвам Епштейна та запевнив, що співпрацюватиме з поліцією. У справі він проходить як свідок.</p>
      <p>Як відомо, розслідування щодо секс-трафіку та залучення неповнолітніх до проституції, де одним із підозрюваних став Епштейн, почалося ще кілька років тому. Причому одна з дівчат засвідчила, що мала сексуальні контакти з другом одіозного бізнесмена, а саме з принцом Ендрю. На той момент їй було 16.</p>
      <p>Цього літа Джеффрі Епштейн був заарештований та вчинив самогубство в тюремній камері.</p>
      <p>За словами інсайдерів у палаці, на тому, що Ендрю має бути відсторонений від королівських справ, наполіг його старший брат Чарльз. Саме він переконав матір.</p>
      <p>“Королева викликала герцога до Букінгемського палацу, щоби оголосити йому своє рішення. Це був дуже тяжкий момент для низ обох. Його репутація зруйнована вщент. Навряд чи він колись зможе знову виконувати монарші обов’язки. Він зганьбився”, – зазначило джерело.</p>
      <p>Експерти кажуть, що Єлизавета ІІ “нажахана” цим скандалом.</p>
      <p>Подейкують, він болісно вдарить і по кишені принца. Ендрю втратить щорічні 249 тисяч фунтів стерлінгів, які досі виплачував йому фонд Sovereign Grant. Звісно, повне зубожіння принцу не загрожує – лишається ще прибуток від герцогства Ланкастерського, який отримує королівська сім’я, та дві резиденції.</p>
      <p>Джерело: <a href="https://tabloid.pravda.com.ua/scandal/5dd687e66cd2e/">Таблоїд</a></p>
    </article>
  </body>
</html>