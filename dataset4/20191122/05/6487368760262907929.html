<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/vilagsztar/monica-lewinsky-2019-foto/"/>
    <meta property="og:site_name" content="FEMINA"/>
    <meta property="article:published_time" content="2019-11-22T05:46:04+00:00"/>
    <meta property="og:title" content="Bill Clinton szeretője volt - Monica Lewinsky 46 éves korára ennyire megváltozott"/>
    <meta property="og:description" content="Friss fotókon mutatjuk Monica Lewinskyt."/>
  </head>
  <body>
    <article>
      <h1>Bill Clinton szeretője volt - Monica Lewinsky 46 éves korára ennyire megváltozott</h1>
      <h2>Friss fotókon mutatjuk Monica Lewinskyt.</h2>
      <address><time datetime="2019-11-22T05:46:04+00:00">22 Nov 2019, 05:46</time> by <a rel="author">Laci Patricia</a></address>
      <p><b>Monica Lewinsky</b> élete egy csapásra megváltozott, amikor 1995-ben nyári munkát vállalt a Fehér Házban. Akkor Bill Clinton volt az Egyesült Államok elnöke, akivel 1995 novemberétől 1997 márciusáig viszonyt folytatott. A legelső együttlétükkor csupán 22 esztendős volt. Lewinsky titkon szerelmes volt az elnökbe, ám neki esze ágában sem volt a házasságát felrúgni miatta.</p>
      <h3>Így megváltozott Monica Lewinsky</h3>
      <p>Lewinsky bizalmába beférkőzött Linda Tripp kormányhivatalnok, akinek színt vallott az akkor összetört szívű Lewinsky. A hivatalnok minden beszélgetésüket rögzítette titokban, amikor pedig Clinton szexuális zaklatásos ügybe keveredett, akkor Linda Tripp kiteregette a szennyest. A titkos kapcsolatukról 1998 januárjában szerzett a világ tudomást, először a Drudge Report, majd a The Washington Post jelentetett meg cikkeket arról, hogy szeretők voltak. Eleinte Clinton tagadta a vádakat, végül 1998 augusztusában beismerte, hogy tényleg több volt köztük, mint munkakapcsolat.</p>
      <p>A botrány kirobbanása után pereskedés indult, az elnököt hamis tanúzással vádolták. Monicát ekkoriban rengetegen bántották, a paparazzók folyton a nyomában voltak, nem volt magánélete. Miután elcsendesedett az ügy, Londonba költözött, és pszichológia szakon végzett.</p>
      <p>Sokáig kerülte a nyilvánosságot, napjainkban viszont mintha kicserélték volna őt. Vérbeli aktivista lett, rendszeresen felszólal az internetes zaklatások ellen, olyan lapoknak írt véleménycikkeket, mint a Vanity Fair vagy a People magazin. Bevallása szerint a #MeToo mozgalom is erőt adott neki arra, hogy nyíltan tudjon beszélni élete legsötétebb időszakáról. Októberben kiderült, hogy nagy fába vágja a fejszéjét, ugyanis az HBO Maxon fog debütálni hamarosan a 15 Minutes Of Shame című dokumentumfilm, aminek ő lesz a producere. Az alkotásban olyan közismert emberek szólalnak meg, akiket az elmúlt években a nagy nyilvánosság előtt aláztak meg.</p>
      <p>Képes összeállításunkban megnézheted, mennyit változott Monica Lewinsky a botrány kirobbanása óta.</p>
      <figure>
        <img src="https://kep.index.hu/1/0/3045/30454/304544/30454443_921634abfeb01f82ffc61eee33b82ff9_wm.jpg"/>
        <figcaption>Monica Lewinsky október végén a Vanity Fair egyik eseményén mondott beszédet.<cite>Matt Winkelmeyer / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30454/304544/30454455_041b745f7220553edb98a9e25450132d_wm.jpg"/>
        <figcaption>Bill Clintonnak két éven át volt a szeretője.<cite>Northfoto</cite></figcaption>
      </figure>
      <figure>
        <img src="https://kep.index.hu/1/0/3045/30454/304545/30454589_7cd92679dc1a0e18aed0a950934a23ed_wm.jpg"/>
        <figcaption>2019 nyarán csillogó estélyit húzott a Wrinkle In Space And Time: The 2019 Moth Ball gálára.<cite>Ben Gabbe / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30454/304547/30454787_76f0e3d059afdd138f63de65410d2a2d_wm.jpg"/>
        <figcaption>Az elmúlt két évtizedben rengeteget változott.<cite>Bennett Raglin / Getty Images Hungary</cite></figcaption>
      </figure>
      <figure>
        <img src="https://kep.index.hu/1/0/3045/30454/304548/30454847_0ad1ed17a79379049590b484f392f6fb_wm.jpg"/>
        <figcaption>Az idei Oscar-gála afterpartijára is meghívást kapott.<cite>Dia Dipasupil / Getty Images Hungary</cite></figcaption>
      </figure>
    </article>
  </body>
</html>