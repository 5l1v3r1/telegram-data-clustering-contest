<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/regiony-gornicze-w-obliczu-transformacji-dzis-debata-portalu-samorzadowego,135389.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T05:51:00+00:00"/>
    <meta property="og:title" content="Regiony górnicze w obliczu transformacji. Dziś debata Portalu Samorządowego"/>
    <meta property="og:description" content="Górnictwo to branża oddziałująca na całą polską gospodarkę. To węgiel zapewnia nam bezpieczeństwo energetyczne, a spółki węglowe i ich kooperanci to nadal znaczący pracodawca. Jednak nieunikniona transformacja tego sektora, której jesteśmy świadkami w ostatnich latach, to ogromne wyzwanie, zwłaszcza dla górniczych regionów. Dokąd zaprowadzi je właśnie transformacja energetyczna? Jak zmiany wpłyną na ich możliwości? Na ile realne jest stworzenie Funduszu Na Rzecz Sprawiedliwej Transformacji, który pomógłby regionom w transformacji? To tylko niektóre z wątków, jakie zostaną poruszone w trakcie debaty pt. „Sprawiedliwa transformacja”, którą PortalSamorzadowy.pl organizuje w ramach konferencji &quot;Górnictwo&quot;. Wydarzenie rozpoczyna już się dzisiaj, tj. w piątek 22 listopada 2019 roku w katowickim Międzynarodowym Centrum Kongresowym."/>
  </head>
  <body>
    <article>
      <h1>Regiony górnicze w obliczu transformacji. Dziś debata Portalu Samorządowego</h1>
      <address><time datetime="2019-11-22T05:51:00+00:00">22 Nov 2019, 05:51</time> by <a rel="author">JD/AH  </a></address>
      <h4>Górnictwo to branża oddziałująca na całą polską gospodarkę. To węgiel zapewnia nam bezpieczeństwo energetyczne, a spółki węglowe i ich kooperanci to nadal znaczący pracodawca. Jednak nieunikniona transformacja tego sektora, której jesteśmy świadkami w ostatnich latach, to ogromne wyzwanie, zwłaszcza dla górniczych regionów. Dokąd zaprowadzi je właśnie transformacja energetyczna? Jak zmiany wpłyną na ich możliwości? Na ile realne jest stworzenie Funduszu Na Rzecz Sprawiedliwej Transformacji, który pomógłby regionom w transformacji? To tylko niektóre z wątków, jakie zostaną poruszone w trakcie debaty pt. „Sprawiedliwa transformacja”, którą PortalSamorzadowy.pl organizuje w ramach konferencji "Górnictwo". Wydarzenie rozpoczyna już się dzisiaj, tj. w piątek 22 listopada 2019 roku w katowickim Międzynarodowym Centrum Kongresowym.</h4>
      <hr/>
      <p>Transformacja energetyczna dotknie w Europie 41 regionów, w których wciąż wydobywa się węgiel kamienny lub brunatny. Wiążą się z nią potencjalne zagrożenia związane z utratą miejsc pracy w krajach takich, jak Polska, Czechy czy Rumunia, gdzie węgiel stanowi m.in. podstawę bezpieczeństwa energetycznego kraju, ale także w Hiszpanii, Grecji i na Słowacji.</p>
      <p>W górniczych regionach transformacja ta oznacza wyzwanie dla lokalnej gospodarki, rynku pracy, ale także finansów lokalnych samorządów.</p>
      <p>Wyzwania te omawiane będą podczas sesji konferencji "Górnictwo", zatytułowanej „Sprawiedliwa transformacja”. Odbędzie się ona w godzinach 14.45-16.00.</p>
      <p>W dyskusji udział wezmą: <b>Jerzy Buzek</b>, poseł do Parlamentu Europejskiego, przewodniczący Parlamentu Europejskiego w latach 2009-2012, prezes Rady Ministrów w latach 1997-2001, <b>Jakub Chełstowski</b>, marszałek województwa śląskiego, <b>Anna Hetman</b>, prezes, Stowarzyszenie Gmin Górniczych w Polsce, prezydent Jastrzębia-Zdroju, <b>Janusz Michałek</b>, prezes zarządu Katowickiej Specjalnej Strefy Ekonomicznej, <b>Grzegorz Tobiszowski</b>, poseł do Parlamentu Europejskiego, <b>Radosław Wąsik</b>, wiceprezes ds. zagospodarowania majątku Spółki Restrukturyzacji Kopalń, a także <b>Mariusz Wołosz</b>, prezydent Bytomia.</p>
      <p>Dyskusję poprowadzi <b>Wojciech Kuśpik</b>, prezes zarządu PTWP, wydawca PortalSamorzadowy.pl, WNP.PL oraz <b>Michał Wroński</b>, redaktor, WNP.PL, PortalSamorzadowy.pl.</p>
      <p>Dyskusja skupiać się będzie m.in. wokół procesu transformacji energetycznej, przeobrażeniom w światowej energetyce w kontekście perspektyw sektora węgla kamiennego. Zostanie też poruszona problematyka związana z transformacją regionów górniczych i kosztami tego procesu.</p>
      <p>Wielu wskazuje, że mamy teraz do czynienia z pozorną dekarbonizacją z powodu częstych przypadków tzw. ucieczki emisji (carbon leakage), prowadzącej do pogarszania się bilansu handlowego gospodarek Europy i wspierającej rozwój w takich krajach pozaeuropejskich, które nie wypełniają standardów ochrony środowiska.</p>
      <p>W 2018 roku ujemny bilans handlowy Unii Europejskiej wobec Chin wyniósł 175 mld euro, o 7 mld euro więcej niż rok wcześniej. Należy wziąć pod uwagę zróżnicowanie państw UE, dyskutując o postulatach dotyczących zmiany miksu energetycznego.</p>
      <p>Rozmawiając o transformacji w kontekście UE, powinniśmy zauważać różnice występujące między państwami Europy pod względem wielkości ich gospodarek i poziomu ich rozwoju, dobrobytu i jakości życia społeczeństw.</p>
      <p>Przy procesie transformacji energetycznej w Unii Europejskiej należy też pamiętać o łańcuchu wartości generowanym obecnie przez branżę górniczą. Elementy owego łańcucha wartości są ze sobą ściśle powiązane, dlatego poszczególni członkowie Unii Europejskiej powinni mieć swobodę w określaniu zasad i narzędzi zrównoważonej i skutecznej transformacji energetycznej.</p>
      <p>Zapraszamy do śledzenia informacji z dyskusji, które odbędą się w ramach konferencji "Górnictwo" w PortalSamorzadowy.pl oraz WNP.PL.</p>
    </article>
  </body>
</html>