<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/yeralti-maden-isinde-devam-etmeniz-avantajli-2221040"/>
    <meta property="og:site_name" content="Posta"/>
    <meta property="article:published_time" content="2019-11-22T05:00:52+00:00"/>
    <meta property="og:title" content="Yeraltı maden işinde devam etmeniz avantajlı"/>
    <meta property="og:description" content="Soru: 11 Ocak 1981 doğumluyum. Sigorta girişim 15 Eylül 2000’de. 15 Ağustos 2013’te yeraltına çalışmaya başladım. Yerüstünde 3000 gün, yeraltında 2100 gün prim ödemem var. Ne zaman emekli olurum?"/>
  </head>
  <body>
    <article>
      <h1>Yeraltı maden işinde devam etmeniz avantajlı</h1>
      <address><time datetime="2019-11-22T05:00:52+00:00">22 Nov 2019, 05:00</time> by <a rel="author">Ekrem Sarısu</a></address>
      <p><b>Soru:</b> 11 Ocak 1981 doğumluyum. Sigorta girişim 15 Eylül 2000’de. 15 Ağustos 2013’te yeraltına çalışmaya başladım. Yerüstünde 3000 gün, yeraltında 2100 gün prim ödemem var. Ne zaman emekli olurum? ● Kerem ÜNLÜ</p>
      <p><b>Cevap:</b> Maden işyerinin yeraltı çalışma şartlarıyla emekli olmanız avantajlı. Çünkü 15 Ağustos 2013’ten itibaren maden yeraltı işindeki çalışmanızla emekli olmak için 20 yıl sigortalılık süresi, 7200 gün prim ödeme ve 50 yaş şartlarına tabisiniz.</p>
      <p>Maden işyerinin yeraltı işinde çalışarak 2700 gün daha prim ödeyerek maden işindeki çalışmanızı 4800 güne tamamlamanız halinde, maden işindeki her 360 gün çalışmanıza karşılık 180 gün Fiili Hizmet Süresi Zammı (FHZ) kazanacaksınız. 4800 gün yeraltı maden işi çalışmanıza karşılık kazandığınız 2400 gün FHZ prim ödeme gün sayınıza eklenecek ve emeklilikte aranan yaş haddinden düşülecektir.</p>
      <p>2400 gün FHZ ile yeraltı maden işinde ödediğiniz primi 7200 güne tamamlamış olacaksınız. Kazanacağınız 2400 gün FHZ 50 yaştan düşüldüğünde de emekli olacağınız yaş da 50’den 43 yıl 4 aya düşecektir. Bu durumda ara vermeden yeraltı maden işinde çalışmanıza devam ederek, priminizi 2700 güne tamamlayacağınız 2027 yılı Mayıs ayı sonunda emekli olabilirsiniz.</p>
      <p>
        <b>ASKERLİK DURUMUNA GÖRE 53 VEYA 52 YAŞI DOLDURMANIZ GEREKİYOR</b>
      </p>
      <p><b>Soru: </b>15 Şubat 1969 doğumluyum. SSK giriş tarihim 1 Ocak 1992. Acaba ne zaman emekli olabilirim? ● İsmail BİÇER</p>
      <p><b>Cevap: </b>Emekli olmak için 25 yıl sigortalılık süresi, 5600 gün prim ödeme ve 53 yaş şartlarına tabisiniz. 5600 gün prim ödemiş olmanız şartıyla, 53 yaşınızı dolduracağınız 15 Şubat 2022’de emekli olabilirsiniz.</p>
      <p>Askerliğiniz hakkında bilgi vermemişsiniz. Askerliğinizi sigorta başlangıç tarihinizden önce yapmışsanız, 220 gününü borçlanmanız halinde toplam 5225 gün prim ödemiş olmanız şartıyla, 52 yaşınızı dolduracağınız tarihte emekli olabilirsiniz.</p>
      <p>
        <b>60 YAŞINIZI DOLDURUNCA EMEKLİ OLURSUNUZ</b>
      </p>
      <p><b>SORU:</b> 20 Aralık 1965 doğumluyum. SSK girişim 2 Nisan 1987’de oldu. 2000 yılından sonra 2.5 yıl Bağkur’a prim ödedim. Daha sonra SSK’ya geçtim. Toplam 3705 gün prim ödemem var. Ne zaman emekli olurum? ● Hamit AVCI</p>
      <p><b>CEVAP:</b> 1670 gün daha prim ödeyerek toplam priminizi 5375 güne tamamlayacağınız tarihte emekli olabilirsiniz. Ayrıca 3600 günden fazla priminiz olduğundan, bundan sonra prim ödemeseniz de 60 yaşınızı dolduracağınız tarihte emekli olmanız da mümkün.</p>
      <p>
        <b>BAŞLANGICINIZI 23 KASIM 1992’YE ÇEKECEK KADAR BORÇLANABİLİRSİNİZ</b>
      </p>
      <p><b>SORU: </b>1970 doğumluyum. Sigorta başlangıç tarihim, askerliğimi yaptıktan sonra 1993’te. Acaba ne zaman emekli olabilirim? ● Mehmet AĞRALI</p>
      <p><b>CEVAP: </b>Emeklilik için 25 yıl sigorta süresi, 5675 gün prim ödeme ve 54 yaş şartlarına tabisiniz. 5675 gün prim ödemiş olmanız şartıyla, 54 yaşınızı dolduracağınız tarihte emekli olabilirsiniz. Askerlik tarihi ve süresini bildirmemiş, sigorta girişini de tarih (gün, ay, yıl) olarak bildireceğiniz yerde sadece yıl olarak bildirmişsiniz.</p>
      <p>Askerlik sürenizin, sigorta başlangıcını 23 Kasım 1992’ye götürecek kadarını borçlanmanız halinde, toplam 5600 gün prim ödemiş olmanız şartıyla, 53 yaşınızı dolduracağınız tarihte emekli olmanız mümkün.</p>
      <p>
        <b>968 GÜN DAHA PRİM ÖDEYİP 60 YAŞINIZI DOLDURACAKSINIZ</b>
      </p>
      <p><b>SORU: </b>15 Ocak 1964 doğumluyum. SSK başlangıç tarihim 1 Kasım 1991. 2632 gün prim ödemem var. Askerliğimi 1984’te yaptım. Ne zaman emekli olabilirim? ● Recep ÖCAL</p>
      <p><b>CEVAP:</b> Yaş haddinden emekli olmak için 15 yıl sigortalılık süresi, 3600 gün prim ve 60 yaş şartlarına tabisiniz. 968 gün daha prim ödeyerek priminizi 3600 güne tamamlamanız şartıyla, 60 yaşınızı dolduracağınız tarihte emekli olabilirsiniz. 540 gün askerlik yaptığınızı varsayarsak, isterseniz askerliğinizi borçlanıp ayrıca 428 gün de prim ödeyerek, prim eksiğinizi tamamlayabilirsiniz.</p>
      <p>
        <b>1129 GÜN DAHA PRİM ÖDEYİP 60 YAŞINIZI BEKLEYECEKSİNİZ</b>
      </p>
      <p><b>Soru:</b> 15 Mayıs 1965 doğumluyum. Sigorta girişim 1 Eylül 2001’de oldu. SSK’ya 471 gün Bağkur’a da 3800 gün prim ödemem var. Ne zaman emekli olurum? ● Fatma AYDIN</p>
      <p><b>Cevap: </b>Bağkur’dan yaş haddinden emeklilik için 5400 gün prim ve 60 yaş şartlarına tabisiniz. 1129 gün daha prim ödeyerek toplam priminizi 5400 güne tamamlamanız şartıyla, 60 yaşınızı dolduracağınız tarihte emekli olabilirsiniz.</p>
    </article>
  </body>
</html>