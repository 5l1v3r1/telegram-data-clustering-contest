<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/sadovy-pidozra-vid-prokuratury-radio-svoboda-daily/30285142.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T05:00:56+00:00"/>
    <meta property="og:title" content="Радіо Свобода Daily: За що Андрію Садовому надійшла підозра від САП?"/>
    <meta property="og:description" content="Мер Львова заявив, що буде «боротися і перемагати»"/>
  </head>
  <body>
    <article>
      <h1>Радіо Свобода Daily: За що Андрію Садовому надійшла підозра від САП?</h1>
      <address><time datetime="2019-11-22T05:00:56+00:00">22 Nov 2019, 05:00</time> by <a rel="author" href="https://www.radiosvoboda.org/author/%D1%80%D0%B0%D0%B4%D1%96%D0%BE-%D1%81%D0%B2%D0%BE%D0%B1%D0%BE%D0%B4%D0%B0/%24qupr" target="_blank">Радіо Свобода</a></address>
      <h3>Садовий заявляє, що САП вручила йому підозру</h3>
      <p>Міський голова Львова <b>Андрій Садовий</b> заявляє, що працівники Спеціалізованої антикорупційної прокуратури вручили йому підозру в зловживанні владою. Про це Садовий заявив у відеозверненні у фейсбуці 21 листопада.</p>
      <p>«Щойно прокурори Холодницького вручили мені повідомлення про підозру. Про що йдеться? У 2015 році Львів на відкритому конкурсі залучив інвестора – компанію СТР. Ми від цієї компанії отримали 54 млн грн за землю. Було поле, де паслися корови. На цьому полі інвестор має побудувати індустріальний парк. Починаючи з 2015-2016 і далі років – блокування з усіх боків на рівні державної влади, Генеральної прокуратури. За той час компанія CTP збудувала парки в Румунії, інших країнах. Третій по об’єму в Європі інвестор, який інвестує в промислове майно. Вони планують збудувати тут у Львові три тисячі робочих місць», – заявив Садовий.</p>
      <p>Він додав, що буде «боротися і перемагати».</p>
      <h3>Скороход, Поляков, Іванісов: що не так з депутатами партії «Слуга народу»?</h3>
      <p>Депутати партії «Слуга народу» втрапляють у скандал за скандалом. Сергій Литвиненко, Олена Копанчук, Богдан Яременко, Анна Скороход, Антон Поляков. І ось тепер – Роман Іванісов. Що з ними не так і чому сиплеться найбільша партія нової Верховної Ради? Про це – у сюжеті проекту Радіо Свобода «Ньюзрум».</p>
      <figure>
        <iframe src="https://www.youtube.com/embed/fliOGng4FEE" width="640" height="360" data-service="Youtube" scrolling="no"/>
      </figure>
      <h3>«Це мародерство»: звільнені українські військові розповіли про стан повернутих кораблів</h3>
      <p>Члени екіпажів українських військових кораблів, захоплених Росією біля берегів анексованого Криму рік тому, побували на суднах, що 19 листопада <a href="https://www.radiosvoboda.org/a/news-zelenskyj-korabli-rosija-povernula-bez-umov/30283946.html">повернулися в Україну</a>.</p>
      <p>Як повідомив проєкту Радіо Свобода <a href="https://ru.krymr.com/a/news-krym-moryaki-o-korablyah/30284862.html">Крим.Реалії</a> старший матрос <b>Андрій Артеменко</b> – старший комендор малого броньованого артилерійського катера «Бердянськ», розголошувати інформацію про стан кораблів члени екіпажу не можуть, однак готові докласти всіх можливих зусиль для якнайшвидшого <a href="https://www.radiosvoboda.org/a/news-korabli-voronchenko-stan-rosiya/30283259.html">відновлення суден</a>.</p>
      <p>«Ми раді, що кораблі повернулися, але кораблі не в дуже хорошому стані. Що стосується відновлення – це питання до командування, ми як екіпаж будемо робити все можливе для відновлення. Ми дуже раді, що кораблі вдома», – сказав Артеменко.</p>
      <p>Як розповів Крим.Реалії звільнений з полону разом з моряками співробітник СБУ Василь Сорока, він на кораблях не був, але знайомий зі станом суден із загальнодоступних джерел.</p>
      <p>«Крім як мародерство не знаю, як це назвати. Президент пообіцяв, що за три місяці докладе зусиль для відновлення кораблів. Думаю, моя допомога там не потрібна», – зазначив Сорока.</p>
      <h3>Річниця Майдану: надії й розчарування</h3>
      <p>Українська держава вкотре постає перед «великим» випробуванням, коли сценарій російського президента Володимира Путіна може втілитися. Це в ефірі Радіо Свобода заявив народний депутат Андрій Парубій. За його словами, у грудні Верховна Рада може ухвалити «Закон про амністію і спеціальний статус Донбасу без обмеження термінів», що може стати «початком демонтажу української державності». Утім, додає він, саме у часи найбільших загроз, українці мобілізовуються.</p>
      <p>Про українські «майдани» і їхні підсумки, нинішній «штучний розкол» українського табору і плани Путіна він розповів в<a href="https://www.radiosvoboda.org/a/parubij-pro-madian/30285134.html"> інтерв’ю </a>Радіо Свобода.</p>
      <figure>
        <iframe src="https://www.youtube.com/embed/3OpjBPWpgF4" width="640" height="360" data-service="Youtube" scrolling="no"/>
      </figure>
      <h3>В Україні провели першу трансплантацію нирки в райлікарні – МОЗ</h3>
      <p>В Україні вперше провели трансплантацію нирки у лікарні районного рівня, повідомляє Міністерство охорони здоров’я.</p>
      <p>Операцію зробили у Ковелі Волинської області.</p>
      <p>«Новий орган отримала 34-річна пацієнтка з хронічною хворобою нирок V ст., яка шість років отримувала сеанси гемодіалізу і три роки перебувала в черзі на трансплантацію нирки у Запоріжжі. Донором став її чоловік, який віддав свою нирку задля порятунку дружини. Трансплантація від живого донора – це подвійна відповідальність, адже забирається орган в абсолютно здорової людини і не можна допустити, щоб її здоров’я постраждало. Наразі подружжя почувається добре і вже будує плани на майбутнє», – йдеться в повідомленні.</p>
      <p>Як повідомили у міністерстві, підготовка подружжя до операції тривала пів року.</p>
      <h3>Окружний адмінсуд Києва зобов’язав уряд переглянути розмір прожиткового мінімуму на 2019 рік</h3>
      <p>Окружний адміністративний суд Києва визнав протиправними дії Кабінету Міністрів України із встановлення прожиткового мінімуму на 2019 рік. Про рішення у справі за позовом <b>Станіслава Батрина</b> до Кабінету міністрів України <a href="https://adm.ki.court.gov.ua/sud2670/pres-centr/news/830505/">повідомляє пресслужба суду</a>.</p>
      <p>«Суд визнав протиправними дії Кабінету Міністрів України із встановлення прожиткового мінімуму на 2019 рік без проведення науково-громадської експертизи сформованих набору продуктів харчування, продовольчих продуктів і послуг», – мовиться у повідомленні.</p>
      <p>Суд також зобов’язав Кабмін встановити прожитковий мінімум на 2019 рік відповідно до положень законів України «Про прожитковий мінімум» та «Про державні соціальні стандарти та державні соціальні гарантії».</p>
      <p>У бюджеті на 2019 рік уряд визначив на рівні 1921 гривня на місяць, запланувавши підняти його до 2102 гривень на місяць.</p>
      <h3>Синоптик: в Україні 22 листопада похолодає до -12С</h3>
      <p>В Україні 22 листопада очікується холодна та вітряна погода. Про це повідомила синоптик Наталка Діденко.</p>
      <p>«Вночі очікується -1-7 градусів, на Сході -5-12 градусів, на Заході близько нуля, на Закарпатті до +6 градусів. Завтра вдень в Україні від 3 морозу до 3 тепла, на Сході місцями до 5 градусів морозу, на Заході +1+5 градусів, на Закарпатті до +10 градусів», – мовиться у повідомленні.</p>
      <p>Діденко зазначила, що опадів завтра не очікується, проте сильний вітер утримається, особливо на південному сході.</p>
      <p>«У Києві 22-го листопада вночі -4-7 градусів, вдень близько нуля. Сьогодні ввечері близько -4-5 градусів, одягайтеся дуже тепло. Сильний східний вітер. Опади суттєві малоймовірні», – розповіла синоптик. За її словами, відносне потепління, з опадами, орієнтовно очікується 28 листопада.</p>
      <p>
        <b>Зима близько. Грійте найдорожчих!</b>
      </p>
      <p>
        <b>Ваше Радіо Свобода Daily</b>
      </p>
      <hr/>
      <p>Радіо Свобода Daily – читайте все в одному мейлі! Усі важливі новини та ексклюзиви нашого сайту в одному листі. Надсилаємо щодня (окрім неділі) о 7-й ранку якраз до вашого сніданку. Підписатись на розсилку можна <a href="http://radiosvoboda.us14.list-manage.com/subscribe?u=0f3956f895eabdd94b7b11611&amp;id=f453bef3d0">тут</a>.</p>
    </article>
  </body>
</html>