<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/tamer-heper/sozlesmeye-bakin-anlarsiniz-2221041"/>
    <meta property="og:site_name" content="Posta"/>
    <meta property="article:published_time" content="2019-11-22T05:00:53+00:00"/>
    <meta property="og:title" content="Sözleşmeye bakın anlarsınız"/>
    <meta property="og:description" content="İşlettiğim büfeyi bırakmak, daha doğrusu bir başkasına devretmek istiyorum. Ancak mal sahibi “Benim iznim olmadan olmaz” diyor. Bu halde durumum nedir? ● V. K."/>
  </head>
  <body>
    <article>
      <h1>Sözleşmeye bakın anlarsınız</h1>
      <address><time datetime="2019-11-22T05:00:53+00:00">22 Nov 2019, 05:00</time> by <a rel="author">Tamer Heper</a></address>
      <p>
        <b>İşlettiğim büfeyi bırakmak, daha doğrusu bir başkasına devretmek istiyorum. Ancak mal sahibi “Benim iznim olmadan olmaz” diyor. Bu halde durumum nedir? ● V. K.</b>
      </p>
      <p>★ ★ ★ ★ ★</p>
      <p>Bir gayrimenkul kiracısının, kiralananı bir başkasına devretmesi yasal olarak mümkün değil. Ancak yasadaki bu hüküm, amir bir hüküm değildir. Taraflar arasında imzalanan kira sözleşmesinde kiracıya böyle bir hak tanınabilir. O zaman kiracı, bir alt kiracıya bu yeri devredebilir.</p>
      <p>Ama sözleşme ile böyle bir izin verilmediyse kiracı kiralananı bir başkasına devredemez. Bu noktaya kadar kiraya verenin söylediği doğru. Şimdi pişmiş aşa su katacağım. Çok tartışılan ve benim de doğru bulmadığım bir mesele var. Hani kırtasiyecilerde satılan hazır matbu kira sözleşmeleri var ya! Hah işte onların ikinci sayfasında çoğunlukla 14 madde sıralanmış haldedir.</p>
      <p>Bu maddelerin 3’üncüsünde, kurulan cümle, kiracının devir hakkı olduğu izlenimi verecek şekilde. Şayet ‘hususi hükümler’ veya ‘özel maddeler’ başlığı altında kiralananın devredilmeyeceğine dair bir madde koyulmazsa bu matbu (basılı) 3’üncü maddeye göre kiracının devir hakkı bulunduğu şeklinde bir yorum yapılabilir.</p>
      <p>★ ★ ★ ★ ★</p>
      <p>Doğrusu hazır kira sözleşmelerinde taraflar arasında ihtilaf yaratacak maddeler olmamalı ama uygulamada var. İşte bu nedenlerle kiraya verenle hiç ihtilafa girmeyin, elinizdeki kira sözleşmesini açın ve bakın, size devir hakkı tanınmış mı? Tanınmamış ise tartışmaya gerek yok. Gerçekten devir için kiraya verenin iznine bağlısınız, aksi halde hukuki ihtilafa girersiniz.</p>
    </article>
  </body>
</html>