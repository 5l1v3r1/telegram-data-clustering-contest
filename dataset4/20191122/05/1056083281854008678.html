<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100040/%D8%A7%D8%AD%D8%AA%D9%85%D8%A7%D9%84-%D8%AA%D9%85%D8%AF%DB%8C%D8%AF-%D8%B3%D9%87-%D9%85%D8%A7%D9%87%D9%87-%D9%BE%DB%8C%D9%85%D8%A7%D9%86-%D9%86%D9%81%D8%AA%DB%8C-%D8%A7%D9%88%D9%BE%DA%A9-%D9%BE%D9%84%D8%A7%D8%B3"/>
    <meta property="og:site_name" content="ایسنا"/>
    <meta property="article:published_time" content="2019-11-22T05:41:55+00:00"/>
    <meta property="og:title" content="احتمال تمدید سه ماهه پیمان نفتی اوپک پلاس"/>
    <meta property="og:description" content="با حمایت روسیه از تلاش عربستان سعودی برای تثبیت قیمت‌های نفت، اوپک و متحدانش احتمالا در دیدار ماه آینده خود توافق کاهش تولید را تا اواسط سال ۲۰۲۰ تمدید خواهند کرد."/>
  </head>
  <body>
    <article>
      <h1>احتمال تمدید سه ماهه پیمان نفتی اوپک پلاس</h1>
      <address><time datetime="2019-11-22T05:41:55+00:00">22 Nov 2019, 05:41</time> by <a rel="author">زهرا وثوقی</a></address>
      <p>با حمایت روسیه از تلاش عربستان سعودی برای تثبیت قیمت‌های نفت، اوپک و متحدانش احتمالا در دیدار ماه آینده خود توافق کاهش تولید را تا اواسط سال ۲۰۲۰ تمدید خواهند کرد.</p>
      <p>به گزارش ایسنا، اوپک قرار است پنجم دسامبر در مقر خود در وین دیدار کند و مذاکرات با گروه تولیدکنندگان غیراوپک شامل روسیه روز بعد ادامه پیدا می‌کند. توافق فعلی محدودیت عرضه نفت قرار است تا مارس سال ۲۰۲۰ ادامه پیدا کند.</p>
      <p>عربستان سعودی قرار است پنجم دسامبر عرضه اولیه عمومی سهام شرکت نفتی دولتی آرامکوی سعودی را اعلام کند و امیدوار است این رویداد به بزرگترین عرضه اولیه عمومی سهام جهان تبدیل شود. قیمت نفت در آن زمان احتمالا برای عرضه سهام آرامکو که در حدود اواسط دسامبر انجام می‌گیرد، اهمیت بالایی خواهد داشت.</p>
      <p>رویترز به نقل از یک منبع آگاه اوپک نوشت: تاکنون ما دو سناریوی اصلی داشته‌ایم؛ در دسامبر دیدار کرده و توافق فعلی را تا ژوئن تمدید کنیم یا تصمیم گیری را تا اوایل سال میلادی آینده به تاخیر انداخته و پیش از مارس برای بررسی تحولات بازار و تمدید توافق تا اواسط سال دیدار کنیم. احتمال زیادی وجود دارد که توافق در دسامبر تمدید شود تا پیام مثبتی به بازار ارسال شود. سعودی‌ها نمی‌خواهند قیمت‌های نفت کاهش پیدا کند و به دلیل عرضه اولیه عمومی سهام آرامکو مایل هستند که نفت کف قیمتی پیدا کند.</p>
      <p>منابع آگاه اوپک اظهار کرده‌اند که شرایط بازار در سه ماهه اول سال ۲۰۲۰ در بحبوحه کندی رشد تقاضا برای نفت و پایبندی ضعیف برخی از تولیدکنندگان مانند عراق و نیجریه به پیمان محدودیت عرضه، نامعلوم مانده است.</p>
      <p>یک نماینده اوپک گفت: احساس من این است که تمدید پیمان تا پایان ژوئن انجام می‌گیرد تا از دیدار دوباره در اوایل مارس اجتناب شود و احتمال دیدار زودتر در صورتی که شرایط بازار ایجاب کند، محتمل‌ترین سناریوی فعلی است.</p>
      <p>دو منبع آگاه اظهار کرده‌اند که اعلام رسمی کاهش بیش‌تر تولید فعلا بعید است با این حال پیامی درباره پایبندی بهتر به توافق فعلی، باید به بازار ارسال شود. عربستان سعودی که بزرگترین عضو اوپک است، پیش از متعهد شدن به کاهش بیش‌تر تولید، مایل است در وهله نخست به پایبندی به محدودیت عرضه فعلی متمرکز شود.</p>
      <p>نخستین منبع آگاه به رویترز گفت: سعودی‌ها می‌خواهند ببینند چگونه کسانی که به توافق پایبند نبوده‌اند عمل می‌کنند. هیچ رقمی برای کاهش بیشتر تولید یا تغییر سهمیه‌های تولید فعلا مطرح نشده است.</p>
      <p>آمریتا سن، یکی از موسسان شرکت "انرژی اسپکتس" که به دقت سیاست‌های اوپک و عربستان سعودی را دنبال می‌کند، اظهار کرد: تمدید پیمان اوپک پلاس تا ژوئن ممکن است کافی نباشد. بازار منتظر کاهش بیشتر تولید و تمدید پیمان تا پایان سال ۲۰۲۰ است و در هر سناریوی دیگر بازار با فروش روبرو می‌شود.</p>
      <p>ولادیمیر پوتین، رییس جمهور روسیه هفته گذشته از عربستان سعودی خواست موضع خود را پیش از مذاکرات دشوار دسامبر روشن کند.</p>
      <p>مسکو استدلال کرده که کاهش داوطلبانه تولید نفت برای این کشور در طول ماه‌های سرد زمستان به خصوص در غرب سیبری که دو سوم تولید نفت روسیه از این منطقه است و عمده دکلهای حفاری در آنجا واقع شده‌اند، دشوار است.</p>
      <p>به گفته یک منبع آگاه از تفکر روسیه، پوتین روابط نزدیکی با محمد بن سلمان، ولیعهد عربستان سعودی برقرار کرده و دولت روسیه به خوبی مطلع است که شراکت سه ساله در صورت عدم همراهی مسکو با ریاض، دچار فروپاشی خواهد شد.</p>
      <p>گروه اوپک پلاس از اول ژانویه امسال با هدف تقویت قیمت‌ها که اکنون در ۶۲ دلار در هر بشکه معامله می‌شود، پیمانی برای محدودیت عرضه به میزان ۱.۲ میلیون بشکه در روز را به اجرا گذاشته‌اند.</p>
      <p>کریل دیمیتریوف، مدیر صندوق سرمایه گذاری مستقیم روسیه و الکساندر نواک، وزیر انرژی روسیه معماران اصلی توافق با عربستان سعودی بوده‌اند که در سال ۲۰۱۷ آغاز شد.</p>
      <p>عربستان سعودی و سایر تولیدکنندگان منطقه خلیج فارس در اوپک پایبندی بالاتر از سهمیه تعیین شده به پیمان محدودیت عرضه داشته‌اند.</p>
      <p>بر اساس گزارش رویترز، عربستان سعودی در اکتبر ۱۰.۳ میلیون بشکه در روز نفت تولید کرد تا مخازن خود را دوباره پر کند اما صادرات به بازار را ۹.۹ میلیون بشکه در روز نگه داشت. این کشور پس از حملات سپتامبر به تاسیساتش از ذخایر نفتش برداشت کرده بود تا نیازهای مشتریانش را تامین کند.</p>
      <p>انتهای پیام</p>
    </article>
  </body>
</html>