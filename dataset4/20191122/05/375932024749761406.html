<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/vallalati-hirek/kenyszerpiheno-a-racalmasi-hankooknal-2-1885050/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T05:25:00+00:00"/>
    <meta property="og:title" content="Kényszerpihenő a rácalmási Hankooknál"/>
    <meta property="og:description" content="Európa egyik legnagyobb gumiüzemében kényszerszünetre küldik a dolgozókat, mert megteltek a raktárak. Az intézkedés nem jár elbocsátással."/>
  </head>
  <body>
    <article>
      <h6 class="kicker">A döntés, melyet a cég a globális gazdasági helyzettel és az időjárással indokol, egyelőre három napra szól</h6>
      <h1>Kényszerpihenő a rácalmási Hankooknál</h1>
      <address><time datetime="2019-11-22T05:25:00+00:00">22 Nov 2019, 05:25</time> by <a rel="author">Hecker Flórián</a></address>
      <h4>Európa egyik legnagyobb gumiüzemében kényszerszünetre küldik a dolgozókat, mert megteltek a raktárak. Az intézkedés nem jár elbocsátással.</h4>
      <p>Három napra leáll a Hankook gyára a Dunaújváros melletti Rácalmáson – erősítette meg a Világgazdaság informá­cióit a Hankook Tire Magyarország Kft. A döntés értelmében a gyártás november 28–30. között szünetel Európa egyik legnagyobb gumiüzemében. Lapunk úgy tudja, hogy</p>
      <aside>a termelés felfüggesztése 80-100 ezer darabos kieséssel járhat, de az erre vonatkozó kérdésünkre a cég nem reagált.</aside>
      <figure>
        <img src="https://www.vg.hu/wp-content/uploads/2019/11/felsomti-7.jpg"/>
        <figcaption>Forrás: MTI / Bodnár Boglárka</figcaption>
      </figure>
      <p>A Világgazdaság forrásai ezt a mennyiséget bagatellnek minősítették, hiszen</p>
      <aside>az egység évente mintegy 19 millió abroncsot állít elő. Mindez viszont nem csökkenti a rendkívüli lépés súlyosságát, éppen ellenkezőleg: további leállást vetíthet előre.</aside>
      <p>A termelési csendet a cégvezetés azzal indokolta egy múlt pénteki, a dolgozóknak írott levelében, hogy a világgazdasági helyzet recesszióhoz vezetett a nemzetközi piacokon. A rossz trendet tetézte a szokatlanul meleg idő, amely negatívan hatott az eladásokra. Mindezek miatt csökkent a kereslet a Hankook abroncsai iránt, azt eredményezve, hogy a dél-koreai hátterű multi minden raktára – beleértve a magyarországi gyáráét is – megtelt, és nem képes újabb termékek tárolására. A visszaeső megrendelések miatt Kínában és Dél-Koreában a cég már bevezetett periodikus leállásokat. Ez a folyamat érte utol a rácalmási üzemet is, amely, bár a menedzsment szerint megfelelően működik, szintén apadó piaci­ igénnyel szembesül. Erre reagál tehát a cégvezetés a háromnapos leállással.</p>
      <p>
        <i>A <a href="https://www.vg.hu/vilaggazdasag/vilaggazdasag-magyar-vallalatok/kenyszerpiheno-a-racalmasi-hankooknal-1883151/">teljes cikk</a> a Világgazdaság pénteki száméban olvasható</i>
      </p>
    </article>
  </body>
</html>