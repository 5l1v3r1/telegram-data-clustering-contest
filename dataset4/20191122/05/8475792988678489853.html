<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/pa-lordag-halls-den-stora-motesdagen-i-sverige-mots"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T05:24:11+00:00"/>
    <meta property="og:title" content="Jan Helin: ”Det har varit en helt fantastisk respons”"/>
    <meta property="og:description" content="På lördag hålls den stora mötesdagen i SVT:s satsning Sverige möts. Totalt har drygt 4 200 personer anmält sitt deltagande och har matchats med en samtalspartner. SVT:s mediedirektör Jan Helin säger att antalet anmälningar och publikreaktioner överträffar förväntningarna. – Det har varit en helt fantastisk respons och intressant debatt kring projektet, säger Jan Helin."/>
  </head>
  <body>
    <article>
      <h1>Jan Helin: ”Det har varit en helt fantastisk respons”</h1>
      <address><time datetime="2019-11-22T05:24:11+00:00">22 Nov 2019, 05:24</time> by <a rel="author">Ida Jansson</a></address>
      <p>
        <b>På lördag hålls den stora mötesdagen i SVT:s satsning Sverige möts. Totalt har drygt 4 200 personer anmält sitt deltagande och har matchats med en samtalspartner. SVT:s mediedirektör Jan Helin säger att antalet anmälningar och publikreaktioner överträffar förväntningarna.<br/>– Det har varit en helt fantastisk respons och intressant debatt kring projektet, säger Jan Helin.</b>
      </p>
      <p>Sverige möts är ett projekt som SVT driver under hösten som gör det möjligt för människor med olika åsikter att mötas och diskutera engagerande samhällsfrågor. Allt från köttets inverkan på klimatet till skatter och invandring är några av debattämnena.</p>
      <p>Syftet är att folk ska träffas och diskutera, något som i sig har skapat debatt på olika sätt. Det tycker SVT:s mediedirektör Jan Helin har varit givande.</p>
      <p>– En del har dock byggt på missförståndet att vårt syfte är att människor med olika åsikter ska enas, det har vi aldrig menat. Idén är att träffa någon med motsatt åsikt, diskutera och lyssna på sin meningsmotståndares bästa argument, säger han.</p>
      <h3>Fortsättningen av Sverige möts</h3>
      <p>På lördag den 23 november har över 4 200 personer möjlighet att träffas på åtta olika orter i landet för att diskutera. Det är de personer som har anmält sig och fått en så kallad matchning. Deltagarna kan även välja att träffas på egen hand och en del möten har redan skett. </p>
      <p>– Jag är nyfiken och ser fram emot det. Jag är nöjd om de som deltar tycker att de får ut något av mötena, säger Jan Helin.</p>
      <p>
        <i>Hur ser du på fortsättningen av Sverige möts?</i>
      </p>
      <p>– Vi tittar nu på en fortsättning med en programutveckling ur de erfarenheter vi drar från detta. Efter årsskiftet vet vi mer, säger Jan Helin.</p>
      <details>
        <summary>SVT:s mötesplatser den 23 november</summary>
        <ul>
          <li><b>Luleå: </b>Vetenskapens hus på Storgatan 53</li>
          <li><b>Sundsvall: </b>Sveateatern på Esplanaden 15</li>
          <li><b>Falun: </b>Dalarnas museum på Stigaregatan 2-4</li>
          <li><b>Karlstad: </b>CCC (Congress Culture Centre) på Tage Erlandergatan 8</li>
          <li><b>Stockholm: </b>Tv-huset på Oxenstiernsgatan 34</li>
          <li><b>Växjö: </b>Kafé de Luxe på Sandgärdsgatan 3</li>
          <li><b>Göteborg: </b>Brewhouse Arena på Åvägen 24</li>
          <li><b>Malmö: </b>Glasklart Event &amp; Restaurang på Dockplatsen 1</li>
        </ul>
        <p>Eventen börjar klockan 13.00.</p>
      </details>
      <details>
        <summary>Vad är Sverige möts?</summary>
        <p>Sverige möts är ett projekt som gör det möjligt för människor med olika åsikter att mötas och diskutera engagerande samhällsfrågor.</p>
        <p>Genom att svara på sju frågor har deltagarna sen matchats av en dator/mjukvara/algoritm så att de fått kontakt med någon som svarat olika på flera av frågorna.</p>
        <p>Deltagarna får sedann välja om de vill träffas på egen hand, eller på någon av de åtta mötesplatserma i hela landet där SVT ordnar möten den 23 november.</p>
      </details>
      <related>
        <h4>Relaterat</h4>
        <a href="https://www.svt.se/nyheter/inrikes/helin-om-sverige-mots-en-utmarkt-mojlighet-till-intressant-journalistik"/>
        <a href="https://www.svt.se/kultur/skarp-kritik-mot-sverige-mots"/>
        <a href="https://www.svt.se/nyheter/inrikes/stort-intresse-for-sverige-mots-over-1500-anmalda-pa-bara-en-dag"/>
      </related>
    </article>
  </body>
</html>