<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/tarlos-istvan-vezeto-politikusoknal-a-maganelet-egyes-aspektusaitol-nem-lehet-eltekinteni"/>
    <meta property="og:site_name" content="infostart"/>
    <meta property="article:published_time" content="2019-11-22T05:20:00+00:00"/>
    <meta property="og:title" content="Tarlós István: vezető politikusoknál a magánélet egyes aspektusaitól nem lehet eltekinteni"/>
    <meta property="og:description" content="Tarlós István szerint nem lehet párhuzamba állítani a Borkai-ügyet Wittinghoff Tamás esetével."/>
  </head>
  <body>
    <article>
      <h1>Tarlós István: vezető politikusoknál a magánélet egyes aspektusaitól nem lehet eltekinteni</h1>
      <address><time datetime="2019-11-22T05:20:00+00:00">22 Nov 2019, 05:20</time> by <a rel="author">Infostart</a></address>
      <h3>Tarlós István szerint nem lehet párhuzamba állítani a Borkai-ügyet Wittinghoff Tamás esetével.</h3>
      <p>Tarlós István szerint az önkormányzati választás Budapesten nem személyről szólt, hanem egy ennél általánosabb motiváción alapult. A volt főpolgármester a <a href="https://magyarhang.org/belfold/2019/11/21/tarlos-istvan-nincs-ket-fidesz/">Magyar Hangnak</a> adott interjúban elmondta: szemben a korábbi gyakorlattal kollektív kampánya volt, és</p>
      <blockquote>egyes részeivel egyetértett, másokkal viszont nem.</blockquote>
      <p>„Nem akarok konkrétumokat kiemelni, mert mentegetőzésnek tűnne, és már nincs jelentősége, a választáson túl vagyunk, az eredmény ismert, minden szabályos volt.”</p>
      <p>Tarlós István a Borkai-ügyről is beszélt.</p>
      <p>„Akkor szólaltam meg, amikor kezdett világossá válni, hogy nem marad meg ez az ügy Győr közigazgatási határain belül.</p>
      <blockquote>Az a közönségesség, amit a nyilvánosságra került felvételeken látni lehetett, az egész politikai közösség számára kínos volt.”</blockquote>
      <p>Az egykori főpolgármester szerint nem lehet párhuzamba állítani a Borkai-ügyet Wittinghoff Tamás esetével. Ennek egyik oka, hogy utóbbi nem volt annyira közönséges, valamint hogy a konzervatív szavazóbázis nehezebben bocsát meg egy ilyen ügyet a saját embereinek, mint a liberálisok.</p>
      <p>„Joggal lehet azt mondani, hogy Borkai túllépte a magánélet kereteit. Vezető politikusoknál a magánélet egyes aspektusaitól nem lehet eltekinteni. Még akkor sem, ha van olyan neoliberális szemlélet, amely szerint ez lehetséges. Nincs két Tarlós István, nincs két Borkai Zsolt, nincs két Gyurcsány Ferenc, mint ahogy nincs két Fidesz vagy két Momentum sem. Ha ez a hatása nem lett volna a dolognak, akkor semmi közöm az egészhez.”</p>
      <p>
        <i>Nyitókép: MTI/Mónus Márton</i>
      </p>
    </article>
  </body>
</html>