<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-revista_presei_business-23506599-business-report-plati-mai-uitat-faca-guvernul-dancila-castiguri-fabuloase-inceputul-anului-bursa-bucuresti-intampla-fapt-leul.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T05:45:00+00:00"/>
    <meta property="og:title" content="Business report: Ce plăţi a mai „uitat” să facă Guvernul Dăncilă; Câştiguri fabuloase de la începutul anului pe bursa de la Bucureşti; Ce se întâmplă, de fapt, cu leul"/>
    <meta property="og:description" content="Vicepreședinte CE: România a derulat politici expansioniste într-o perioadă de boom economic. Situația trebuie abordată de urgență. România trebuie să ia măsuri pentru corectarea"/>
  </head>
  <body>
    <article>
      <h1>Business report: Ce plăţi a mai „uitat” să facă Guvernul Dăncilă; Câştiguri fabuloase de la începutul anului pe bursa de la Bucureşti; Ce se întâmplă, de fapt, cu leul</h1>
      <address><time datetime="2019-11-22T05:45:00+00:00">22 Nov 2019, 05:45</time> by <a rel="author">Sabina Bujoreanu</a></address>
      <p><b><b>Ce se întâmplă, de fapt, cu leul: O explicație privind cursul de schimb și diferențialul de inflație. </b>Evoluția cursului de schimb euro/leu a creat o mică emoție prin valorile nominale ajunse la cele mai mari cote în ultimele zile, unii mergând până acolo încât să vorbească despre „o prăbușire a monedei naționale”. <b>Diferențialul de inflație descrie ecartul dintre creșterea medie a prețurilor din Zona Euro și cea din România.</b> Dacă nivelul inflației în Eurozonă s-a redus de peste trei ori în ultimele 12 luni, la noi diminuarea a fost una mult mai moderată, de doar un punct procentual din cele 4,2% consemnate în luna octombrie 2018, se arată în articolul </b><a href="https://cursdeguvernare.ro/ce-se-intampla-de-fapt-cu-leul-o-explicatie-privind-cursul-de-schimb-si-diferentialul-de-inflatie.html">Curs de Guvernare</a>.<br/><b><br/></b><b>Ce plăţi a mai „uitat” să facă Guvernul Dăncilă. </b>Amânarea rambursărilor de TVA de pe un an pe altul nu este singura modalitate prin care Guvernul PSD a încercat să ţină în frâu deficitul bugetar, existând şi alte situaţii în care „a omis” să facă plăţile pentru trimestrele doi şi trei. Ministrul Agriculturii, Adrian Oros, a anunţat, joi, într-o conferinţă de presă la Botoşani, că ajutorul de stat pentru motorină a fost plătit doar pentru primul trimestru al anului. Potrivit acestuia, restanţele la plata subvenţiilor la motorină se ridică la aproape 400 de milioane de lei. Întrebat dacă există fonduri pentru plata sumelor restante, ministrul Agriculturii a răspuns: "Ne vom îngriji să existe. Acum nu există" scrie <a href="https://adevarul.ro/economie/stiri-economice/foame-bani-plati-mai-uitat-faca-guvernul-dancila-1_5dd6866a5163ec4271415c67/index.html">Adevărul</a>. <br/><br/><b>Vicepreședinte CE: România a derulat politici expansioniste într-o perioadă de boom economic. Situația trebuie abordată de urgență. </b>România trebuie să ia măsuri pentru corectarea deviațiilor de la obiectivele privind deficitul bugetar, potrivit vicepreședintelui Comisiei, Valdis Dombrovskis, care notează că autoritățile de la București au aplicat o politică fiscală expansionistă într-o perioadă de creștere rapidă a economiei, situație ce trebuie remediată “de urgență”. “România este așteptată să depășească chiar din acest an pragul de referință din Tratat de 3% din PIB, cu adânciri rapide ale deficiturilor în următorii ani. Țara a implementat o politică expansionistă într-o perioadă de creștere rapidă. Situația trebuie abordată de urgență”, notează <a href="https://www.profit.ro/stiri/economie/vicepresedinte-ce-romania-a-derulat-politici-expansioniste-intr-o-perioada-de-boom-economic-situatia-trebuie-abordata-de-urgenta-19175885">Profit.ro</a>.<br/><br/><b>Cei mai mari hotelieri din sudul litoralului construiesc la Neptun cel mai mare parc acvatic din România și unul dintre cele mai mari din Europa. </b>Familia Movileanu, care controlează hotelurile Mera din sudul litoralului, va începe în primăvara anului viitor, la Neptun, lucrările de construcție la cel mai mare parc acvatic din România și unul dintre cele mai mari din Europa. Proiectul se va întinde pe 37 de hectare și va conține aquapark, un râu, spații comerciale, "vulcani", zone de agrement și un hotel cu 200 de camere, conform informațiilor <a href="https://www.profit.ro/povesti-cu-profit/turism/exclusiv-cei-mai-mari-hotelieri-din-sudul-litoralului-construiesc-la-neptun-cel-mai-mare-parc-acvatic-din-romania-si-unul-dintre-cele-mai-mari-din-europa-19175852">Profit.ro</a>.<br/><br/><b>Câştiguri fabuloase de la începutul anului pe bursa de la Bucureşti. TOP 5 cele mai performante acţiuni. </b>Bursa a mers excelent anul acesta. Cine a pus bani pe acţiuni la începutul anului, acum are câştig şi de peste 70%. În top 5 al celor mai performante acţiuni lichide din 2019, cel mai mic câştig a fost de 35%. Companiile din energie domină topul. Cea mai performantă acţiune de la BVB, din rândul celor mai lichide dintre ele, cuprinse în principalii indici BET şi BET FI, este Nuclearelectrica, simbol SNN, care a crescut de la începutul anului cu 73%. Top 5 este încheiat de Romgaz, simbol SNG, care are şi ea o creştere de 35%, scrie <a href="https://www.economica.net/castiguri-fabuloase-de-la-inceputul-anului-pe-bursa-de-la-bucuresti--top-5-cele-mai-performante-actiuni_176558.html">Economica</a>.<br/><br/><b>Ce soluție vede RADET pentru încălzirea bucureștenilor din Pipera și Colentina. </b>Regia Autonomă de Distribuție a Energiei Termice (RADET) București a municipalității Capitalei, aflată în faliment și ale cărei active și operațiuni vor fi transferate Companiei Municipale Termoenergetica a Primăriei, consideră că, pentru îmbunătățirea alimentării cu căldură și apă caldă a locuitorilor din zonele Colentina-Fundeni și Pipera-Aviației, printre cele mai deficitare la acest capitol, este necesară construirea a două centrale noi în cogenerare de înaltă eficiență, câte una în fiecare dintre cele două cartiere menționate, cu capacități instalate de minimum 55 MWt, respectiv 40 Mwt relatează <a href="https://www.profit.ro/povesti-cu-profit/energie/exclusiv-document-ce-solutie-vede-radet-pentru-incalzirea-bucurestenilor-din-pipera-si-colentina-19174983">Profit.ro</a>.</p>
    </article>
  </body>
</html>