<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/swenn-larsson-redo-att-fylla-hansdotters-pjaxor-ser-mig-sjalv-i-absoluta-toppen/"/>
    <meta property="og:site_name" content="DN.SE"/>
    <meta property="article:published_time" content="2019-11-22T05:03:18+00:00"/>
    <meta property="og:title" content="Swenn-Larsson redo att fylla Hansdotters pjäxor: Ser mig själv i absoluta toppen"/>
    <meta property="og:description" content="I fjol klev hon fram som Sveriges nya alpinstjärna. När Frida Hansdotter slutat är det Anna Swenn-Larsson som ska ta över. Nu väntar slalompremiär i Levi."/>
  </head>
  <body>
    <article>
      <h1>Swenn-Larsson redo att fylla Hansdotters pjäxor: Ser mig själv i absoluta toppen</h1>
      <address><time datetime="2019-11-22T05:03:18+00:00">22 Nov 2019, 05:03</time> by <a rel="author" href="https://www.dn.se/av/lisa-edwinsson/" target="_blank">Lisa Edwinsson</a></address>
      <p>
        <b>I vintras klev hon fram som Sveriges nya alpinstjärna.<br/>När Frida Hansdotter slutat är det Anna Swenn-Larsson som ska ta över.<br/>I helgen väntar slalompremiär i Levi. <br/>– Förut har jag inte sett mig själv slåss med den absoluta toppen. Men nu känner jag att jag är en av dem, säger VM-tvåan.</b>
      </p>
      <p>Hon tog sin första <a href="https://www.dn.se/sport/swenn-larsson-trea-efter-forsta-aket/">pallplats i världscupen</a> på fem år, följde upp med<a href="https://www.dn.se/sport/anna-swenn-larsson-tog-silver-i-vm-slalomen/"> Sveriges enda medalj i Åre-VM </a>och fortsatte med ännu en <a href="https://www.dn.se/sport/svenskorna-till-kvartsfinal-i-hammarbybacken/">topp-tre-placering</a> på hemmaplan – i Hammarbybacken i Stockholm.</p>
      <p><b>Snacka om succéår </b>för Anna Swenn-Larsson.</p>
      <p>– Det var en fantastisk säsong, men absolut svår att ta in, säger den svenska slalomstjärnan om fjolårssäsongen.</p>
      <p>– VM-silvret var absolut det största som jag någonsin har varit med om. Jag får rysningar när jag tänker på det. Det är en dag jag aldrig kommer att glömma.</p>
      <p><b>I många år </b>hade frågan inom svensk alpinskidåkning varit densamma: Vem ska kliva fram på damsidan efter OS-ettan Frida Hansdotter?</p>
      <p>Svaret, när Hansdotter efter fjolårssäsongen väl tackat för sig: 28-åriga Swenn-Larsson från Rättvik.</p>
      <p>Men för bara två år sedan var det knappast självklart.</p>
      <p>Efter en mardrömssäsong 2016–17, där Anna Swenn-Larsson bara noterades för ett enda godkänt resultat i slalomvärldscupen, startade hon utanför topp-30 – som 34:a – i premiären i Levi.</p>
      <p>När dagen var över hade hon kört in som <a href="https://www.dn.se/sport/shiffrin-bara-tvaa-hansdotter-utanfor-pallen/">sjua</a>.</p>
      <p>Det blev starten på en comebacksäsong där en femteplats i OS 2018 gav skjuts in mot en ännu bättre vinter i fjol.</p>
      <p><b>Under fjolårssäsongen </b>blev en förkrossad Anna Swenn-Larsson visserligen <a href="https://www.dn.se/sport/swenn-larsson-pa-pallen-i-flachau/">diskad i prestigetävlingen i österrikiska Flachau</a>. Men annars slutade hon aldrig sämre än sjua i slalomtävlingarna i världscupen. </p>
      <p>– Jag tycker egentligen att det lossnade redan året innan, men jag har jobbat hårt under väldigt många år, säger hon. </p>
      <p>– Efter den där extremt tuffa säsongen (2016–17) var det som att jag bestämde mig. Jag visste att jag åkte bra på träning, att jag hade farten. Jag behövde bara få till det på tävling.</p>
      <p>Hon sökte hjälp av en mental coach och lyckades stänga av rädslorna.</p>
      <p>– Och efter den säsongen kände jag inte samma press, när jag stod där på start i Levi med startnummer 34. Och då bara flöt det på.</p>
      <figure>
        <img src="https://cached-images.bonnier.news/cms30/UploadedImages/2019/11/21/a3dcc2a6-44c2-4052-aced-30f7bbcdd9d4/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>”Förut tror jag inte att jag har sett mig själv vara med och slåss med den absoluta toppen. Men nu känner jag att jag är en av dem”, säger Anna Swenn-Larsson.<cite>Foto: Klas Rockberg/Bildbyrån</cite></figcaption>
      </figure>
      <p><b>Nu väntar</b> traditionsenlig slalompremiär för den regerande VM-tvåan, norr om polcirkeln i finländska Levi. </p>
      <p>
        <b>Efter fjolårssäsongen, går du in med en annan känsla?</b>
      </p>
      <p>– Ja, det är klart att jag känner att jag har ett annat självförtroende. Förut tror jag inte att jag har sett mig själv slåss med den absoluta toppen. Men nu känner jag att jag är en av dem. Jag kan se mig själv göra det, säger Swenn-Larsson. </p>
      <p>Konkurrenten att slå – i år liksom alla år – är amerikanska superstjärnan Mikaela Shiffrin. I vintras vann 24-åringen från Colorado två VM-guld, slalomcupen, storslalomcupen, super-G-cupen och totala världscupen. </p>
      <p>I storslalompremiären i Sölden i oktober fick Shiffrin visserligen stryk av nya zeeländska skrälltonåringen Alice Robinson. Men alla gånger som Anna Swenn-Larsson har stått på pallen – i slalom och parallellslalom – har det varit bredvid en segrande Shiffrin.</p>
      <p>– Men jag tror inte att det är omöjligt att slå henne, säger svenskan om slalomdrottningen.</p>
      <p>– Jag känner ändå att det fanns tävlingar förra året där jag hade samma fart som henne i vissa åk. </p>
      <p>
        <b>Hur har det varit att försäsongsträna utan Frida Hansdotter?</b>
      </p>
      <p>– Alpindamerna har en bra grupp, säger Swenn-Larsson men tillägger:</p>
      <p>– Sen är det klart att det är tråkigt eftersom Frida har varit väldigt bra för gruppen, och hon har verkligen pressat mig till att åka snabbare. Det har varit en morot. Så det är klart att det har känts annorlunda.</p>
      <p>Med OS-ettans tack och hej förändrades ytterligare en sak.</p>
      <p>– Jag tänkte på det nyligen – att jag faktiskt är äldst av alla i damlaget nu.</p>
      <p>– Det känns sjukt och det känns läskigt att tiden har gått så fort.</p>
      <p>
        <b>Vilken roll kommer med att vara äldst? Finns det någon hierarki?</b>
      </p>
      <p>– Nej, inte så, men Frida var nog mer en ledare än vad jag är, säger Swenn-Larsson. </p>
      <p>
        <b>Hon har burit de största svenska förväntningarna i många år. Blir det mer press på dig nu?</b>
      </p>
      <p>– Det är svårt att säga, men just nu känner jag ingen större skillnad. Det är klart att det har blivit lite mer intervjuer än förut, men jag gör alltid bara mitt bästa när jag står på start – mer kan jag inte göra.</p>
      <p>
        <b>Hansdotter tog tre raka VM-medaljer och ett OS-guld. Kan du matcha det?</b>
      </p>
      <p>– Det vet man inte, säger Anna Swenn-Larsson och skrattar. </p>
      <p>– Hon gjorde sjukt stora prestationer, så det kommer bli svårt. Men jag ska åka så snabbt jag bara kan.</p>
      <figure>
        <img src="https://cached-images.bonnier.news/cms30/UploadedImages/2019/11/21/9a24cc88-d1fb-473b-8ad9-1dd4ead62d16/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>När Frida Hansdotter slutat är Anna Swenn-Larsson de svenska alpindamernas största stjärna.<cite>Foto: Jonas Lindkvist</cite></figcaption>
      </figure>
      <p> </p>
      <details>
        <summary>Fakta. Från botten till toppen</summary>
        <p>Anna Swenn-Larssons slalomresultat de tre senaste säsongerna (världscupen och mästerskap):</p>
        <p><b>2016–17<br/></b>Ur i andra åket – ur i första åket – ur i första åket – ur i första åket – ur i första åket – kvalade inte in till andra åket – ur i första åket – 16:e (VM) – 10:a.<br/><b>2017–18<br/></b>7:a – 6:a – 22:a – 10:a – 10:a – 7:a – 14:e – 5:a (OS) – 7:a – 9:a.<br/><b>2018–19<br/></b>6:a – 7:a – 7:a – 7:a – 6:a – 6:a – diskad – 2:a – 2:a (VM) – 6:a – 4:a.</p>
        <p>... och parallellslalom-resultat (världscupen): <br/><b>2016–17<br/></b>-<br/><b>2017–18<br/></b>26:a – 9:a – 9:a.<br/><b>2018–19<br/></b>17:e – 4:a – 3:a.</p>
        <p><b>Swenn-Larssons främsta individuella resultat<br/>OS:</b> 5:a (slalom, Pyeongchang 2018).<br/><b>VM:</b> 2:a (slalom, Åre 2019).<br/><b>Världscupen: </b>2:a (slalom, Maribor 2019), 3:a (parallellslalom, Stockholm 2019), 3:a (slalom, Åre 2014). 4:a i slalomcupen 2018–19, 11:a i totala världscupen 2018–19.</p>
      </details>
    </article>
  </body>
</html>