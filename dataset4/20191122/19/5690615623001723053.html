<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837313-odin-iz-prokuroriv-gpu-prichetniy-do-vimagannya-zemli-v-zatotsi-ryaboshapka"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T19:06:00+00:00"/>
    <meta property="og:title" content="Один із прокурорів ГПУ причетний до вимагання землі в Затоці - Рябошапка"/>
    <meta property="og:description" content="КИЇВ. 22 листопада. УНН. Один із прокурорів Генпрокуратури причетний до факту незаконного вимагання землі в селищі Затока на Одещині у одного з чиновників …"/>
  </head>
  <body>
    <article>
      <h1>Один із прокурорів ГПУ причетний до вимагання землі в Затоці - Рябошапка</h1>
      <address><time datetime="2019-11-22T19:06:00+00:00">22 Nov 2019, 19:06</time> by <a rel="author">Антоніна Карташева</a></address>
      <p><b>КИЇВ. 22 листопада. УНН.</b> Один із прокурорів Генпрокуратури причетний до факту незаконного вимагання землі в селищі Затока на Одещині у одного з чиновників. Про це сьогодні на брифінгу повідомив генеральний прокурор Руслан Рябошапка, передає кореспондент <b>УНН</b>.</p>
      <p>“Злочинство, яке було припинене сьогодні на Одещині, пов’язане з вимаганням грошей в одного із чиновників Затоківської селищної ради. Ви знаєте наскільки цінна є земля в Затоці, це курортний регіон. Ця ситуація була пов’язана із вимаганням виділення землі особам, які не мали на це права”, — зазначив Рябошапка.</p>
      <p>За його словами, землю вимагали в Білгород-Дністровському районі і на околицях селища Затока.</p>
      <p>“На жаль, до цієї ситуації, до вимагання, був причетний один із прокурорів Генпрокуратури. Наразі вживаються заходи щодо перевірки причетності і встановлення форми вини кожної групи осіб, які були причетні до вимагань”, — сказав Рябошапка.</p>
      <p>Раніше <b>УНН</b> повідомляв, в Одеській мерії <a href="https://www.unn.com.ua/uk/news/1837264-gpu-i-sbu-provodyat-obshuki-u-meriyi-odesi">провели невідкладні слідчі дії</a> співробітники Генеральної прокуратури та Служби безпеки України.</p>
    </article>
  </body>
</html>