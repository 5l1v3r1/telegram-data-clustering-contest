<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191122-patkai-mate-magyar-labdarugovalogatott-ebpotselejtezo-bulgaria-sorsolas.html"/>
    <meta property="og:site_name" content="Origo"/>
    <meta property="article:published_time" content="2019-11-22T19:17:00+00:00"/>
    <meta property="og:title" content="A horvátok elleni meccs hőse szerint kijuthatunk az Eb-re"/>
    <meta property="og:description" content="Pátkai Máté négy hónappal a meccs előtt nem akar jósolni, de biztos benne, hogy van esélyünk."/>
  </head>
  <body>
    <article>
      <h1>A horvátok elleni meccs hőse szerint kijuthatunk az Eb-re</h1>
      <address><time datetime="2019-11-22T19:17:00+00:00">22 Nov 2019, 19:17</time> by <a rel="author">Origo</a></address>
      <p>
        <b>Pénteken eldőlt, hogy Bulgária lesz a magyar labdarúgó-válogatott ellenfele a 2020-as Európa-bajnoki pótselejtezők első mérkőzésén, valamint az is kiderült, hogy győzelem esetén az Izland-Románia párharc nyertesével találkozik Marco Rossi csapata a Puskás Arénában. A 23-szoros válogatott Pátkai Máté az <a href="https://m4sport.hu/euro2020/hirek/cikk/2019/11/22/patkai-mate-van-eselyunk-a-tovabbjutasra/?fbclid=IwAR0GiQW7-K78ZOE_n3y55qO4UOftJ1qnA_ADx8zj8HLVeKkO0CMFUchUNlU">M4 Sportnak</a> elmondta, úgy érzi, van esély a továbbjutásra.</b>
      </p>
      <p>A 31 éves középpályás szerint nehéz megjósolni, hogy milyen formában lesz a magyar és a bolgár válogatott a márciusi összecsapáson, de mindenképpen lesz esélye a továbbjutásra a magyar csapatnak.</p>
      <blockquote>Négy hónap van még a meccsig, addig rengeteg minden tud változni akár a formát, akár a személyeket tekintve, sérülés is közbejöhet, úgyhogy nem könnyű ebből sok mindent leszűrni.</blockquote>
      <p>Biztos vagyok benne, hogy esélyünk lesz arra, hogy továbbjussunk" – nyilatkozta a MOL Fehérvár FC középpályása az M4 Sport péntek délutáni Sporthíradójában.</p>
      <figure>
        <img src="https://cdn.nwmgroups.hu/s/img/i/1906/20190611patkai-mate-gol-wales.jpg"/>
        <figcaption>Pátkai Máté döntötte el a horvátok és a walesiek elleni hazai Eb-selejtezőt is<cite>Fotó: Csudai Sándor - Origo</cite></figcaption>
      </figure>
      <p>Bulgária 2004 óta nem jutott ki Európa-bajnokságra, a mostani selejtezősorozatban pedig csak az A csoport negyedik helyén végzett, mivel nyolc mérkőzésen csupán hat pontot szerzett.</p>
      <p>A Bulgária-Magyarország mérkőzést 2020. március 26-án. Szófiában rendezik, a továbbjutó pedig március 31-én játszik majd az Izland-Románia párharc győztesével.</p>
    </article>
  </body>
</html>