<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3385395/cocuklarin-dis-temizligine-ilk-sut-disinin-cikmasiyla-baslanmali"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T19:36:00+00:00"/>
    <meta property="og:title" content="“Çocukların diş temizliğine ilk süt dişinin çıkmasıyla başlanmalı”"/>
    <meta property="og:description" content="İstanbul Okmeydanı Ağız ve Diş Sağlığı Hastanesi Başhekimi Dt. Ferhat Arol, &quot;Çocukların diş temizliğine ilk süt dişinin çıkmasıyla başlanmalı&quot; dedi."/>
  </head>
  <body>
    <article>
      <h1>“Çocukların diş temizliğine ilk süt dişinin çıkmasıyla başlanmalı”</h1>
      <h2>İstanbul Okmeydanı Ağız ve Diş Sağlığı Hastanesi Başhekimi Dt. Ferhat Arol, "Çocukların diş temizliğine ilk süt dişinin çıkmasıyla başlanmalı" dedi.</h2>
      <address>
        <time datetime="2019-11-22T19:36:00+00:00">22 Nov 2019, 19:36</time>
      </address>
      <p>İstanbul Okmeydanı Ağız ve Diş Sağlığı Hastanesi Başhekimi Dt. Ferhat Arol: “Çocukların dişleri akşam fırçalanmadığında sabaha dek diş yüzeyinde kalan yiyecek artıkları ve uyku sırasında azalan tükürük akışı çürük oluşumunu hızlandırır. Yapılan en büyük yanlış, fırçalamadan sonra bir şeyler yedirilmesi, süt ya da şurup formunda ilaç içirilmesidir Fırçalamanın bunlardan sonra yapılması gerekmektedir.”</p>
      <p>Uzmanlar, çocukların diş temizliğine ilk süt dişinin çıkmasıyla başlanılması, çürük oluşumunun engellenmesi için fırçalamadan sonra yemek yedirilmemesi, süt ya da şurup formunda ilaç içirilmemesi konusunda ebeveynleri uyarıyor.</p>
      <p>İstanbul Okmeydanı Ağız ve Diş Sağlığı Hastanesi Başhekimi Dt. Ferhat Arol, AA muhabirine, ağız ve diş sağlığının ilk adımının bebeklik döneminde başladığını ve süt dişi olarak adlandırılan ilk dişlerin, şekerli gıdaların fazla tüketilmesi ve ağız ile diş sağlığının öneminin toplumda iyi bilinmemesi nedeniyle daha çabuk çürüdüğünü söyledi.</p>
      <p>Arol, süt dişlerinin zamanından erken çürüdüğü ve çekildiği takdirde ağız içinde meydana gelecek yer kayıplarının, çapraşıklıkların ileride ortodontik tedavi ihtiyacı doğuracağına dikkati çekerek, çekilmeyip kronik bir iltihap oluştururlarsa da hem alttan gelen kalıcı dişin kalsifikasyonuna hem de çocuğun genel sağlığının etkilenmesine neden olacağını anlattı.</p>
      <p>Süt dişlerinin ortalama 6 aydan sonra genellikle alt ön bölgeden başlayarak çıktığını ve yaklaşık 3 yaşında tamamlandığını, kalıcı daimi dişlerin ise 6 yaşında çıkmaya başlayarak 12-13 yaşlarına kadar tamamlandığını dile getiren Arol, diş fırçası kullanımına azı dişlerinin (1,5-3 yaş) çıkmasıyla başlanılması gerektiğini aktardı.</p>
      <h3>“Doğru fırçalama için el gelişimi 7-8 yaşlarında tamamlanıyor”</h3>
      <p>Diş fırçası seçerken çocukların ağız ve diş yapılarına uygun, küçük başlı ve yumuşak fırçaların tercih edilmesinin önemine değinen Arol, sert fırçaların diş etlerine zarar verebileceğini söyledi. Arol, diş macunu kullanmaya başlanıldığında, özellikle çocuklar için üretilen macunların seçilmesinin ve çok az miktarda kullanılmasının gerekliliğine işaret ederek, şöyle devam etti:</p>
      <p>“Çocukların diş macununu tükürmesi teşvik edilerek, yutmasına izin verilmemelidir. 3 yaş ve altında macunsuz ya da yarım pirinç tanesi kadar, 3 yaş ve üstünde ise bezelye tanesi kadar çocuk diş macunu kullanılmalıdır. Fırça hijyen açısından 3-6 ay arasında değiştirilmelidir. Çocuklarda diş fırçalama el becerilerinin gelişmesi için de önemlidir. Bu nedenle, çocukların dişlerini kendilerinin fırçalamasına izin verilmeli ancak son fırçalama beraber yapılmalıdır. Öte yandan, çocukların doğru fırçalamayı yapabilmeleri için el gelişimleri yaklaşık 7-8 yaş civarında tamamlanır. Ebeveynler bu yaşlara kadar çocuklarının diş fırçalamasında etkin rol oynamalı, ebeveynlerinin dişlerini fırçalamasına izin vermeyen çocukların muhakkak fırçalama sonrası dişleri kontrol edilmeli, eksik kalan yerleri tekrar fırçalamaları sağlanmalıdır.”</p>
      <p>Arol, sabah kahvaltısının ardından ve akşam yatmadan önce çocukların günde en az 2 kez dişlerini fırçalamalarının sağlanmasını, fırçalama yaptırılamayan durumlarda ise bol su içirilerek, ağızda çalkalama yapılmasının gerektiğini belirtti.</p>
    </article>
  </body>
</html>