<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837314-na-zaporizhzhi-vnaslidok-shtormu-zatopilo-blizko-40-baz-vidpochinku"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T19:17:00+00:00"/>
    <meta property="og:title" content="На Запоріжжі внаслідок шторму затопило близько 40 баз відпочинку"/>
    <meta property="og:description" content="КИЇВ. 22 листопада. УНН. На Запоріжжі, в смт Кирилівка, внаслідок шторму вода затопила близько 40 баз відпочинку. Про це повідомила пресслужба ДСНС в …"/>
  </head>
  <body>
    <article>
      <h1>На Запоріжжі внаслідок шторму затопило близько 40 баз відпочинку</h1>
      <address><time datetime="2019-11-22T19:17:00+00:00">22 Nov 2019, 19:17</time> by <a rel="author">Тарас Джміль</a></address>
      <p><b>КИЇВ. 22 листопада. УНН.</b> На Запоріжжі, в смт Кирилівка, внаслідок шторму вода затопила близько 40 баз відпочинку. Про це повідомила пресслужба ДСНС в Запорізькій області.</p>
      <p>На узбережжі Азовського моря на Запоріжжі вирує штормова погода. Внаслідок негоди вода залила бази відпочинку, а острів Бірючий відрізала від суходолу – піщана дорога затоплена.</p>
      <p>"Станом на 11:00 22 листопада на території смт Кирилівка штормова погода не стихає: посилення східного вітру 20 м/с, пориви вітру до 28 м/с призвели до підвищення рівня води на Федотовій косі. На даний час орієнтовно на 30-40 базах відпочинку рівень води становить від 0,5 до 1 метру", - йдеться у повідомленні.</p>
      <p>Двоє людей, охоронці бази відпочинку "Мрія", внаслідок затоплення не могли самотужки покинути базу - рівень води досягав від 50-80 см. Рятувальники, які прибули на місце події надали чоловікові та жінці спецодяг, щоб подолати відстань до суші.</p>
      <p>У селищній раді смт Кирилівка відбулося засідання штабу з ліквідації наслідків негоди. З смт Семенівка у Кирилівку для надання оперативної допомоги людям, які перебувають на острові Бірючий, перевезли плаваючий транспортер. Наразі на острові перебуває близько 40 людей.</p>
      <p>У ДСНС зазначили, що подібні стихійні лиха щорічно виникають у прибережній зоні та пов’язані зі зміною циклонів і сильними поривами вітру. У відомстві наголосили, що контролюють ситуацію на узбережжі.</p>
      <p>Нагадаємо, <a href="https://www.unn.com.ua/uk/news/1837180-tanker-v-shtorm-siv-na-milinu-bilya-odesi-ekipazh-vidmovivsya-vid-evakuatsiyi">танкер в шторм сів на мілину</a> біля Одеси, екіпаж відмовився від евакуації.</p>
    </article>
  </body>
</html>