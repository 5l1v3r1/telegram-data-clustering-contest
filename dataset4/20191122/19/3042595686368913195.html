<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/managerens-bisarre-sextips/71851934"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T19:26:48+00:00"/>
    <meta property="og:title" content="Managerens bisarre sextips"/>
    <meta property="og:description" content="Antonio Conte kommer med klare instrukser til hvordan spillerne bør oppføre seg i senga."/>
  </head>
  <body>
    <article>
      <h1>Managerens bisarre sextips</h1>
      <h2>Antonio Conte kommer med klare instrukser til hvordan spillerne bør oppføre seg i senga.</h2>
      <address><time datetime="2019-11-22T19:26:48+00:00">22 Nov 2019, 19:26</time> by <a rel="author">Magnus Gamlem</a></address>
      <p>Antonio Conte er blant fotballens aller største managernavn, og tok sitt forrige trofé som Chelsea-manager. Resultatene hadde etter hvert en nedadgående kurve, og i 2018 fikk han sparken og forlot London.</p>
      <p>Med ei fortid i Juventus returnerte Conte til Italia i 2019 - denne gangen for å lede Inter. Det har vært en stor suksess så langt.</p>
      <p>
        <b>Laget er nummer to i hjemlig serie, bare ett poeng bak Juventus, og Conte har fått sving på sakene i Milano-klubben.</b>
      </p>
      <p>Italieneren er kjent for å være opptatt av de minste detaljer, men denne gangen vil kanskje noen mene at han går litt for langt.</p>
      <h3>Konkrete sexråd</h3>
      <p>I et ferskt intervju med franske L'Equipe ble sex blant fotballspillere et tema.</p>
      <p>I intervjuet kommer manageren med svært konkrete råd til hvordan spillerne bør oppføre seg i senga med partnerne sine.</p>
      <p>
        <b>- Mitt råd til spillerne er å ha sex i korte perioder, og med minst mulig innsats. De bør har sex i posisjoner der de ligger under partneren sin, og helst med konene sine. For hvis de har sex med andre, vil det kreve ekstra innsats fra spillerne, forteller Conte til <a href="https://www.lequipe.fr/Football/Article/Antonio-conte-je-suis-un-esprit-libre-pas-un-leche-cul/1082294">avisa</a>.</b>
      </p>
      <p>Hvorvidt spillerne har lyttet til managerens sexråd vites ikke, men foreløpig er det lite å utsette på de sportslige prestasjonene til laget.</p>
      <h3>- Ha mye god sex</h3>
      <p>Når og hvor ofte man bør ha sex som profesjonell utøver, er en kjent problematikk. Noen mener at spillerne bør ligge unna seksuell aktivitet for å prestere på banen, mens andre har helt motsatt oppfatning.</p>
      <p>I forkant av fjorårets fotball-VM kom legendariske Romario med et noe oppsiktsvekkende råd til landets nye spisstjerne, Gabriel Jesus.</p>
      <p>
        <b>- Det første rådet jeg vil gi til ham er å ha mye god sex og ta vare på fridagene han får, <a href="https://www.dagbladet.no/sport/legendens-sexrad-til-stjerneskuddet/69794482">sa Romario den gangen</a>.</b>
      </p>
      <p>Tidligere trener for Mexico, Miguel Herrera, er av helt motsatt oppfatning.</p>
      <h3>- Helt jævlig</h3>
      <p>Under fotball-VM i 2014 la han ned sexforbud for spillerne.</p>
      <p>- Hvis en spiller ikke klarer å holde seg uten sex i en måned eller 20 dager, er han ikke klar for å være profesjonell fotballspiller. La oss spille fotball-VM - vi er ikke her for å feste, sa Herrera til <a href="https://soccer.nbcsports.com/2014/05/21/miguel-herrera-bans-players-from-drinking-having-sex-during-world-cup/">Reforma</a> den gangen.</p>
      <p>Mexico tok seg videre som gruppetoer bak Brasil i 2014, men måtte pakke kofferten etter tap mot Nederland i 16-delsfinalen.</p>
      <p>
        <b>Da Thomas Hansvoll skulle gjøre comeback i bokseringen i 2006, fortalte han til <a href="https://www.dagbladet.no/magasinet/best-uten-sex/66264375">Dagbladet</a> at han ville holde seg unna sex én måned før han skulle slåss.</b>
      </p>
      <p>- Den første uka er helt jævlig, så roer det seg. Det er toppen to ganger i året jeg har så viktige boksekamper at jeg sier full stopp! fortalte bokseren den gangen.</p>
    </article>
  </body>
</html>