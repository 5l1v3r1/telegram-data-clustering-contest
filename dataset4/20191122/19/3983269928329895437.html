<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-govern-espanyol-obre-la-porta-al-trasllat-de-la-policia-nacional-de-via-laietana/noticia/2965423/"/>
    <meta property="og:site_name" content="CCMA"/>
    <meta property="article:published_time" content="2019-11-22T19:32:00+00:00"/>
    <meta property="og:title" content="El govern espanyol obre la porta al trasllat de la Policia Nacional de Via Laietana"/>
    <meta property="og:description" content="L'Ajuntament de Barcelona ha demanat que es busqui un altre lloc per a la Prefectura de Policia i es converteixi l'edifici en un espai de memòria"/>
  </head>
  <body>
    <article>
      <h1>El govern espanyol obre la porta al trasllat de la Policia Nacional de Via Laietana</h1>
      <h2>L'Ajuntament de Barcelona ha demanat que es busqui un altre lloc per a la Prefectura de Policia i es converteixi l'edifici en un espai de memòria</h2>
      <address><time datetime="2019-11-22T19:32:00+00:00">22 Nov 2019, 19:32</time> by <a rel="author">Redacció 324</a></address>
      <figure>
        <img src="https://statics.ccma.cat/multimedia/jpg/0/3/1574449882930.jpg"/>
        <figcaption>L'edifici de Via Laietana 43 (Google Maps)</figcaption>
      </figure>
      <p>La portaveu del Govern espanyol en funcions, <b>Isabel Celaá</b>, ha admès per primera vegada que <b>la policia espanyola podria deixar la prefectura</b> de la Via Laietana de Barcelona, sempre que es trobi un lloc més adequat. Ho ha dit a preguntes dels periodistes a la roda de premsa posterior al consell de ministres:</p>
      <blockquote>"La Policia Nacional es quedarà a la ciutat de Barcelona. Una altra cosa és que es pugui localitzar un assentament millor per a la policia, però es quedarà a la ciutat de Barcelona"</blockquote>
      <p>Dimarts, <a href="https://www.ccma.cat/324/comuns-i-psc-a-favor-de-convertir-la-prefectura-de-via-laietana-en-un-espai-de-memoria/noticia/2964590/">l'Ajuntament de Barcelona va aprovar una iniciativa per traslladar la comissaria</a> de la Policia Nacional del centre de la ciutat i convertir l'edifici en un <b>centre de memòria de la repressió franquista</b>. La moció d'ERC a la Comissió de Drets Socials va rebre els vots favorables de BComú, JxCat i també del PSC. Hi van votar en contra Cs, PP i BCN Canvi.</p>
      <p>Des del <b>Ministeri de l'Interior</b> es van limitar a dir que "no hi ha pla ni està previst".</p>
      <p> </p>
      <figure>
        <img src="https://www.ccma.cat/multimedia/jpg/9/8/1573045727989.jpg"/>
      </figure>
      <p> </p>
      <p>El mes passat, el regidor de Ciutat Vella <a href="https://www.ccma.cat/324/barcelona-demana-a-la-policia-canviar-de-lloc-la-prefectura-de-via-laietana/noticia/2959155/#origen=notirelacionada">Jordi Rabassa va enviar una carta a la policia</a> on defensava que la prefectura hauria d'estar en un altre lloc que no fos el número 43 de la Via Laietana. Hores després, l'Ajuntament va precisar que no demanava el trasllat, sinó que volia obrir un debat "de forma serena en un futur, no de manera immediata".</p>
      <p>
        <b>La policia no vol marxar</b>
      </p>
      <p>El Sindicat Unificat de Policia (SUP) ha denunciat que el PSC s'hagi sumat a aquesta <b>iniciativa que "humilia" els policies</b>, recordant altres resolucions recents que han demanat que els agents antiavalots llueixin el seu número d'identificació o no utilitzin pilotes de goma.</p>
      <p>Des de Jupol, organització sindical majoritària en la policia, s'ha remès una carta al ministre de l'Interior en funcions, Fernando Grande-Marlaska, on es rebutja deixar Via Laietana perquè <b>no veuen "cap raó ni funcional ni operativa"</b>.</p>
    </article>
  </body>
</html>