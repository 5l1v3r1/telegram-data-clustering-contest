<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_temetkezes_koponya_sisak_gyermekek_foldi_maradvany_ecuador_salango_regesz"/>
    <meta property="og:site_name" content="HVG.hu"/>
    <meta property="article:published_time" content="2019-11-22T19:03:00+00:00"/>
    <meta property="og:title" content="Bizarr gyerektemetkezési szokásra bukkantak a régészek"/>
    <meta property="og:description" content="Olyan eltemetett gyerekek maradványaira bukkantak Ecuador közelében a régészek, akik fejét más gyermekek koponyájából készült sisak borította. A szakértők egyelőre találgatnak."/>
  </head>
  <body>
    <article>
      <h1>Bizarr gyerektemetkezési szokásra bukkantak a régészek</h1>
      <address><time datetime="2019-11-22T19:03:00+00:00">22 Nov 2019, 19:03</time> by <a rel="author">hvg.hu</a></address>
      <p>
        <b>Olyan eltemetett gyerekek maradványaira bukkantak Ecuador közelében a régészek, akik fejét más gyermekek koponyájából készült sisak borította. A szakértők egyelőre találgatnak.</b>
      </p>
      <p>Nem kell régésznek lenni ahhoz, hogy tudjuk: az ismert népcsoportoktól eltérő emberek gyakran furcsa szokásokat igyekeznek megőrizni. Ez alól pedig a temetkezési ceremónia sem kivétel. Néhány szakértő most azonban olyanra bukkant, ami még őket is meglepte:</p>
      <blockquote>egy sírban két, több mint 2000 éves csecsemő maradványait találták, a fejükön más gyermekek koponyájával.</blockquote>
      <p>A gyerekek földi maradványaira Ecuadorban, Salango területén bukkantak rá – írja az <a href="https://www.iflscience.com/editors-blog/kids-wearing-human-skull-helmets-found-buried-in-ecuador/"><i>IFLScience</i></a> tudományos-ismeretterjesztő portál. Az ugyanakkor nem tisztázott, mi okozhatta a halálukat, és azt sem értik, mi célt szolgált a fejükre helyezett koponyasisak.</p>
      <figure>
        <img src="https://img2.hvg.hu/image.aspx?id=5502d096-a00f-4e51-adc0-998c95ad5852&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Sara Jeungst</cite>
        </figcaption>
      </figure>
      <p>Egy tipp szerint a gyermekek alultápláltak voltak, vagy valamilyen betegség vitte el őket, a “bukósisakokat” pedig azért kapták, hogy a túlvilágon is védve legyenek. A sisakokat egyébként nem egyszerűen ráhelyezték a gyermekekre,</p>
      <blockquote>majdnem az egész arcukat elfedték velük.</blockquote>
      <p>Sara Juengst, az Észak-karolinai Egyetem professzora <a href="https://www.cambridge.org/core/journals/latin-american-antiquity/article/unique-infant-mortuary-ritual-at-salango-ecuador-100-bc/288F1E104204E9FB0C7D2308878FAC9C">szerint</a> a temetkezés horrorisztikus körülményekről árulkodik, a fejfedőkké alakított koponyákat ugyanis csak egyben tudták a csecsemőkre helyezni. Ha az elmélet helyes, úgy a csontokon még húsnak is kellett lennie.</p>
      <related>
        <a href="https://hvg.hu/tudomany/20191024_aberdeen_ember_koponya_lelet_rekonstrukcio_arc"/>
        <a href="https://hvg.hu/tudomany/20180322_megfejtettek_a_titkot_nem_foldonkivuli_volt_a_chilei_mumia"/>
      </related>
    </article>
  </body>
</html>