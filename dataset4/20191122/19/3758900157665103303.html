<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/nauka/news-to-moze-byc-pomysl-na-skuteczny-samochodowy-filtr-dwutlenku-,nId,3349113?utm_source=wykop.pl&amp;utm_medium=link-5226691&amp;utm_campaign=wykop-poleca"/>
    <meta property="og:site_name" content="RMF24"/>
    <meta property="article:published_time" content="2019-11-22T19:32:00+00:00"/>
    <meta property="og:title" content="To może być pomysł na skuteczny samochodowy filtr dwutlenku azotu"/>
    <meta property="og:description" content="Międzynarodowy zespół naukowców pod kierunkiem badaczy z University of Manchester opracował technologię, która może pomóc eliminować ze spalin samochodowych szkodliwy dwutlenek azotu. Nie koniec na tym, wychwycony gaz będzie można z pomocą wyłącznie wody i powietrza przerabiać na potrzebny w przemyśle nawozów sztucznych kwas azotowy. Przyznajmy, to brzmi trochę na zbyt piękne, by było prawdziwe. Jednak autorzy publikacji na łamach czasopisma &quot;Nature Chemistry&quot; zapewniają, że to nie są bajki."/>
  </head>
  <body>
    <article>
      <h1>To może być pomysł na skuteczny samochodowy filtr dwutlenku azotu</h1>
      <address><time datetime="2019-11-22T19:32:00+00:00">22 Nov 2019, 19:32</time> by <a rel="author" href="https://www.rmf24.pl/tylko-w-rmf24/grzegorz-jasinski" target="_blank">Grzegorz Jasiński</a></address>
      <p>
        <b>Międzynarodowy zespół naukowców pod kierunkiem badaczy z University of Manchester opracował technologię, która może pomóc eliminować ze spalin samochodowych szkodliwy dwutlenek azotu. Nie koniec na tym, wychwycony gaz będzie można z pomocą wyłącznie wody i powietrza przerabiać na potrzebny w przemyśle nawozów sztucznych kwas azotowy. Przyznajmy, to brzmi trochę na zbyt piękne, by było prawdziwe. Jednak autorzy publikacji na łamach czasopisma "Nature Chemistry" zapewniają, że to nie są bajki.</b>
      </p>
      <figure>
        <img src="https://i.iplsc.com/zdj-ilustracyjne/0009EN42U3WCXOL1-C123-F4.jpg"/>
        <figcaption>Zdj. ilustracyjne<cite>/Ina Fassbender /PAP/DPA</cite></figcaption>
      </figure>
      <p>Kluczem do sukcesu ma być zastosowanie nowoczesnych, silnie porowatych materiałów, tak zwanych sieci metaloorganicznych MOF, które w małej objętości zawierają gigantycznych rozmiarów powierzchnię czynną. Dość powiedzieć, że <b>gram takiego materiału daje powierzchnię czynną wielkości boiska piłkarskiego.</b> To na niej - jak w klatce - wiązany jest dwutlenek azotu. </p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=nFhL0AhgdASJvyNzQgeNl3a5fdpZeYbeYU9PWdo.Fv..o7/url=http%3A%2F%2Fwww.rmf24.pl%2Ffakty%2Fpolska%2Fnews-w-polskich-miastach-pali-kazdy-to-efekt-fatalnego-powietrza%2CnId%2C3309728%3Fparametr%3Dembed_tyt_zdj">W polskich miastach „pali” każdy. To efekt fatalnego powietrza</a>
      </p>
      <figure>
        <img src="https://i.iplsc.com/w-polskich-miastach-pali-kazdy-to-efekt-fatalnego-powietrza/0009CF7NLJX2F338-C128.jpg"/>
      </figure>
      <p>Stworzony przez badaczy University of Manchester materiał MFM-520 wychwytuje przepływający dwutlenek azotu w obecności innych gazów spalinowych, dwutlenku siarki i dwutlenku węgla, a także pary wodnej. Pracuje przy tym przy normalnym ciśnieniu, a maksimum wydajności osiąga w temperaturze około 45 stopni Celsjusza, w sam raz dopasowanej do warunków pracy układu wydechowego samochodu. Nie koniec na tym. Układ z MFM-520 można<b> wielokrotnie regenerować</b>, odgazowując go lub oczyszczając z pomocą powietrza i wody, otrzymując w zamian... kwas azotowy, istotny surowiec do produkcji nawozów sztucznych. </p>
      <p>Wydajny proces wiązania NO2 w tym materiale zbadano metodą rozpraszania neutronów w należącym do Departamentu Energii USA Oak Ridge National Laboratory i metodą dyfrakcji promieni X w Berkeley National Laboratory. Zastosowano też metodę EPR, Elektronowego Rezonansu Paramagnetycznego w laboratorium w Manchesterze. Prowadzono także symulacje komputerowe. <i>Ten projekt jest znakomitym przykładem zastosowania badań neutronowych do analizy struktury i aktywności cząsteczek we wnętrzu porowatych materiałów. Dzięki penetrującym własnościom neutronów mogliśmy śledzić zachowanie cząsteczek NO2 i ich wpływ na całą strukturę MOF </i>- mówi Timmy Ramirez-Cuesta z ORNL. <i>Nasz opis procesu odpowiedzialnego za szybki, gwałtowny przechwyt NO2 pomoże w projektowaniu przyszłych systemów oczyszczania powietrza</i> - dodaje pierwszy autor pracy, Jiangnan Li, doktorant z UM.</p>
      <h4>"Producenci mogliby zredukować część kosztów"</h4>
      <p><i>To pierwszy materiał typu MOF, który <b>pozwala najpierw przechwycić, a potem przetworzyć toksyczne, gazowe spaliny w cenny dla przemysłu surowiec</b></i><b> </b>- mówi dr Sihai Yang z Zakładu Chemii Uniwersytetu w Manchesterze. <i>Globalny rynek dla kwasu azotowego miał w 2016 roku wartość 2,5 miliarda dolarów</i> - dodaje prof. Martin Schröder, dziekan Wydziału Nauki i Inżynierii UM. <i>Producenci zainteresowani naszą technologią MOF mogliby zredukować część kosztów, albo nawet zwiększyć sobie zyski, sprzedając kwas azotowy. Tym bardziej, że do jego wytwarzania potrzebna jest już tylko woda i powietrze</i> - zauważa. </p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=nFhL0AhgdASJvyNzQgeNl3a5fdpZeYbeYU9PWdo.Fv..o7/url=http%3A%2F%2Fwww.rmf24.pl%2Ffakty%2Fswiat%2Fnews-motoryzacyjna-rewolucja-w-rzymie-czesc-diesli-nie-wjedzie-do%2CnId%2C3283100%3Fparametr%3Dembed_tyt_zdj">Motoryzacyjna rewolucja w Rzymie. Część diesli nie wjedzie do centrum</a>
      </p>
      <figure>
        <img src="https://i.iplsc.com/motoryzacyjna-rewolucja-w-rzymie-czesc-diesli-nie-wjedzie-do/0009B57G756FLS8R-C128.jpg"/>
      </figure>
      <p>Autorzy pracy przekonują, że ta technologia <b>może przynieść istotny postęp w oczyszczaniu spalin samochodowych </b>i pomóc w ograniczeniu szkodliwych dla środowiska skutków emisji NO2. </p>
      <p>W przeszłości próby przechwytywania gazów, toksycznych lub cieplarnianych były mało wydajne ze względu na ich małą koncentrację i fakt, że procesy te często utrudniała obecna w powietrzu para wodna. Niełatwo było też znaleźć sposób regeneracji tego typu filtrów i przetworzenia wyłapanych gazów na coś pożytecznego. Materiał MFM-520 wydaje się rozwiązywać wszystkie te problemy. </p>
      <p>Jeśli zależy nam na czystości powietrza i przyszłości motoryzacji <b>chyba powinniśmy trzymać kciuki, by to wszystko okazało się prawdą. </b></p>
    </article>
  </body>
</html>