<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2581740/lvivan-klicut-na-mirnu-akciu-solidarnist-z-moloddu-gonkongu"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-22T19:13:00+00:00"/>
    <meta property="og:title" content="Львів'ян кличуть на мирну акцію “Солідарність з молоддю Гонконгу”"/>
    <meta property="og:description" content="Мешканці Львова підтримають студентів"/>
  </head>
  <body>
    <article>
      <h1>Львів'ян кличуть на мирну акцію “Солідарність з молоддю Гонконгу”</h1>
      <address><time datetime="2019-11-22T19:13:00+00:00">22 Nov 2019, 19:13</time> by <a rel="author">Євгенія Пласконь</a></address>
      <p>
        <i>У неділю, 24 листопада о 17 годині, на площі Ринок у Львові, біля входу в будівлю міської ради відбудеться мирна акція підтримки молоді Гонконгу, яку влаштовують ініціативні мешканці міста спільно з Українським центром вільного Гонконгу, що у Києві (Free Hong Kong Center).</i>
      </p>
      <p>Як розповів 032.ua співорганізатор акції Матвій Дух, захід проводять задля підтримки руху проти комуністичної диктатури китайського уряду щодо жителів Гонконгу. У рамках події львів'яни заспівають гімн Гонконгу та інші пісні під акомпонування синтезатора, а також переглянуть на проекторі уривки з репортажів про події в цьому місті.</p>
      <p>"В Україні - шоста річниця Революції Гідності, події яка зараз надихає та підтримує захист демократій інших народів. Вже понад 5 місяців Гонгконг продовжує вести боротьбу за власну свободу від комуністичної диктатури. За цей час мільйони гонконгців вийшло на протест проти дій китайського уряду й мовчазної згоди місцевої влади. Більше 5600 арештованих городян, 10000 пострілів по цивільних, тисячі травмованих. Й жодної відповідальності за дії поліції та влади. Їм потрібна наша підтримка, - студентам, школярам і дорослим - всім, хто поважає своє право на свободу. Покажемо, що ми солідарні з ними й знаємо ціну свободи", - наголосили організатори.</p>
      <p>Львів'ян також заохочують приносити з собою на мирну акцію речі, що символізують революцію (у Гонконзі): йдеться про маски, прапори України та Гонконгу, плакати з написами “Liberate Hong Kong”, “Hong Kong is not China”, “Glory be to the Hong Kong”, “Release PolyU Students”.</p>
      <p>Як згадують організатори події, спершу в молоді Гонконгу була лише одна вимога - повністю відкласти законопроект про екстрадицію жителів міста до материка за рішенням комустичного уряду Китаю, однак мирний супротив рішенню Пекіна був зустрітий небаченою жорстокістю поліції. Своїми діями, - токсичний газ, насильство, постріли та репресії, - уряд перейшов червону лінію. Відтак, протести переросли у справжню революцію.</p>
      <p>Нагадаємо, у Львові влаштували <a href="https://www.032.ua/news/2580900/u-lvovi-vlastuvali-mistecku-akciu-muzika-majdanu-foto-video">музичний перформанс</a> з нагоди Дня Гідності та Свободи, також центром міста пройшов <a href="https://www.032.ua/news/2580891/lvovom-projsov-mars-gidnosti-foto-video">студентський марш</a>.</p>
    </article>
  </body>
</html>