<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/ergo-pnois-13-ekat-evro-stin-toumpa"/>
    <meta property="og:site_name" content="Metrosport.gr"/>
    <meta property="article:published_time" content="2019-11-22T19:55:00+00:00"/>
    <meta property="og:title" content="Έργο πνοής 13 εκατ. ευρώ στην Τούμπα"/>
    <meta property="og:description" content="Στην Αθήνα βρέθηκε ο Δήμαρχος Θεσσαλονίκης Κωνσταντίνος Ζέρβας έχοντας σειρά επαφών με στόχο την προώθηση επίλυσης ζητημάτων της πόλης."/>
  </head>
  <body>
    <article>
      <h1>Έργο πνοής 13 εκατ. ευρώ στην Τούμπα</h1>
      <h2>Στην Αθήνα βρέθηκε ο Δήμαρχος Θεσσαλονίκης Κωνσταντίνος Ζέρβας έχοντας σειρά επαφών με στόχο την προώθηση επίλυσης ζητημάτων της πόλης.</h2>
      <address><time datetime="2019-11-22T19:55:00+00:00">22 Nov 2019, 19:55</time> by <a rel="author">Metrosport.gr Team</a></address>
      <p>Κατά τη συνάντηση με τον Υπουργό Εσωτερικών κ. Τάκη Θεοδωρικάκο ανακοίνωσαν την ανάπλαση στους πρώην Στάβλους Παπάφη στην περιοχή της Τούμπας, ένα σημαντικό έργο για τον αστικό ιστό της πόλης. Το έργο εντάσσεται στο Πρόγραμμα Δημοσίων Επενδύσεων και αφορά το οικόπεδο εμβαδού 4.645,64 τ.μ στο οποίο πρόκειται να κατασκευαστούν εγκαταστάσεις κοινής ωφέλειας.</p>
      <p>Σύμφωνα με το σχετικό σχεδιασμό της παρούσας πρότασης στόχος είναι το κτιριακό αυτό συγκρότημα να αποτελέσει πρότυπο οργάνωσης διαφορετικών μεταξύ τους δημόσιων λειτουργιών με τέτοιο τρόπο ώστε να βρίσκονται σε ανοιχτό διάλογο με την πόλη την οποία υπηρετούν.</p>
      <p>Έτσι προτείνεται η δημιουργία ενός κτιριολογικού συστήματος που «προσκαλεί» τους επισκέπτες αλλά και την τοπική κοινότητα να βιώσει το δημόσιο ως ζωτικό χώρο ανάπτυξης και αλληλεπίδρασης μέσα από ένα έργο – τοπόσημο, σημείο συνάντησης του ιστορικού παρελθόντος της γειτονιάς της Τούμπας με το σύγχρονό της πρόσωπο ως ζωντανής αστικής γειτονιάς.</p>
      <p>Με το έργο αυτό αναμένεται ο δημόσιος χώρος της 4ης δημοτικής κοινότητας να αναβαθμιστεί τόσο αισθητικά όσο και λειτουργικά συμβάλλοντας στη λειτουργική κάλυψη των ελλειμμάτων της περιοχής σε υποδομές δημόσιας χρήσης και αναβαθμίζοντας το αστικό τοπίο σε επίπεδο αισθητικό ως παράγοντας συμβολής στο αστικό πράσινο.</p>
      <p>Το έργο συμπεριλαμβάνεται στο Τεχνικό Πρόγραμμα του 2020 και θα χρηματοδοτηθεί από το Πρόγραμμα Δημοσίων Επενδύσεων με προϋπολογισμό που φτάνει τα 13 εκατομμύρια ευρώ. Μια βασική προγραμματική δέσμευση της νέας διοίκησης είναι πως θα μεριμνήσει για τις ανάγκες όλων των περιοχών καθώς «η Θεσσαλονίκη δεν είναι μόνο το κέντρο της».</p>
      <p>typosthes.gr</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/thessaloniki-etima-gia-dimiourgia-dimotikou-katafigiou-adespoton-zoon"/>
        <a href="http://www.metrosport.gr/article/me-49-themata-sinedriazi-ti-deftera-2511-to-dimotiko-simvoulio"/>
        <a href="http://www.metrosport.gr/article/tragiko-distichima-me-enan-nekro-sta-diavata"/>
        <a href="http://www.metrosport.gr/article/keros-to-savvato-2311-sti-thessaloniki"/>
        <a href="http://www.metrosport.gr/article/dioristikan-nei-diikites-sta-nosokomia-tis-choras"/>
        <a href="http://www.metrosport.gr/article/thessaloniki-aftopsia-sta-adita-ton-masonon-pics"/>
      </related>
    </article>
  </body>
</html>