<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Barceloneta-lluita-seves-escoles_0_2348765221.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T19:31:31+00:00"/>
    <meta property="og:title" content="Escoles mobilitzades per no fusionar-se amb instituts"/>
    <meta property="og:description" content="Les famílies de la Barceloneta i de Torrelles de Llobregat s'oposen als plans del departament"/>
  </head>
  <body>
    <article>
      <h1>Escoles mobilitzades per no fusionar-se amb instituts</h1>
      <h2>Les famílies de la Barceloneta i de Torrelles de Llobregat s'oposen als plans del departament</h2>
      <address>
        <time datetime="2019-11-22T19:31:31+00:00">22 Nov 2019, 19:31</time>
      </address>
      <p>Un dels pals de paller del departament d'Educació és <a href="https://www.ara.cat/societat/Educacio-duplica_0_2178382269.html">l'expansió dels instituts escola</a>, una fórmula que uneix educació infantil, primària i secundària en un mateix centre i que, segons la conselleria, pot ajudar a reduir l’absentisme i el fracàs escolar. A principis de curs el departament va afirmar que hi havia 200 municipis que havien demanat tenir un institut escola, però aquesta fórmula també està topant amb alguna resistència en certs llocs: a la Barceloneta i a Torrelles de Llobregat les comunitats educatives de diverses escoles s'estan mobilitzant per evitar la fusió de centres amb instituts. Davant la revolta, el departament diu que no farà cap pas sense el suport dels centres.</p>
      <p>El curs escolar 2013-2014 va ser històric al barri de la Barceloneta. Després d'una llarga mobilització veïnal i de molta incertesa econòmica, l'Escola Mediterrània estrenava edifici. El centre original s'havia enderrocat per problemes estructurals i el temps en barracons es va allargar sis anys i va caldre que el consistori avancés els diners de la Generalitat per aixecar el nou edifici. Ara les famílies d'aquesta escola senten que tornen a ser al mig de la tempesta: el Consorci d'Educació de Barcelona planteja la fusió de les dues escoles públiques del barri, la Mediterrània i l'Alexandre Galí, amb l'Institut Joan Salvat-Papasseit, que fa anys que espera una reforma pràcticament integral per posar al dia les seves instal·lacions. És a dir, de dues escoles de primària i un institut es passaria a un únic centre, un institut escola.</p>
      <p>El Consorci hi veu una via per oferir a les famílies un projecte integral amb continuïtat des de P3 fins a batxillerat, però les associacions de pares i mares dels tres centres hi veuen un atac frontal a les particularitats dels projectes. I el conflicte ja s'ha convertit en un afer que transcendeix els tres centres i afecta el conjunt del barri, com explica Manel Martínez, de l'Associació de Veïns de la Barceloneta. Que l'ànim està caldejat va quedar clar en l'assemblea que van fer les famílies amb representants del Consorci dimarts passat, quan es va veure que la fusió no entrava en els plans de les comunitats afectades i, també, en l'última audiència pública del districte de Ciutat Vella.</p>
      <p>Les famílies de l'Escola Mediterrània senten que, quan amb prou feines havien tingut temps de fer-se seu el nou edifici, la proposta torpedina el projecte que hi estan construint, que creuen que està estretament vinculat al fet de ser una escola petita, d'una sola línia i amb un ambient molt familiar. Natalia Li, que forma part de l'AMPA de l'escola, diu que el fet de decantar-se per una escola d'una sola línia és un punt amb un pes important quan es pren la difícil decisió d'on escolaritzar els fills, i sent que el canvi, si arribés, seria una "trampa" en aquest procés de selecció.</p>
      <p>Les famílies defensen que el barri de la Barceloneta té unes particularitats concretes, com el fet d'haver patit com pocs altres l'efecte de la gentrificació, i veuen en els seus centres educatius una part de la riquesa que encara es pot oferir als veïns. Per això, diuen, no volen renunciar a les particularitats de cadascuna de les escoles.</p>
      <p>Fonts del Consorci han explicat a aquest diari que la fusió és, de moment, "només una proposta", que creuen que podria millorar el conjunt de l'oferta educativa del barri, que passaria a funcionar amb un institut escola de dues línies i que, defensen, mantindria els tres edificis actuals per a usos escolars. "Hi hauria més possibilitats i es podria oferir tota l'escolaritat en un sol projecte", asseguren. La decisió es podria prendre en el pròxim consell de direcció de l'ens, previst per al desembre, i amb l'horitzó que els canvis es poguessin aplicar ja el curs que ve. Però des del Consorci insisteixen que la decisió no està tancada i que es prendrà d'acord amb els centres. "El compromís era explorar aquesta via", resumeixen.</p>
      <p>L'Associació de Veïns de la Barceloneta critica, en aquest sentit, que l'operació es plantegés com "un estudi de mercat", cosa que ha posat en guàrdia les famílies. Un canvi d'aquesta envergadura, creuen, s'hauria d'estudiar i cuinar a foc lent tenint en compte els alumnes que hi ha ara escolaritzats i els que vindran després. De moment, l'AMPA de l'Escola Mediterrània, bregada en la mobilització, ha començat a recollir signatures a través de <a href="https://www.change.org/p/josep-bargall%C3%B3-valls-conseller-d-educaci%C3%B3-no-a-l-institut-escola-a-la-barceloneta-no-al-tancament-de-l-escola-mediterr%C3%A0nia-891b598b-f3c8-492a-b1fc-a7d756a599c4?recruiter=3389545&amp;utm_source=share_petition&amp;utm_medium=copylink&amp;utm_campaign=share_petition">Change.org</a>.</p>
      <h3>Els tres centres de Torrelles també poden acabar sent-ne un de sol</h3>
      <p>A Torrelles de Llobregat fa dues setmanes que s'hi sent la mateixa remor: denuncien que el departament vol fusionar les escoles Sant Martí i Can Coll i l'Institut Torrelles per crear un únic centre de P3 fins a 4t d'ESO. "El departament no veu viable que segueixin els tres edificis per un motiu de natalitat", explica Núria Colomer, mestra de l'Escola Sant Martí. A títol personal, considera "impossible" crear un equip nou que faci un nou projecte pedagògic en tan sols cinc mesos i "que englobi les tres pedagogies dels centres i sigui profitós per a l'aprenentatge dels alumnes".</p>
      <p>Colomer avisa de tres riscos més: primer, que les ràtios "es multipliquin", perquè "es barrejaran tots els grups i de dues escoles de dues línies es passaria a una de tres"; segon, els problemes de conciliació familiar, perquè hi haurà famílies que hauran de dur els fills en edificis separats per dos quilòmetres a la mateixa hora; i tercer, el perill que es retalli la plantilla. "Què farem quatre mestres d'anglès? O de música?", es pregunta.</p>
      <p>Arran de la polèmica, el consell escolar municipal de Torrelles ha emès un comunicat avisant que "no es pot donar el vistiplau" a la fusió, almenys de cara al curs vinent. "La proposta d'implantar aquesta mesura el curs vinent ha sigut rebutjada per una part de la comunitat educativa, que considera que no havia tingut prou temps per resoldre algunes de les incerteses tant pel que fa a la línia pedagògica com pel que fa a elements logístics, d'horari i millora d'equipaments que haurien d'entrar en vigor en pocs mesos", han dit. S'emplacen, això sí, a "debatre el model educatiu" per a futurs cursos, atès que la creació d'instituts escola "pot ser una bona eina pedagògica si es planteja amb el temps i la informació suficients".</p>
    </article>
  </body>
</html>