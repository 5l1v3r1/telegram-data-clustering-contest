<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/hokej-tl-hc-nove-zamky-hk-nitra-41/431787-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T19:59:00+00:00"/>
    <meta property="og:title" content="Hokejsti Nových Zámkov zdolali Nitru"/>
    <meta property="og:description" content="Začiatok tretej tretiny priniesol veľkú šancu Kollára, ktorý mohol z bezprostrednej blízkosti vyrovnať, ale Pavlas predviedol ďalšiu pohotovú reakciu betónom."/>
  </head>
  <body>
    <article>
      <h1>Hokejsti Nových Zámkov zdolali Nitru</h1>
      <h2>Začiatok tretej tretiny priniesol veľkú šancu Kollára, ktorý mohol z bezprostrednej blízkosti vyrovnať, ale Pavlas predviedol ďalšiu pohotovú reakciu betónom.</h2>
      <address><time datetime="2019-11-22T19:59:00+00:00">22 Nov 2019, 19:59</time> by <a rel="author">TASR</a></address>
      <p>Nové Zámky 22. novembra (TASR) - Hokejisti Nových Zámkov zvíťazili v piatkovom zápase 23. kola Tipsport ligy doma Nitru 4:1.</p>
      <p><b>HC Nové Zámky - HK Nitra 4:1 (2:1, 0:0, 2:0)<br/>Góly: </b>4. Hruška (Pospíšil, Hatala), 20. Bajtek (Jurík), 53. Mikula, 57. Urban (Drtina, Jurík) – 11. Buček (Koyš, Olsen). Rozhodovali: Baluška, Goga - Synek, Frimmel, vylúčení: 4:5 na 2 minúty, presilovky: 1:0, oslabenia: 0:0, 1167 divákov.</p>
      <p><b>HC Nové Zámky:</b> Pavlas – Hatala, Ordzovenský, Drtina, Mikuš, Pavúk, Šmach, Fereta – Pospíšil, Hruška, Stupka – Bajtek, Fábry, Jurík – Múčka, Urban, Rogoň – Mikula, Giertl, Andrisík</p>
      <p><b>HK Nitra:</b> Hanuljak – Morrison, Mezei, Kubka, Olsen, Sloboda, Versteeg, Kováč, Rácz – Scheidl, Kerbashian, Blackwater – Koyš, Kollár, Buček – Čaládi, Minárik, Fominykh – Hrušík, Lušňák, Šimun</p>
      <p>V úvode súboja dvoch rivalov mali mierny tlak hostia, no ako prví sa radovali Novozámočania. Pospíšil opečiatkoval strelou žŕdku Hanuljakovej bránky a odrazený puk napálil do siete Hruška. Na druhej strane nebezpečne pohrozil Kerbashian, ktorý si obkorčuľoval bránu a poslal puk k bližšej žrdi. Pavlas si však situáciu postrážil. Domácich mohol poslať do dvojgólového vedenia Andrisík ale netrafil odkrytú bránku súpera. K slovu sa tak dostali Nitrania. Koyš našiel pred bránkou Bučeka a ten mal dostatok času poslať puk do siete – 1:1. Hostia mali aj kus šťastia, keď Pavúkovu ranu od modrej zastavila žŕdka. Nitra mala niekoľko sľubných príležitostí počas vylúčenia Drtinu ale bez úspechu. Snáď najväčšiu z nich zlikvidoval Pavlas pohotovým betónom, keď Kerbashian posunul puk na Bučeka a ten zakončil z prvej. Do konca tretiny ostávalo 11 sekúnd, keď domácich fanúšikov rozjasal gólovým bekhendom Bajtek.</p>
      <p>V 22. minúte mohol streliť svoj druhý gól Buček, ale tiesnenému sa mu nepodarilo zasunúť puk medzi Pavlasov betón a žŕdku. Nitriansky útočník absolvoval za držanie v druhom dejstve aj pobyt na trestnej lavici, no domáci ponúknutú možnosť zvýšiť náskok nevyužili. V sľubnej pozícii sa ocitol Mezei, ale svoj švih poslal len do novozámockého gólmana. Pri hre 4 na 4 mohli hostia potrestať zaváhanie domáceho hráča na útočnej modrej, ale Pavlas ich šancu zmaril. V následnej presilovke Nitranov 4 proti 3 pálil dvakrát bez prípravy Morrison, no Pavlas ukázal v oboch prípadoch rýchly pohyb v bránkovisku.</p>
      <p>Začiatok tretej tretiny priniesol veľkú šancu Kollára, ktorý mohol z bezprostrednej blízkosti vyrovnať, ale Pavlas predviedol ďalšiu pohotovú reakciu betónom. Hostia sa aj naďalej tlačili do domácej bránky, boli hladní po góle, no ich snaha stroskotávala hlavne na Pavlasovi. Na druhej strane sa dostal do výpadu Múčka, jeho strela však smerovala na pripraveného Hanuljaka. Domáci sa napokon dočkali aj tretieho gólu. Na útočnej modrej si prebral puk Mikula a tiesnený v nájazde ho zasunul poza nitrianskeho brankára. Päť minút pred koncom narazil nedovolene Morrison Pavúka a oslabil tak v dôležitej chvíli svoj tím. Potrestať to mohol Stupka, ale puk za bránkovú čiaru nedostal. Podarilo sa to však Urbanovi, ktorý tečoval Drtinovu strelu od modrej čiary - 4:1.</p>
      <p><b>hlasy po zápase:<br/>Miroslav Mosnár, tréner Nových Zámkov:</b> <i>"Musím povedať, že výsledok potešil. Už sme to potrebovali. Chlapci pristupovali k tréningu veľmi zodpovedne a dnes je to pre nich odmena. Verím, že nás to posunie o ďalší krôčik vpred. Musím povedať, že súper hral veľmi nebezpečne vpredu, vytváral si šance a niekedy sme mali aj šťastie. Náš brankár Pavlas podal nadštandardný výkon a tým pádom nám pripravil víťazstvo. Bol to kolektívny výkon a sme spokojní."</i></p>
      <p><b>Marián Bažány, tréner Nitry:</b> <i>"V prvom rade gratulujem Novým Zámkom k víťazstvu. V prvej tretine sme neboli úplne pripravení. Nové Zámky hrali dobre a strieľali z každej pozície. Dostali sme dva góly, aké sme nemuseli dostať. Potom sme museli naháňať súperove vedenie. V druhej tretine sme sa zlepšili, hrali sme viac so štruktúrou v defenzívnej tretine, vytvorili sme si šance. Už dlhší čas máme problémy so strieľaním gólov, čo sa dnes potvrdilo. Sme v ťažkej situácii, ale nikto nám nepomôže a musíme sa z toho dostať sami."</i></p>
    </article>
  </body>
</html>