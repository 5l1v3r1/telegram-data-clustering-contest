<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/22/merkel-da-se-spravim-s-ruskata-agresiia-i-klimatichnite-promeni.430517"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T19:50:00+00:00"/>
    <meta property="og:title" content="Меркел: Да се справим с руската агресия и климатичните промени"/>
    <meta property="og:description" content="Германският канцлер не смятала, че ще управлява толкова дълго | Dnes.bg"/>
  </head>
  <body>
    <article>
      <h1>Меркел: Да се справим с руската агресия и климатичните промени</h1>
      <h2>Германският канцлер не смятала, че ще управлява толкова дълго</h2>
      <address><time datetime="2019-11-22T19:50:00+00:00">22 Nov 2019, 19:50</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Никога не съм си представяла, че толкова дълго ще бъда във властта, но има още работа за вършене, заяви германският канцлер Ангела Меркел от трибуната на конгреса на Християндемократическия съюз в Лайпциг, предаде Асошиейтед прес, цитирана от БТА.</p>
      <p>Меркел каза това точно 14 години след като стана канцлер. Тя напомни на делегатите на конгреса, че от 2005 г. германските консерватори са намалили безработицата до рекордно ниски нива и са се справили с последиците от световната финансова криза.</p>
      <p>Канцлерът изтъкна обаче, че при новите предизвикателства като борбата с климатичните изменения и дигитализацията, партията трябва да гледа към бъдещето и да се справя с напрежението, провокирано от руската агресия и търговските спорове със САЩ.</p>
      <p>Трябва да намерим решения за утрешния свят, подчерта Меркел, според която ХДС е партията на силния политически център на Германия.</p>
      <p>"Искам да продължа да работя за това като канцлер", изтъкна тя.</p>
      <p>Сочената за приемник на Меркел на канцлерския пост и лидер на ХДС Анегрет Крамп-Каренбауер заяви, че злословенето по отношение на ръководеното от ХДС правителство може да се отрази негативно на изборните резултати на партията, предаде ДПА.</p>
      <p>Това не е успешна стратегия за предизборна кампания, каза Крамп-Каренбауер на конгреса в Лайпциг. Тя изрази уважението си към Меркел, изтъквайки, че 14-те години на нейното управление са 14 добри години за Германия.</p>
      <related>
        <h4>Още по темата</h4>
        <a href="https://www.dnes.bg/eu/2019/11/21/angela-merkel-shte-poseti-za-pyrvi-pyt-aushvic.430390"/>
        <a href="https://www.dnes.bg/eu/2019/11/09/30-godini-sled-stenata-merkel-prizova-evropa-da-brani-demokraciiata.429092"/>
      </related>
    </article>
  </body>
</html>