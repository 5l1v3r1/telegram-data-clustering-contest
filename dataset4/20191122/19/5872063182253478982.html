<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1561038/black-friday-episimi-imera-kopanas-gia-enan-stous-treis-mathites/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T19:44:05+00:00"/>
    <meta property="og:title" content="Black Friday: «Επίσημη» ημέρα κοπάνας για έναν στους τρεις μαθητές"/>
    <meta property="og:description" content="Έρευνα του Οικονομικού Πανεπιστημίου Αθηνών"/>
  </head>
  <body>
    <article>
      <h1>Black Friday: «Επίσημη» ημέρα κοπάνας για έναν στους τρεις μαθητές</h1>
      <address>
        <time datetime="2019-11-22T19:44:05+00:00">22 Nov 2019, 19:44</time>
      </address>
      <p>
        <b>Έρευνα του Οικονομικού Πανεπιστημίου Αθηνών</b>
      </p>
      <p>Ολοένα και περισσότερους «οπαδούς» αποκτά ο θεσμός της Black Friday στην Ελλάδα, γεγονός που ήδη οδηγεί τις λιανεμπορικές επιχειρήσεις στο να κάνουν τις σχετικές προετοιμασίες, αλλά και τους καταναλωτές να βολιδοσκοπούν φυσικά και ηλεκτρονικά καταστήματα.</p>
      <p>Αξιοσημείωτο είναι ότι το 14% των ερωτηθέντων θεωρεί την πραγματοποίηση αγορών την <a href="https://www.neakriti.gr/article/oikonomia/1557087/black-friday-pote-peftei-fetos/">Black Friday </a>παράδοση για εκείνους και τους φίλους τους ή την οικογένειά τους, αν και ο θεσμός ξεκίνησε στην Ελλάδα μόλις το 2016.</p>
      <p>Σύμφωνα με έρευνα γνώμης που πραγματοποίησε το Εργαστήριο Ανάλυσης Αγορών και Καταναλωτικής Συμπεριφοράς του Οικονομικού Πανεπιστημίου Αθηνών, το 77% των ερωτηθέντων έχει προγραμματίσει να πραγματοποιήσει αγορές την ημέρα εκείνη, εν προκειμένω φέτος την επόμενη Παρασκευή 29 Νοεμβρίου, και μάλιστα η πλειονότητα αυτών σκοπεύει να δαπανήσει ακόμη περισσότερα χρήματα από πέρυσι.</p>
      <p>Η φρενίτιδα της Black Friday, του θεσμού των μεγάλων προσφορών που «εισέβαλε» στην Ελλάδα μόλις πριν από λίγα χρόνια, εν μέσω οικονομικής κρίσης, είναι τέτοια, που στην έρευνα το 26,4% των μαθητών δηλώνει ότι θα απουσιάσει την ερχόμενη Παρασκευή από το σχολείο –θα κάνει, κατά το κοινώς λεγόμενο, κοπάνα– για να επισκεφθεί εμπορικά καταστήματα.</p>
      <p>Για ποιον λόγο, όμως, η Black Friday είναι τόσο δημοφιλής; Σύμφωνα με την έρευνα, το ισχυρότερο κίνητρο για την υλοποίηση αγορών την ημέρα εκείνη είναι το ποσοστό έκπτωσης (την απάντηση αυτή έδωσε το 94% των ερωτηθέντων). Σημαντικό ή και απολύτως σημαντικό θεωρεί το 77% τη δυνατότητα που έχει στη συγκεκριμένη περίσταση να αγοράσει προϊόντα πολυτελείας.</p>
      <p>Εξαιρετικά ενδιαφέρον είναι το γεγονός πως 14% θεωρούν ήδη την πραγματοποίηση αγορών την Black Friday παράδοση για εκείνους και τους φίλους τους ή την οικογένειά τους, αν και πρόκειται για θεσμό που ξεκίνησε ουσιαστικά στην Ελλάδα μόλις το 2016.</p>
      <p>Μεγαλύτερο αντικίνητρο, από την άλλη, για την πραγματοποίηση αγορών στη διάρκεια της Black Friday είναι η πολυκοσμία και ο συνωστισμός που συνήθως επικρατεί την ημέρα εκείνη στα εμπορικά καταστήματα. Το 39% ανέφερε αυτόν ως βασικό λόγο για να μην προβεί σε αγορές στις 29 Νοεμβρίου.</p>
      <p>Το 35% δηλώνει ότι δεν θα ψωνίσει διότι απλώς δεν χρειάζεται τίποτα, ενώ ένα 31% δεν έχει ή δεν θέλει να διαθέσει χρήματα. Ενα διόλου ευκαταφρόνητο ποσοστό, το 21%, δεν θεωρεί ελκυστικές τις προσφορές που γίνονται στο πλαίσιο της Black Friday, ενώ ένα 17% εκφράζει την αντίθεσή του στον εν λόγω θεσμό. Το 13% δηλώνει πως δεν θα προχωρήσει σε αγορές στην Black Friday, επειδή αξιοποίησε για τον σκοπό αυτό τις ενδιάμεσες χειμερινές εκπτώσεις που πραγματοποιήθηκαν από την 1η έως τη 15η Νοεμβρίου.</p>
      <p>Είδη ένδυσης και υπόδησης προτίθενται να αγοράσουν περισσότερο από οποιοδήποτε άλλο είδος και τα δύο φύλα, με τα αντίστοιχα ποσοστά να ανέρχονται στο 80% για τις γυναίκες και στο 68% για τους άνδρες. Αμέσως επόμενη δημοφιλέστερη επιλογή για τις γυναίκες είναι τα καλλυντικά και τα είδη προσωπικής περιποίησης (48%), ενώ για τους άνδρες οι ηλεκτρικές συσκευές (64%). Ηλεκτρονικές συσκευές προτίθεται να αγοράσει το 34% των γυναικών και το 11% των ανδρών.</p>
      <p>Αξίζει, εξάλλου, να σημειωθεί ότι περίπου το 30% των συνολικών αγορών που προτίθενται να κάνουν οι καταναλωτές θα είναι δώρα, κάτι που ενδεχομένως να επηρεάσει αρνητικά την αγοραστική κίνηση κατά την προσεχή εορταστική περίοδο.</p>
      <p>Η πλειονότητα των καταναλωτών, και δη το 43%, θα πραγματοποιήσει αγορές τόσο από φυσικά όσο και από ηλεκτρονικά καταστήματα, μόνο φυσικά καταστήματα δηλώνει ότι θα επιλέξει το 20%, ενώ μόνο ηλεκτρονικά το 3%.</p>
      <p>Η έρευνα πραγματοποιήθηκε σε πανελλαδικό δείγμα 2.739 ατόμων με προσωπικές και τηλεφωνικές συνεντεύξεις από τις 15 έως τις 17 Νοεμβρίου. Την έρευνα σχεδίασαν και υλοποίησαν ο καθηγητής Γιώργος Ι. Σιώμκος, διευθυντής του Εργαστηρίου, και η δρ Μαρίνα Ψιλούτσικου, βοηθός έρευνας (research associate) του Εργαστηρίου.</p>
      <p>Πηγή: <a href="https://www.kathimerini.gr/1052942/article/oikonomia/ellhnikh-oikonomia/hmera-kopanas-h-black-friday-gia-enan-stoys-treis-ma8htes">Καθημερινή</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1527833/black-friday-panzourlismos-kai-sto-irakleio/"/>
        <a href="https://www.neakriti.gr/article/kriti/irakleio/1527388/erhetai-black-friday-ta-mustika-gia-exupnes-agores/"/>
        <a href="https://www.neakriti.gr/article/oikonomia/1558703/black-friday-skepseis-gia-allagi-tis-imerominias/"/>
      </related>
    </article>
  </body>
</html>