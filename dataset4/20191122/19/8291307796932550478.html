<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/uae/2019/11/22/uae-students-survey"/>
    <meta property="og:site_name" content="Media One"/>
    <meta property="article:published_time" content="2019-11-22T19:36:36+00:00"/>
    <meta property="og:title" content="യു.എ.ഇയിലെ സ്കൂൾ വിദ്യാർഥികളിൽ നാലിൽ ഒരാൾ ഭീഷണി നേരിടുന്നു"/>
    <meta property="og:description" content="വിദ്യാർഥികൾക്കിടയിലെ മോശം പെരുമാറ്റത്തെ തടയാനുള്ള മന്ത്രാലയത്തിന്‍റെ ശ്രമങ്ങളിൽ ഏറ്റവും പുതിയതാണ് പുതിയ യൂണിറ്റ്"/>
  </head>
  <body>
    <article>
      <h1>യു.എ.ഇയിലെ സ്കൂൾ വിദ്യാർഥികളിൽ നാലിൽ ഒരാൾ ഭീഷണി നേരിടുന്നു</h1>
      <h2>വിദ്യാർഥികൾക്കിടയിലെ മോശം പെരുമാറ്റത്തെ തടയാനുള്ള മന്ത്രാലയത്തിന്‍റെ ശ്രമങ്ങളിൽ ഏറ്റവും പുതിയതാണ് പുതിയ യൂണിറ്റ്</h2>
      <address><time datetime="2019-11-22T19:36:36+00:00">22 Nov 2019, 19:36</time> by <a rel="author" href="https://www.mediaonetv.in/author/659879" target="_blank">Web Desk</a></address>
      <p>യു.എ.ഇയിലെ സ്കൂൾ വിദ്യാർഥികളിൽ നാലിൽ ഒരാൾ ഭീഷണി നേരിടുന്നതായി വിദ്യാഭ്യാസ മന്ത്രാലയം. ഇതിനെ ചെറുക്കുന്നതിനും ഭീഷണിപ്പെടുത്തൽ, ദുരുപയോഗം എന്നിവ സംബന്ധിച്ച കേസുകൾ നിരീക്ഷിക്കാനും പ്രത്യേക ശിശു സംരക്ഷണ യൂണിറ്റ് രൂപീകരിച്ച് സമഗ്രമായ പദ്ധതി ആവിഷ്കരിക്കാനൊരുങ്ങുകയാണ് വിദ്യാഭ്യാസ മന്ത്രാലയം.</p>
      <p>മാതാപിതാക്കളിൽ നിന്നോ അധ്യാപകരിൽ നിന്നോ അല്ലെങ്കിൽ മറ്റുള്ളവരിൽ നിന്നോയുള്ള ഭീഷണി സംബന്ധിച്ച വിവരങ്ങൾ സ്വീകരിക്കുന്നതിനും നടപടികൾ കൈക്കൊള്ളുന്നതിനും രാജ്യത്തുടനീളമുള്ള എല്ലാ സ്കൂളുകളിലെയും വിദ്യാർഥികളെ ഒരു ഹോട്ട്‌ലൈൻ വഴി ബന്ധിപ്പിക്കാനും മന്ത്രാലയം ലക്ഷ്യമിടുന്നു.</p>
      <p>വിദ്യാർഥികൾക്കിടയിലെ മോശം പെരുമാറ്റത്തെ തടയാനുള്ള മന്ത്രാലയത്തിന്‍റെ ശ്രമങ്ങളിൽ ഏറ്റവും പുതിയതാണ് പുതിയ യൂണിറ്റ്. കഴിഞ്ഞ വർഷം ഇത് ഒരു വാർഷിക ദേശീയ ഭീഷണി തടയൽ വാരം സംഘടിപ്പിച്ചിരുന്നു. ഈ സമയത്ത് ഭീഷണിപ്പെടുത്തലിനെ എങ്ങനെ കൈകാര്യം ചെയ്യണമെന്ന് പരിശീലിപ്പിക്കുകയും അവബോധം വളർത്തുന്നതിനായി പരിപാടികൾ ആവിഷ്കരിക്കുകയും ചെയ്തിരുന്നു. ഒരു കൂട്ടം ശിശുസംരക്ഷണ ഓഫീസർമാരാണ് യൂണിറ്റുകളിൽ പ്രവർത്തിക്കുന്നത്.</p>
      <figure>
        <iframe src="https://www.youtube.com/embed/Q3uF9UyKTsY" width="640" height="360" data-service="Youtube" scrolling="no"/>
      </figure>
      <p>കുട്ടികൾക്ക് വേണ്ടി ആവശ്യമായ സംരക്ഷണ നടപടികൾ സ്വീകരിക്കും. എല്ലാ തരം ഭീഷണികളും കുട്ടികളുടെ ക്ഷേമത്തെ വളരെ പ്രതികൂലമായാണ് ബാധിക്കുന്നതെന്ന് വിദ്യാഭ്യാസ മന്ത്രാലയം ആക്ടിവിറ്റീസ് സെക്ടർ അണ്ടർ സെക്രട്ടറി ഡോ. അംന അൽ ഷംസി പറഞ്ഞു. എന്നാൽ അന്താരാഷ്ട്ര ശരാശരിയേക്കാൾ യു.‌എ.ഇയിൽ ഭീഷണിപ്പെടുത്തൽ കുറവാണെന്ന് അംന അൽ ഷംസി ചൂണ്ടിക്കാട്ടി.</p>
      <p>മാതാപിതാക്കൾ അവബോധം വളർത്തുന്നതിനും കുട്ടികൾക്കിടയിൽ ഭീഷണിപ്പെടുത്തുന്നതിന്‍റെ ലക്ഷണങ്ങൾ കണ്ടെത്താൻ അവരെ പഠിപ്പിക്കുന്നതിനും മന്ത്രാലയം ശില്പശാലകൾ സംഘടിപ്പിക്കുന്നുണ്ട്.</p>
    </article>
  </body>
</html>