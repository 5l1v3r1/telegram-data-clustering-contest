<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/mai-va-desecretiza-convorbirile-radio-ale-jandarmeriei-la-protestul-din-10-august.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T19:32:51+00:00"/>
    <meta property="og:title" content="BREAKING Ministerul de Interne va desecretiza convorbirile radio ale Jandarmeriei la protestul din 10 august"/>
    <meta property="og:description" content="Ministerul de Interne a primit avizele necesare declasificării înregistrărilor radio efectuate de jandarmerie în timpul intervenției împotriva"/>
  </head>
  <body>
    <article>
      <h1> BREAKING Ministerul de Interne va desecretiza convorbirile radio ale Jandarmeriei la protestul din 10 august </h1>
      <address><time datetime="2019-11-22T19:32:51+00:00">22 Nov 2019, 19:32</time> by <a rel="author">Ana Popescu</a></address>
      <p>Ministerul de Interne a primit avizele necesare declasificării înregistrărilor radio efectuate de jandarmerie în timpul intervenției împotriva manifestanților din 10 august 2018. După declasificare, înregistrările vor ajunge la Parchetul ÎCCJ care le va putea folosi în ancheta penală.</p>
      <p>”Ministerul Afacerilor Interne, prin Direcția Generală pentru Comunicații și Tehnologia Informației, a primit ultimele avize in vederea modificării indicativelor fonice folosite de unitățile din cadrul Jandarmeriei Române, pentru a putea astfel declasifica înregistrarea tuturor convorbirilor efectuate prin intermediul sistemului radio “TETRA”, la misiunile din perioada 10 – 11 august 2018, procedând astăzi la alocarea unor indicative noi. Domnul Ministru al Afacerilor Interne Marcel Vela a dispus conducerii Jandarmeriei Romane să ordone ca toate unitățile care au clasificat convorbiri să formeze comisiile pentru a aviza declasificarea lor în cel mai scurt timp”, a transmis Ministerul de Interne.</p>
      <p>Declasificarea vizează atât unitățile din București implicate în intervenție, cât și  pe cele din provincie care au participat la represiunea împotriva manifestanților. MAI estimează că înregistrările vor ajunge la procurori în următoarea săptămână.</p>
      <p>”Întregul volum de comunicații radio din 10 și 11 august, al Brigăzii Speciale de Intervenție a Jandarmeriei Române, Direcției de Jandarmi a Municipiului București, cât și al Grupărilor de Jandarmi Mobile Craiova, Bacău și Ploiești, va fi declasificat și pus în următoarea săptămână la dispoziția Parchetului de pe Lângă Înalta Curte de Casatie și Justiție, Secției Parchetelor Militare, respectiv Direcției de Investigarea Infracțiunilor de Criminalitate Organizată și Terorism. (D.I.I.C.O.T.), în vederea utilizării acestuia, în activitatea de cercetare penală”, mai precizează Ministerul de Interne.</p>
      <p>Pe 14 noiembrie, a fost declasificat și raportul MAI privind evenimentele din 10 august 2018 și a fost trimis la DIICOT urmând să devină public după ce se încheie ancheta penală.</p>
      <p>Potrivit Digi24, raportul declasificat de Ministerul Afacerilor Interne și trimis DIICOT menționează că informările primite de la serviciile secrete nu indicau riscuri la adresa securității naționale, iar intervenția în forță a fost justificată de translatarea caracterului pașnic al manifestării către acțiuni violente cu caracter repetitiv</p>
      <p>
        <i>Foto: Inquam Photos/ Liviu Florin Albei</i>
      </p>
    </article>
  </body>
</html>