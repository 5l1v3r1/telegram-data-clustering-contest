<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914863"/>
    <meta property="og:site_name" content="Dnevnik"/>
    <meta property="article:published_time" content="2019-11-22T19:20:00+00:00"/>
    <meta property="og:title" content="Bolivijski notranji minister Moralesa obtožuje terorizma"/>
    <meta property="og:description" content="Bolivijski notranji minister Arturo Murillo je vložil kazensko ovadbo proti odstopljenemu predsedniku države Evu Moralesu zaradi upora proti novi vladi in terorizma, poroča nemška tiskovna agencija dpa. Morales se je že odzval, da gre za boj proti socialnemu gibanju na podlagi lažnih dokazov in prirejenih preiskav."/>
  </head>
  <body>
    <article>
      <h1>Bolivijski notranji minister Moralesa obtožuje terorizma</h1>
      <address><time datetime="2019-11-22T19:20:00+00:00">22 Nov 2019, 19:20</time> by <a rel="author">STA</a></address>
      <p>
        <b>Bolivijski notranji minister Arturo Murillo je vložil kazensko ovadbo proti odstopljenemu predsedniku države Evu Moralesu zaradi upora proti novi vladi in terorizma, poroča nemška tiskovna agencija dpa. Morales se je že odzval, da gre za boj proti socialnemu gibanju na podlagi lažnih dokazov in prirejenih preiskav.</b>
      </p>
      <p>Kot je danes dejal Murillo, Morales iz izgnanstva v Mehiki spodbuja proteste proti novi vladi. Pri tem je izpostavil predvsem videoposnetek, na katerem Morales svojim privržencem v Boliviji daje navodila, kako naj zablokirajo glavne ceste v državi in prekinejo preskrbo mest z živežem.</p>
      <p>Morales se je na to odzval z izjavo na Twitterju, da gre za prirejeno preiskavo tožilstva na podlagi ponarejenih dokazov, ki da je uperjena proti "socialnemu gibanju, ki se bori z življenje in demokracijo". "Ampak ni pa nobenih preiskav ali pa aretacij zaradi 30 ubitih bratov v Boliviji," je dodal Morales, ki je bil po spornih oktobrskih volitvah in množičnih protestih, ki so sledili, prisiljen v odstop. Nato se je umaknil v izgnanstvo v Mehiko.</p>
      <p>Medtem je v Boliviji oblast prevzela začasna vlada pod vodstvom opozicijske senatorke Jeanine Anez. Protestniki proti Moralesu, ki naj bi na volitvah zmagal s prevaro, so se pomirili, na drugi strani pa so se organizirali njegovi podporniki. Po državi so organizirali številne cestne blokade in zahtevajo vrnitev prvega predsednika iz vrst prvobitnega prebivalstva te južnoameriške države.</p>
      <p>Prišlo je tudi do več nasilnih spopadov s policijo. Ubitih je bilo najmanj 30 ljudi.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914218/svet/stevilo-ubitih-v-nasilju-v-boliviji-se-se-zvisuje"/>
        <a href="https://www.dnevnik.si/1042913886/svet/morales-pripravljen-na-vrnitev-v-bolivijo-in-poziva-k-dialogu"/>
      </related>
    </article>
  </body>
</html>