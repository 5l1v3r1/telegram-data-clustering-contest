<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/athlitika/mpagern-panathinaikos-opap-emfatiko-diplo-sto-monacho/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-22T19:17:58+00:00"/>
    <meta property="og:title" content="Μπάγερν – Παναθηναϊκός ΟΠΑΠ: Εμφατικό «διπλό» στο Μόναχο"/>
    <meta property="og:description" content="Ο Παναθηναϊκός «έδεσε» την άμυνά του στη δεύτερη περίοδο και «απέδρασε» από το Μόναχο με το τρίτο εφετινό «διπλό» στην Ευρωλίγκα."/>
  </head>
  <body>
    <article>
      <h1>Μπάγερν – Παναθηναϊκός ΟΠΑΠ: Εμφατικό «διπλό» στο Μόναχο</h1>
      <address>
        <time datetime="2019-11-22T19:17:58+00:00">22 Nov 2019, 19:17</time>
      </address>
      <p>Ο <a href="https://neaselida.gr/tag/panathinekos/"><b>Παναθηναϊκός</b></a> «έδεσε» την άμυνά του στη δεύτερη περίοδο και «απέδρασε» από το <b>Μόναχο</b> με το τρίτο εφετινό «διπλό».</p>
      <p>Οι «πράσινοι» επικράτησαν με 87-75 της <b>Μπάγερν</b>, για τη 10η αγωνιστική της <a href="https://neaselida.gr/tag/euroleague/"><b>Euroleague</b></a>, βελτιώνοντας το ρεκόρ τους σε 6-4 και υποχρεώνοντας τους Γερμανούς (4-6) στη δεύτερη ήττα στο «σπίτι» τους.</p>
      <p>Τα <b>12/26 τρίποντα</b> και τα μόλις 5 λάθη σε εκτός έδρας αναμέτρηση, αποτέλεσαν τους «μαγικούς αριθμούς» στο «διπλό» του Παναθηναϊκού, με το οποίο έκλεισε αήττητος εκτός έδρας τη… διαβολοβδομάδα (νίκες σε Κάουνας και Μόναχο). Πλέον ο <b>Γιώργος Βόβορας</b> παραδίδει τη… σκυτάλη της τεχνικής ηγεσίας στον Ρικ Πιτίνο, ο οποίος παραλαμβάνει μία ομάδα που «ζει» και μακριά από το <b>ΟΑΚΑ</b>.</p>
      <p>Ο <b>ΝτεΣόν Τόμας</b> αποτέλεσε τον απόλυτο πρωταγωνιστή των «πράσινων» με 14 πόντους και 4/7 τρίποντα, ενώ διψήφιοι ήταν και οι Ταϊρίς Ράις (13π.), Νικ Καλάθης (12π., 7ρ., 5ασ.), Ιωάννης Παπαπέτρου (11π.), Ντίνος Μήτογλου (11π.) και Τζίμερ Φριντέτ (10π.). Από την Μπάγερν, ο <b>Πολ Ζίπσερ</b> με 23 πόντους ήταν απελπιστικά μόνος για την ανατροπή…</p>
      <p>Στις εξέδρες του «Audi Dome» βρέθηκαν οι <b>Δημήτρης Διαμαντίδης</b> και <b>Κριστόφ Βαζέχα</b>, οι οποίοι αποθεώθηκαν από τον κόσμου του Παναθηναϊκού που βρέθηκε στο Μόναχο.</p>
      <p><b>Τα δεκάλεπτα:</b> 24-16, 35-36, 53-65, 75-87.</p>
      <related>
        <a href="https://neaselida.gr/athlitika/almpa-olympiakos-erythroleykos-sifoynas-paresyre-toys-germanoys/"/>
      </related>
    </article>
  </body>
</html>