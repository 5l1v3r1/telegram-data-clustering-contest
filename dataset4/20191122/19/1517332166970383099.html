<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/sondaggi-elettorali-perde-voti-la-lega-in-calo-anche-la-fiducia-degli-italiani-in-matteo-salvini/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T19:28:39+00:00"/>
    <meta property="og:title" content="Sondaggi elettorali, perde voti la Lega: in calo anche la fiducia degli italiani in Matteo Salvini"/>
    <meta property="og:description" content="Con il sondaggio realizzato dall'istituto Ixè viene evidenziato un calo dei voti per la Lega e un contestuale decremento della fiducia degli italiani nei confronti del leader del Carroccio, Matteo Salvini. Guadagnano consensi Partito Democratico, Fratelli d'Italia, Forza Italia e Italia Viva. Il leader che gode di più fiducia resta Giuseppe Conte."/>
  </head>
  <body>
    <article>
      <h1>Sondaggi elettorali, perde voti la Lega: in calo anche la fiducia degli italiani in Matteo Salvini</h1>
      <h2>Con il sondaggio realizzato dall’istituto Ixè viene evidenziato un calo dei voti per la Lega e un contestuale decremento della fiducia degli italiani nei confronti del leader del Carroccio, Matteo Salvini. Guadagnano consensi Partito Democratico, Fratelli d’Italia, Forza Italia e Italia Viva. Il leader che gode di più fiducia resta Giuseppe Conte.</h2>
      <address><time datetime="2019-11-22T19:28:39+00:00">22 Nov 2019, 19:28</time> by <a rel="author" href="https://www.fanpage.it/author/stefanorizzuti/" target="_blank">Stefano Rizzuti</a></address>
      <p>Il primato della Lega non si discute. Ma il <b>sondaggio</b> realizzato dall’istituto Ixè per Carta Bianca, la trasmissione di Rai 3, evidenzia una fase non propriamente brillante per il Carroccio e per il suo leader, <b>Matteo Salvini</b>. Perde voti, infatti, la Lega e, allo stesso tempo, è in calo anche la fiducia nei confronti del suo leader. <a href="https://www.istitutoixe.it/newsletter/2019/20191119.pdf">La rilevazione</a> prende in considerazione le intenzioni di voto ed evidenzia un leggero recupero del Pd, con un incremento dei voti anche per Fratelli d’Italia, Forza Italia, Italia Viva e +Europa.</p>
      <h3>Sondaggi elettorali, le intenzioni di voto</h3>
      <p><b>La Lega resta in testa nei sondaggi</b>, con il 31,9%, ma perde lo 0,7% rispetto alla settimana precedente. Insegue il Pd, con un aumento dello 0,2% e un dato che si attesta al 21,2%. Stabile, al terzo posto, il Movimento 5 Stelle con il 16,3% dei consensi. Crescono leggermente, invece, sia Fratelli d’Italia (9,9%) che Forza Italia (7,5%). Allo stesso modo, tornando all’area di governo, guadagna lo 0,3% Italia Viva, arrivando al 4,6%. In crescita troviamo anche +Europa, che passa dal 2,7% di sette giorni fa al 3,1% di questa settimana. Poche variazioni tra gli altri partiti: La Sinistra è all’1,7%, Europa Verde all’1,1%, Cambiamo allo 0,7%.</p>
      <h3>La fiducia nei leader secondo i sondaggi</h3>
      <p><b>Il leader politico che gode di più fiducia</b> continua a essere il presidente del Consiglio, <b>Giuseppe Conte</b>, con un dato stabile al 39%. Al secondo posto troviamo ancora il segretario della Lega, Matteo Salvini, seppur in calo: passa dal 37% della settimana precedente al 35% di oggi. Stabile, al terzo posto, la presidente di Fratelli d’Italia, Giorgia Meloni, al 33%. Non cambia neanche il dato di Nicola Zingaretti: il segretario del Pd è al 27%. In calo, invece, il capo politico del Movimento 5 Stelle, Luigi Di Maio, che passa dal 23% al 22%. Perde un punto percentuale anche Silvio Berlusconi: il presidente di Forza Italia è al 18%. Infine, anche il fondatore di Italia Viva, Matteo Renzi, perde un punto e si ferma solamente al 13% della fiducia degli elettori. Stabile, inoltre, la fiducia nel governo: è ferma al 39%.</p>
    </article>
  </body>
</html>