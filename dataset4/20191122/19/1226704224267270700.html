<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/tipsport-liga-hokejisti-zvolena-napokon/431784-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T19:40:00+00:00"/>
    <meta property="og:title" content="TIPSPORT LIGA: Hokejisti Zvolena napokon zdolali Liptovský Mikuláš"/>
    <meta property="og:description" content="Víťazný gól strelil v 57. minúte Miloš Kelemen."/>
  </head>
  <body>
    <article>
      <h1>TIPSPORT LIGA: Hokejisti Zvolena napokon zdolali Liptovský Mikuláš</h1>
      <h2>Víťazný gól strelil v 57. minúte Miloš Kelemen.</h2>
      <address><time datetime="2019-11-22T19:40:00+00:00">22 Nov 2019, 19:40</time> by <a rel="author">TASR</a></address>
      <p>Zvolen 22. novembra (TASR) - Hokejisti HKM Zvolen zvíťazili v 23. kole Tipsport Ligy nad Liptovským Mikulášom 6:4, hoci po prvej tretine prehrávali 0:3. Víťazný gól strelil v 57. minúte Miloš Kelemen.</p>
      <p>
        <b>Tipsport Liga - 23. kolo:</b>
      </p>
      <p>HKM Zvolen - MHk 32 Liptovský Mikuláš 6:4 (0:3, 3:1, 3:0)</p>
      <p><b>Góly:</b> 25. Thompson (M. Halama, Drgoň), 28. Corrin (Trotter, Bonis), 37. Marcinek (Tibenský, Petráš), 54. Tibenský (Thompson), 57. Kelemen (Corrin), 60. Bonis (Švarný) - 9. Ru. Huna (Smutný, Vybíral), 16. Ru. Huna (Vybíral), 17. Ri. Huna (L. Lunter), 29. Dlugoš (Lunter, Piatka). Rozhodovali: D. Konc st., Kókai (Maď.) – Soltész (obaja Maď.), D. Konc ml., vylúčení: 2:2, presilovky: 1:0, oslabenia: 0:0, 1460 divákov.</p>
      <p><b>Zvolen:</b> Hollý – Fatul, Švarný, Tomko, Corrin, Drgoň, Maier – Kelemen, Špirko, Thompson – McPherson, Trotter, Bonis – Štrauch, M. Halama, Kolenič – Tibenský, Petráš, Marcinek</p>
      <p><b>L. Mikuláš:</b> Zalivin – Dlugoš, Petran, Kurali, Smutný, Roman, Mezovský, Droppa – Lunter, Piatka, Sukeľ – Ru. Huna, Oško, Vybíral – Nechaj, Uhrík, Ri. Huna – Haluška</p>
      <p>Hostia zaskočili domácich sviežim úvodom, ich prvú šancu nepremenil Nechaj. V piatej minúte mal ešte lepšiu príležitosť Rudolf Huna, ale puk po jeho strele skončil na žŕdke. Ten istý hráč v 9. minúte mieril presne, keď do siete poslal strelu Smutného od modrej čiary - 0:1. Zvolen tento gól prebral, Špirko mohol vyrovnať, ale v 16. minúte viedli hostia už o dva góly, keď sa opäť presadil strelec ich prvého gólu. To však nebolo všetko, už o 57 sekúnd neskôr mieril presne aj Richard Huna a uzavrel skóre prvého dejstva. Druhá tretina začala veľkým tlakom Zvolena, ktorý prerušilo vylúčenie hráča HKM, potom však v 25. minúte znížil Thompson. Domáci pokračovali v dobýjaní bránky Zalivina a v 28. minúte znížil Corrin na 2:3. O minútu neskôr však Dlugoš po vyhranom vhadzovaní prestrelil Hollého a Liptáci viedli o dva góly. Od ďalšej pohromy zachránil Zvolenčanov Hollý a v 37. sa dostali jeho spoluhráči opäť na rozdiel gólu po zásahu Marcineka.</p>
      <p>V tretej tretine túžili domáci po vyrovnaní, blízko k nemu mal Kelemen v 47. minúte, ale v samostatnom úniku neuspel. V 52. minúte mal ďalšiu veľkú možnosť Špirko, ale prestrelil. O dve minúty neskôr však Tibenský namieril presne a zabezpečil domácim vytúžený vyrovnávajúci gól. Domáci pokračovali v snahe otočiť skóre, Zalivin mal plné ruky a nohy práce. Trpezlivosť sa napokon domácim vyplatila, v 57. minúte ich spasil Kelemen. Posledné slovo mal napokon Bonis, ktorý uzavrel skóre strelou do prázdnej bránky.</p>
      <p>
        <b>hlasy po zápase:<br/>Don Nachbaur, tréner Zvolena: </b>
        <i>"Mali sme veľmi pomalý štart. Chválim súpera, ktorý dnes tvrdo pracoval. Myslím si, že keď naši hráči videli súperovu zostavu a videli, že má veľa zranených a nastupuje s tromi formáciami, mysleli si, že to bude ľahké. Dve tretiny hostia pracovali tvrdšie ako my. V tretej sme však zabrali a súper sa postupne unavil. V hokeji musíte hrať 60 minút. Ich tréner zrejme prízvukoval hráčom to isté, aby ani v poslednej 20 minútovke nepoľavili, mali sme teda aj šťastie, že sme nakoniec vyhrali. Máme pred sebou veľa práce. Mnoho hráčov hralo príliš staticky a málo sme korčuľovali. Robili sme veľa chýb s pukom a prihrávali súperovi. Ak chceme byť top tím, musíme sa oveľa zlepšiť oproti tomu, čo sme ukázali dnes."</i>
      </p>
      <p><b>Anton Tomko, tréner L. Mikuláša:</b> <i>"Zápas sme si dobre rozohrali. Viedli sme v prvej tretine 3:0, mali sme k tomu ešte aj jednu nastrelenú žŕdku. V druhej tretine sa obraz hry mierne zmenil. Dostali sme príliš rýchlo gól po našej chybe v obrannom pásme, čím sme dodali Zvolenu trošku psychickej sily. Domáci išli následne do kontaktu druhým gólom na 2:3, ale my sme hneď vzápätí odpovedali štvrtým gólom. Ak by sme využili ďalšie tri šance, zápas by sa inak vyvíjal. Nepremenili sme ich a Zvolen v tretej tretine urobil všetko pre to, aby výsledok zvrátil. Zatlačil nás do pásma, my sme sa bránili. Zranili sa nám však ďalší dvaja hráči a to sme pricestovali na tento zápas iba s tromi kompletnými päťkami. Škoda piateho inkasovaného gólu, bol z kategórie smolných. Pri našej hre bez brankára sme inkasovali šiesty gól. Prišli sme v oklieštenej zostave, podali sme bojovný výkon, no sily nám už v poslednej tretine chýbali."</i></p>
    </article>
  </body>
</html>