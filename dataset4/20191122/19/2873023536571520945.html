<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220121"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T19:20:36+00:00"/>
    <meta property="og:title" content="Προσωρινή διαταγή παραμονής για 80 του Προγράμματος Κοινωφελούς Εργασίας στην Περ. Αττικής"/>
    <meta property="og:description" content="Σε προσωρινή διαταγή παραμονής 80 απασχολούμενων του Προγράμματος Κοινωφελούς Εργασίας του ΟΑΕΔ σε υπηρεσίες της Περιφέρειας Αττικής, προχώρησε με δύο αποφάσεις του το Μονομελές Πρωτοδικείο Πειραιά."/>
  </head>
  <body>
    <article>
      <h1>Προσωρινή διαταγή παραμονής για 80 του Προγράμματος Κοινωφελούς Εργασίας στην Περ. Αττικής</h1>
      <address><time datetime="2019-11-22T19:20:36+00:00">22 Nov 2019, 19:20</time> by <a rel="author">efsyn.gr</a></address>
      <p>
        <b>Έως τις 19 Δεκεμβρίου</b>
      </p>
      <p>Σε προσωρινή διαταγή παραμονής 80 απασχολούμενων του Προγράμματος Κοινωφελούς Εργασίας του ΟΑΕΔ σε υπηρεσίες της Περιφέρειας Αττικής, προχώρησε με δύο αποφάσεις του το Μονομελές Πρωτοδικείο Πειραιά.</p>
      <p>Οι δικαστικές αποφάσεις που ελήφθησαν στις 20 Νοεμβρίου επιτρέπουν στους εργαζόμενους να παραμείνουν στις θέσεις τους μέχρι και τη 19η Δεκεμβρίου, ημέρα κατά την οποία έχει οριστεί η συζήτηση της αίτησης ασφαλιστικών μέτρων των εργαζομένων, ενώ υπάρχει άλλη μία προσφυγή για 20 εργαζόμενους, η οποία έλαβε αναβολή.</p>
      <p>Σημειώνεται ότι σύμφωνα με εκτιμήσεις με το πρόγραμμα της Κοινωφελούς Εργασίας στην Περιφέρεια απασχολήθηκαν κατά την προηγούμενη περίοδο περίπου 400 εργαζόμενοι.</p>
      <p>Με αφορμή την εξέλιξη, ο περιφερειάρχης Αττικής Γιώργος Πατούλης δήλωσε:</p>
      <p>«Είμαστε στο πλευρό των εργαζομένων από την πρώτη στιγμή που αναλάβαμε καθήκοντα στην Περιφέρεια. Χαιρετίζουμε την απόφαση της Δικαιοσύνης η οποία έρχεται να συνταχθεί με την απόφαση του ψηφίσματος του Περιφερειακού Συμβουλίου μας, η συντριπτική πλειοψηφία του οποίου, είχε ταχθεί, μετά και από δική μας εισήγηση υπέρ του αιτήματος των εργαζομένων. Είναι ανάγκη να ενισχυθούν οι υπηρεσίες μας με μόνιμο προσωπικό, καθώς η υποστελέχωση των υπηρεσιών μας είναι ένα πρόβλημα που οφείλουμε να το αντιμετωπίσουμε».</p>
      <related>
        <h4>Σχετικά Άρθρα</h4>
        <a href="https://www.efsyn.gr/ellada/koinonia/199414_mia-perifereia-poy-ekdikeitai"/>
        <a href="https://www.efsyn.gr/ellada/koinonia/120010_ohi-karameroy-sti-stegasi-tmimaton-toy-efeteioy-sto-maroysi"/>
        <a href="https://www.efsyn.gr/ellada/koinonia/219536_tessera-hronia-ekfobismoy-kai-fimosis"/>
        <a href="https://www.efsyn.gr/ellada/koinonia/213749_anastoli-tis-apergias-sta-trena"/>
        <a href="https://www.efsyn.gr/ellada/koinonia/206742_o-sef-mpotrini-sernei-ton-nearo-mageira-sta-dikastiria"/>
        <a href="https://www.efsyn.gr/ellada/koinonia/199471_stasi-ergasias-se-metro-tram-kai-ilektriko"/>
      </related>
    </article>
  </body>
</html>