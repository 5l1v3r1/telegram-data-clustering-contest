<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/primaria-capitalei-a-anuntat-ca-250-de-blocuri-nu-au-caldura-si-apa-calda.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T19:06:00+00:00"/>
    <meta property="og:title" content="Primăria Capitalei a anunțat că 250 de blocuri nu au căldură și apă caldă"/>
    <meta property="og:description" content="Primăria Capitalei a transmis că la acest moment 3% din imobilele racordate la sistemul centralizat de termoficare nu au apă caldă și căldură, mai exact 250 de blocuri."/>
  </head>
  <body>
    <article>
      <h1>Primăria Capitalei a anunțat că 250 de blocuri nu au căldură și apă caldă</h1>
      <h2>Primăria Capitalei a transmis că la acest moment 3% din imobilele racordate la sistemul centralizat de termoficare nu au apă caldă și căldură, mai exact 250 de blocuri.</h2>
      <address>
        <time datetime="2019-11-22T19:06:00+00:00">22 Nov 2019, 19:06</time>
      </address>
      <p>Primăria Capitalei a transmis un comunicat prin care explică situația blocurilor fără căldură și apă caldă.</p>
      <p>
        <i>„În legătură cu informațiile false dezbătute în emisiunile mai multor posturi TV, unde reprezentanți ai unor partide politice sau așa-ziși formatori de opinie au indus în eroare bucureștenii afirmând că jumătate din imobilele racordate la sistemul centralizat de termoficare din București nu au apă caldă și căldură, solicităm difuzarea informațiilor corecte referitoare la distribuția agentului termic în Capitală:</i>
      </p>
      <p> </p>
      <p>
        <i>În acest moment, aproximativ 3% din imobilele racordate la sistemul centralizat de termoficare nu beneficiază de apă caldă și căldură la parametrii normali.</i>
      </p>
      <p>
        <i>Concret, este vorba despre 250 de blocuri din cele 8.300 de blocuri racordate la RADET, din sectoarele 1,2,3 și 6.</i>
      </p>
      <p>
        <i>Această situație este cauzată de faptul că, odată cu răcirea vremii a început procesul de încărcare a sistemului (operațiune care nu se putea efectua înainte de perioada de consum), iar punctele termice de la capătul rețelei, adică zonele unde nu mai există CET-uri - Colentina și Pantelimon - se încarcă mai greu.</i>
      </p>
      <p>
        <i>În aceste zone se pot resimți fluctuații însă subliniem faptul că nu este vorba despre avarii. Echipele RADET sunt în teren 24 de ore din 24 și până mâine, 23 noiembrie, această situație va fi remediată în cel mai scurt timp.”</i>
      </p>
      <p>Sursa: StirilePROTV</p>
    </article>
  </body>
</html>