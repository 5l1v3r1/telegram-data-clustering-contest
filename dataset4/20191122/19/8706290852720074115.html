<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685973/i-tourkia-xekina-tetarti-geotrisi-stin-anatoliki-mesogeio-ti-anak"/>
    <meta property="og:site_name" content="enikos.gr"/>
    <meta property="article:published_time" content="2019-11-22T19:24:00+00:00"/>
    <meta property="og:title" content="Η Τουρκία ξεκινά τέταρτη γεώτρηση στην Ανατολική Μεσόγειο"/>
    <meta property="og:description" content="Σε πέντε νέες γεωτρήσεις θα προβεί η Τουρκία το 2020 στην ανατολική Μεσόγειο, σύμφωνα με τη στρατηγική που ανέπτυξε σήμερα ο υπουργός Ενέργειας Φατίχ Ντονμέζ ενώπιον της επιτροπής προϋπολογισμού..."/>
  </head>
  <body>
    <article>
      <h1>Η Τουρκία ξεκινά τέταρτη γεώτρηση στην Ανατολική Μεσόγειο</h1>
      <address>
        <time datetime="2019-11-22T19:24:00+00:00">22 Nov 2019, 19:24</time>
      </address>
      <p>Σε πέντε νέες γεωτρήσεις θα προβεί η Τουρκία το 2020 στην ανατολική Μεσόγειο, σύμφωνα με τη στρατηγική που ανέπτυξε σήμερα<a href="http://www.enikos.gr/international/684466/antiproedros-tourkias-to-geotrypano-fatich-archizei-epicheiriseis"> ο υπουργός Ενέργειας Φατίχ Ντονμέζ</a> ενώπιον της επιτροπής προϋπολογισμού της τουρκικής βουλής.</p>
      <p>Ο Τούρκος υπουργός Ενέργειας δήλωσε ότι αρκετές εκθέσεις διεθνώς αναγνωρισμένων οργανισμών εκτιμούν ότι η λεκάνη της ανατολικής Μεσογείου διαθέτει σημαντικά αποθέματα φυσικού αερίου και η Τουρκία με βάση τα δικαιώματα που της παρέχει το διεθνές δίκαιο έχει προχωρήσει στις σχετικές ενέργειες.</p>
      <p>Ο Φατίχ Ντονμέζ διαβεβαίωσε την τουρκική εθνοσυνέλευση ότι η Τουρκία μαζί με το ψευδοκράτος, χωρίς να παραχωρήσει κανένα από τα νόμιμα δικαιώματά τους, θα συνεχίσουν τις περιεκτικές και σε βάθος χρόνου έρευνες και γεωτρήσεις στην περιοχή της ανατολικής Μεσογείου.</p>
      <p>Υπογράμμισε επίσης ότι η Τουρκία έχει αποκτήσει πλέον την ικανότητα να συγκεντρώνει στοιχεία, διεξάγοντας τρισδιάστατες σεισμικές έρευνες στη θάλασσα, και να διεξάγει γεωτρήσεις με βάσει δικές της, εθνικές μεθόδους.</p>
      <p>Ο Τούρκος υπουργός Ενέργειας επισήμανε ότι τα ερευνητικά πλοία Μπαρμπαρός Χαϊρεντίν Πασά και Ορούτς Ρέις έχουν πραγματοποιήσει λεπτομερείς σεισμικές έρευνες. «Μέχρι σήμερα έχουμε συγκεντρώσει στοιχεία σε μία έκταση 37 χιλιάδων τετραγωνικών χιλιομέτρων στην ανατολική Μεσόγειο. Σύντομα θα έχουμε τη δυνατότητα διεξαγωγής γεώτρησης με αποκλειστικά δικά μας μέσα», τόνισε.</p>
      <p>Ο Φατίχ Ντονμέζ υπενθύμισε ότι στην ανατολική Μεσόγειο επιχειρούν ήδη δύο τουρκικά πλωτά γεωτρύπανα ικανά να φτάσουν σε μεγάλα βάθη και ότι ο Πορθητής άρχισε τις δραστηριότητές του στη Μεσόγειο στις 30 Οκτωβρίου 2018 και έχει πραγματοποιήσει ήδη δύο γεωτρήσεις ενώ διεξάγεται και τρίτη στα ανοιχτά των Κατεχομένων στο τεμάχιο Αμμόχωστος-1.</p>
      <p>Παράλληλα με τον Πορθητή, ο Φατίχ Ντονμέζ δήλωσε ότι το δεύτερο πλωτό γεωτρύπανο Γιαβούζ, που περιήλθε στην κατοχή της Τουρκίας τον περασμένο Μάρτιο και έχει τα ίδια τεχνολογικά χαρακτηριστικά, αφού πραγματοποίησε την πρώτη του γεώτρηση στην περιοχή της Καρπασίας, τώρα προχωρά και σε δεύτερη γεώτρηση.</p>
      <p>Σύμφωνα με τον Τούρκο υπουργό Ενέργειας, «το Γιαβούζ αυτή τη στιγμή συνεχίζει τη δεύτερη γεώτρησή του στην περιοχή Μόρφου-1. Στην περιοχή Karpaz-1, σημαντικό μέρος της γεώτρησης πραγματοποιήθηκε με δικά μας μέσα, αλλά και τη συνδρομή παράλληλα και ξένων εταιρειών. Απώτερος στόχος μας είναι να συνεχίσουμε τις γεωτρήσεις μας βασιζόμενοι σε εγχώρια μέσα, χωρίς την παροχή υπηρεσιών από ξένες εταιρείες», δήλωσε ενώ αναπτύσσοντας τη στρατηγική για την επόμενη χρονιά είπε ότι θα γίνουν 5 νέες γεωτρήσεις.</p>
      <p>«Τα στοιχεία που συλλέγονται από τα πλοία μας για τη γεωλογία των περιοχών θα ρίξουν φως και στις μελλοντικές μας έρευνες. Η στρατηγική μας είναι με τα γεωτρύπανά μας να προχωρήσουμε το 2020 σε 5 νέες γεωτρήσεις για εξόρυξη πετρελαίου και φυσικού αερίου».</p>
      <p>Καταλήγοντας ο Τούρκος υπουργός Ενέργειας προειδοποίησε τις υπόλοιπες πλευρές που επιχειρούν στην ανατολική Μεσόγειο ότι «δημιουργούν φρούδες ελπίδες στους εαυτούς τους όσοι νομίζουν ότι η Τουρκία θα υποκύψει σε απειλές και θα κάνει πίσω από τα δικαιώματά της ανατολική Μεσόγειο».</p>
      <p>Κι επανέλαβε ότι η θέση της Τουρκίας στο θέμα αυτό είναι οι υδρογονάνθρακες της ανατολική Μεσογείου να αποτελέσουν πηγή ειρήνης και σταθερότητας κι όχι έντασης.</p>
      <p>Πηγή: philenews.com</p>
      <related>
        <h4>σχετικά άρθρα</h4>
        <a href="http://www.enikos.gr/international/685937/milliyet-schedio-agogou-fysikou-aeriou-apo-tourkia-sta-katechomen%0A%20%20%20%20%0A"/>
        <a href="http://www.enikos.gr/international/685931/friki-skotose-ti-syzygo-tou-tin-temachise-kai-tin-perase-apo-mich%0A%20%20%20%20%0A"/>
        <a href="http://www.enikos.gr/international/685820/neo-minyma-ton-ipa-stin-tourkia-gia-tous-s-400%0A%20%20%20%20%0A"/>
        <a href="http://www.enikos.gr/international/685682/nea-proklisi-apo-ton-akar-den-tha-epitrepsoume-na-paraviastoun-ta%0A%20%20%20%20%0A"/>
        <a href="http://www.enikos.gr/international/685666/tourkiko-ypex-kata-mitsotaki-avasimes-kai-atycheis-oi-diloseis-to%0A%20%20%20%20%0A"/>
        <a href="http://www.enikos.gr/international/685553/berns-lypamai-pou-to-leo-alla-an-i-ellada-chreiastei-ti-stirixi-t%0A%20%20%20%20%0A"/>
        <a href="http://www.enikos.gr/international/685603/merkel-eimaste-etoimoi-gia-peraitero-voitheia-stin-tourkia-gia-to%0A%20%20%20%20%0A"/>
        <a href="http://www.enikos.gr/international/685579/thyma-diarrixis-epese-o-oikoumenikos-patriarchis-vartholomaios%0A%20%20%20%20%0A"/>
        <a href="http://www.enikos.gr/international/685567/proedros-evrokoinovouliou-se-tsavousoglou-aparadekto-na-chrisimop%0A%20%20%20%20%0A"/>
      </related>
    </article>
  </body>
</html>