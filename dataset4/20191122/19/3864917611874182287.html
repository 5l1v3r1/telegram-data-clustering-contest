<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2823821-nimeckij-sud-dozvoliv-ultrapravim-antizurnalistsku-demonstraciu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T19:09:00+00:00"/>
    <meta property="og:title" content="Німецький суд дозволив ультраправим антижурналістську демонстрацію"/>
    <meta property="og:description" content="Попри заборону поліцією запланованого ультраправою Націонал-демократичною партією Німеччини мітингу проти критично налаштованих до неї журналістів, суд дозволив проведення акції в суботу."/>
  </head>
  <body>
    <article>
      <h1>Німецький суд дозволив ультраправим антижурналістську демонстрацію</h1>
      <h2>Попри заборону поліцією запланованого ультраправою Націонал-демократичною партією Німеччини мітингу проти критично налаштованих до неї журналістів, суд дозволив проведення акції в суботу.</h2>
      <address>
        <time datetime="2019-11-22T19:09:00+00:00">22 Nov 2019, 19:09</time>
      </address>
      <p>Про це повідомляє Адміністративний <a href="https://www.verwaltungsgericht-hannover.niedersachsen.de/aktuelles/pressemitteilungen/eilantrag-gegen-verbot-der-fur-morgen-angemeldeten-npd-demo-in-hannover-hat-erfolg-182923.html">суд</a> Ганновера.</p>
      <p>"Десята палата задовольнила подану сьогодні (22 листопада) петицію НДП проти вчорашньої заборони ганноверською поліцією… оголошеного на завтра в Ганновері зібрання. На думку палати, обгрунтування поліцією необхідності повної заборони запланованої акції не є переконливим", - йдеться у рішенні суду.</p>
      <p>Суд припускає, що акція ультраправих "має залякуючі тенденції", однак це "не означає негайну загрозу <a href="https://www.ukrinform.ua/tag-svoboda-presi">свободі преси</a>". Натомість заборона демонстрацій становить собою суворе порушення права на свободу зібрань та висловлювання думок. Вдаватися до такого засобу виправдано лише за наявності загрози суспільній безпеці.</p>
      <p>Водночас суд погодився з тим, що проведення демонстрації може відбутися "з обмеженнями".</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2794516-tisaci-klimaticnih-aktivistiv-zablokuvali-centr-berlina.html">Тисячі кліматичних активістів заблокували центр Берліна</a>
      </blockquote>
      <p>Управління поліції Ганновера негайно подало скаргу на рішення Адміністративного суду до вищої інстанції. Правоохоронці якраз бачать у запланованій акції загрозу суспільній безпеці. В соцмережах з’являються пости із залякуваннями представників ЗМІ та закликами до рішучих дій.</p>
      <p>Напередодні поліція міста спочатку дозволила проведення акції у столиці Нижньої Саксонії з обмеженнями, але потім вирішили її взагалі заборонити. У центрі уваги протесту в суботу будуть журналісти, які зосереджуються на тематиці правого екстремізму в Німеччині. Йдеться про конкретних десятьох журналістів.</p>
      <p>НПД – ультраправорадикальна партія, заснована в Ганновері 28 листопада 1964 року. Вже кілька років її намагаються заборонити, але поки цього не вдається зробити.</p>
      <p>
        <i>Фото: Ein Anhänger der NPD (imago)</i>
      </p>
    </article>
  </body>
</html>