<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/fotoreporteri-ctk-vyhrali-dve-z-osmi-kategorii-czech-press-photo/1824193?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T19:17:00+00:00"/>
    <meta property="og:title" content="Fotoreportéři ČTK vyhráli dvě z osmi kategorií Czech Press Photo"/>
    <meta property="og:description" content="Praha - Ve dvou z osmi kategorií české fotožurnalistické soutěže Czech Press Photo dnes zvítězili reportéři České tiskové kanceláře (ČTK) Roman Vondrouš a Kateřina Šulová. Vondrouš, který má za sebou i úspěchy ve světové podobě soutěže World Press Photo, získal první místo v kategorii Lidé, o kterých se mluví za sérii snímků zachycující návštěvu premiéra Andreje Babiše v Bílém domě. Kateřina Šulová vyhrála s portrétem pěvkyně Soni Červené, mezzosopranistka autorce dnes cenu při ceremoniálu na Staroměstské radnici předala."/>
  </head>
  <body>
    <article>
      <h1>Fotoreportéři ČTK vyhráli dvě z osmi kategorií Czech Press Photo</h1>
      <address><time datetime="2019-11-22T19:17:00+00:00">22 Nov 2019, 19:17</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Ve dvou z osmi kategorií české fotožurnalistické soutěže Czech Press Photo dnes zvítězili reportéři České tiskové kanceláře (ČTK) Roman Vondrouš a Kateřina Šulová. Vondrouš, který má za sebou i úspěchy ve světové podobě soutěže World Press Photo, získal první místo v kategorii Lidé, o kterých se mluví za sérii snímků zachycující návštěvu premiéra Andreje Babiše v Bílém domě. Kateřina Šulová vyhrála s portrétem pěvkyně Soni Červené, mezzosopranistka autorce dnes cenu při ceremoniálu na Staroměstské radnici předala.</p>
      <slideshow>
        <figure>
          <img src="https://i3.cn.cz/6/1574453338_P201911221033301.jpg"/>
        </figure>
        <figure>
          <img src="https://i3.cn.cz/6/1574453320_P201911221032701.jpg"/>
        </figure>
        <figure>
          <img src="https://i3.cn.cz/6/1574453217_P201911221031601.jpg"/>
        </figure>
        <figure>
          <img src="https://i3.cn.cz/6/1574453170_P201911221030901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3392">Fotogalerie: Soutěž Czech Press Photo 2019</a>
        </figcaption>
      </slideshow>
      <p>Kromě osmi základních kategorií a partnerských cen Czech Press Photo také nově udílí ocenění za fotografii měsíce. Počínaje loňským říjnem ji do letošního srpna získali čtyři fotografové z ČTK - Radek Petrášek, Ondřej Deml, Roman Vondrouš a Michal Krumphanzl.</p>
      <p>Fotografií roku 2019 a hlavním vítězem soutěže se dnes stal snímek z červnové demonstrace proti premiérovi Andreji Babišovi na Letenské pláni v Praze. Autorem snímku je Lukáš Bíba z mediálního domu Economia.</p>
      <p>Kateřina Šulová v ČTK pracuje od roku 2012. Fotí i ve volném čase, věnuje se všem možným žánrům fotografie a nejraději fotí pražské hřbitovy a svou černou kočku. "Oceněná fotografie vznikala při rozhovoru se Soňou Červenou před jejím chystaným koncertem. Byly jsme ale v absolutně 'nefotitelném' prostředí, měla jsem minimum času. Tak jsem jen sundala plakáty a obrazy ze stěny a postavila křeslo. Paní Červená přišla a začala pózovat a během minuty vznikla tahle fotografie," řekla dnes ČTK Šulová.</p>
      <p>Fotografie se podle ní zrodila hlavně díky obrovské profesionalitě Soni Červené, sama použila šátek, který portrét vyfocený z profilu dokresluje. Ocenění v kategorii portrétu si fotografka velmi cení, je pro ni i možná důležitější než snímky vznikající v běžné reportérské praxi zahrnující především zachycování každodenních událostí ve společnosti a politice.</p>
      <p>Roman Vondrouš v soutěži Czech Press Photo získal od roku 2008 dvě desítky ocenění včetně Grantu pražského primátora k fotografování proměn hlavního města. V roce 2013 zvítězil se sérií snímků z Velké pardubické v prestižní mezinárodní soutěži World Press Photo v kategorii sportovních akcí. Absolvoval Institut tvůrčí fotografie FPF Slezské univerzity v Opavě, od roku 2005 pracuje v ČTK.</p>
      <p>"Výjimečné to bylo pro mě tím, že jsem byl poprvé v Bílém domě, mohl jsem zachytit atmosféru, která se nepoštěstí každému fotografovi. Přeci jen je v tom jisté specifikum, které tuhle práci odlišovalo od akcí ve Sněmovně nebo na Pražském hradě, na které jsme zvyklí. Jen hodinu jsem strávil na bezpečnostní kontrole, která byla delší než samotné focení potom," řekl dnes ČTK k oceněné sérii.</p>
    </article>
  </body>
</html>