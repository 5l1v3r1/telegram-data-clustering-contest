<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/world/1562878/ollandia-telos-i-etisia-oikonomiki-boitheia-pros-tin-palaistiniaki-archi"/>
    <meta property="og:site_name" content="NOOZ."/>
    <meta property="article:published_time" content="2019-11-22T19:37:00+00:00"/>
    <meta property="og:title" content="Ολλανδία: Τέλος η ετήσια οικονομική βοήθεια προς την Παλαιστινιακή Αρχή"/>
    <meta property="og:description" content="Η Ολλανδία έθεσε τέλος στη χορήγηση οικονομικής βοήθειας προς το δικαστικό σύστημα της Παλαιστινιακής Αρχής λόγω των αποζημιώσεων που καταβάλλονταν στους φυλακισμένους και τους συγγενείς τους, οι οποίες θεωρούνται από τη Χάγη ως προτροπή στη βία."/>
  </head>
  <body>
    <article>
      <h1>Ολλανδία: Τέλος η ετήσια οικονομική βοήθεια προς την Παλαιστινιακή Αρχή</h1>
      <address>
        <time datetime="2019-11-22T19:37:00+00:00">22 Nov 2019, 19:37</time>
      </address>
      <p>
        <b>Η Ολλανδία έθεσε τέλος στη χορήγηση οικονομικής βοήθειας προς το δικαστικό σύστημα της Παλαιστινιακής Αρχής λόγω των αποζημιώσεων που καταβάλλονταν στους φυλακισμένους και τους συγγενείς τους, οι οποίες θεωρούνται από τη Χάγη ως προτροπή στη βία.</b>
      </p>
      <p>Αυτό ανακοίνωσε η ολλανδική κυβέρνηση, καθώς η βοήθεια ύψους <b>1,5 εκατομμυρίου ευρώ</b> ετησίως καταβάλλετο απευθείας στην <b>Παλαιστινιακή Αρχή</b> και συγκεκριμένα στο δικαστικό σύστημα των Παλαιστινιακών Εδαφών στο πλαίσιο ενός προγράμματος της <b>Ευρωπαϊκής Ένωσης</b>.</p>
      <p>"Η <b>Ολλανδία</b> είναι δυσαρεστημένη από το υφιστάμενο παλαιστινιακό δικαστικό σύστημα υποστήριξης προς τους φυλακισμένους και τους οικείους τους, καθώς το ποσό των επιδομάτων δίδεται σε συνάρτηση με τη διάρκεια της κράτησης", ανακοίνωσε το <b>ολλανδικό υπουργείο Εξωτερικών</b>. "Η Ολλανδία θεωρεί" ότι τα επιδόματα αυτά συνιστούν "μια ανεπιθύμητη ένδειξη, καθώς έτσι η βία μοιάζει να ανταμείβεται".</p>
      <p>Η ολλανδική κυβέρνηση υπενθυμίζει ότι είχε προειδοποιήσει την <b>Παλαιστινιακή Αρχή</b> πριν από έναν χρόνο ότι θα έθετε τέλος στη βοήθεια αυτή, εάν τίποτε δεν άλλαζε.</p>
      <p>"Ωστόσο οι συνομιλίες αυτές δεν απέφεραν τα επιθυμητά αποτελέσματα και η κυβέρνηση αποφάσισε κατά συνέπεια να τερματίσει την απευθείας βοήθεια προς την <b>Παλαιστινιακή Αρχή</b>", εξήγησε σε ανακοίνωσή του το υπουργείο.</p>
      <p>Οι πόροι που ήδη έχουν αποδεσμευτεί θα πρέπει στο εξής να διοχετευτούν σε μια έμμεση βοήθεια για την προώθηση της "συνταγματικής ανάπτυξης" των Παλαιστινιακών Εδαφών.</p>
      <p>Η <b>Παλαιστινιακή Αρχή</b> υποστηρίζει ότι τα επιδόματα αυτά συνιστούν μια μορφή κοινωνικής βοήθειας προς τις οικογένειες των κρατουμένων.</p>
      <p>Πολλοί <b>Παλαιστίνιοι</b> θεωρούν ήρωες της σύγκρουσης με το <b>Ισραήλ</b> τους κρατούμενους και όσους πέθαναν πραγματοποιώντας επιθέσεις. Η παλαιστινιακή ηγεσία τούς τιμά συχνά ως μάρτυρες.</p>
      <p>Το <b>Ισραήλ</b> βλέπει στην οικονομική αυτή βοήθεια μια προτροπή στη βία.</p>
      <p>Τον Ιούλιο, η <b>Ολλανδία</b> ανέστειλε τη συνδρομή της στην <b>Υπηρεσία του ΟΗΕ για τους Παλαιστίνιους Πρόσφυγες (UNRWA)</b> εν αναμονή της έκδοσης πορίσματος σε έρευνα για υψηλόβαθμους αξιωματούχους της διεθνούς υπηρεσίας που κατηγορούνται για κακοδιαχείριση και κατάχρηση εξουσίας.</p>
    </article>
  </body>
</html>