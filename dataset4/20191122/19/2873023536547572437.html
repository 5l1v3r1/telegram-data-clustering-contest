<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220119"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T19:05:03+00:00"/>
    <meta property="og:title" content="Συμμαχία εργαζομένων ΥΠΠΟ και συνδικαλιστών κατά της μετατροπής μουσείων σε ΝΠΔΔ"/>
    <meta property="og:description" content="Την αντίθεσή τους στη μετατροπή σε ΝΠΔΔ των δημόσιων μουσείων που λειτουργούν ως Υπηρεσίες του ΥΠΠΟΑ εκφράζουν τα σωματεία εργαζομένων ΥΠΠΟ και εκλεγμένων συνδικαλιστών."/>
  </head>
  <body>
    <article>
      <h1>Συμμαχία εργαζομένων ΥΠΠΟ και συνδικαλιστών κατά της μετατροπής μουσείων σε ΝΠΔΔ</h1>
      <address><time datetime="2019-11-22T19:05:03+00:00">22 Nov 2019, 19:05</time> by <a rel="author">efsyn.gr</a></address>
      <p>Την αντίθεσή τους στη μετατροπή σε ΝΠΔΔ των δημόσιων μουσείων που λειτουργούν ως Υπηρεσίες του ΥΠΠΟΑ εκφράζουν τα σωματεία εργαζομένων ΥΠΠΟ και εκλεγμένων συνδικαλιστών. Όπως υποστηρίζουν, αυτό θα έχει δυσμενείς επιπτώσεις τόσο στην υπόσταση της Αρχαιολογικής Υπηρεσίας, στην προστασία και την ανάδειξη των στοιχείων της πολιτιστικής κληρονομιάς που διαχειρίζονται τα μουσεία, όσο και στους ίδιους τους εργαζόμενους σε αυτά.</p>
      <p>Κοινή σύσκεψη πραγματοποιήθηκε στις 20 Νοεμβρίου στα γραφεία του Ενιαίου Συλλόγου Υπαλλήλων ΥΠΠΟ Αττικής, Στερεάς και Νήσων, στην οποία συμμετείχαν εκπρόσωποι των Δ.Σ. του Ενιαίου Συλλόγου Υπαλλήλων ΥΠΠΟ Αττικής, Στερεάς και Νήσων, της Πανελλήνιας Ένωσης Συντηρητών Αρχαιοτήτων (ΠΕΣΑ), του Πανελλήνιου Συλλόγου Υπαλλήλων Πτυχιούχων Ανώτατης Τεχνολογικής Εκπαίδευσης του ΥΠΠΟΑ, του Συλλόγου Ελλήνων Αρχαιολόγων (ΣΕΑ), καθώς και μέλη του ΓΣ της Πανελλήνιας Ένωσης Υπαλλήλων Φυλάξεως Αρχαιοτήτων (ΠΕΥΦΑ).</p>
      <p>Τα μουσεία που λειτουργούν ως Υπηρεσίες του ΥΠΠΟΑ είναι τα  εξής: Εθνικό Αρχαιολογικό, Βυζαντινό και Χριστιανικό, Επιγραφικό, Νομισματικό, Νεώτερου Ελληνικού Πολιτισμού, Ελληνικών Λαϊκών Μουσικών Οργάνων «Φοίβος Ανωγειανάκης» - Κέντρο Εθνομουσικολογίας, Αρχαιολογικό Θεσσαλονίκης, Βυζαντινού Πολιτισμού, Αρχαιολογικό Ηρακλείου, Ασιατικής Τέχνης.</p>
      <p>Όπως αναφέρουν στην ανακοίνωσή του οι συμμετέχοντες στη σύσκεψη, η επιλογή μετατροπής τους σε ΝΠΔΔ:</p>
      <pre>   •  υπονομεύει τον δημόσιο χαρακτήρα των μουσείων,<br/>   •  αποδυναμώνει τον επιστημονικό και παιδευτικό τους ρόλο,<br/>   •  θέτει σε κίνδυνο την επαρκή χρηματοδότηση και στελέχωσή τους, τέλος<br/>   •  ανοίγει τον δρόμο για την εφαρμογή ιδιωτικοοικονομικών κριτηρίων λειτουργίας τους με τον διορισμό για παράδειγμα εξωυπηρεσιακών παραγόντων στα Διοικητικά Συμβούλια, κατά τη βούληση του εκάστοτε Υπουργού.<br/></pre>
      <p>Στη σύσκεψη αποφασίστηκε επίσης η συγκρότηση συντονιστικού οργάνου για την υλοποίηση κοινών πρωτοβουλιών, σε όλα τα επίπεδα, προκειμένου να αποτραπεί η υλοποίηση των κυβερνητικών σχεδίων. Τις επόμενες ημέρες αναμένεται η διεύρυνση με συμμετοχή εκπροσώπων από άλλους Συλλόγους και Σωματεία, ενώ σύντομα θα ανακοινωθούν οι πρώτες κοινές δράσεις.</p>
      <related>
        <h4>Σχετικά Άρθρα</h4>
        <a href="https://www.efsyn.gr/tehnes/art-nea/167646_atopi-i-ayriani-apergia-poy-kleinei-ta-moyseia"/>
        <a href="https://www.efsyn.gr/tehnes/art-nea/129305_kleista-simera-ta-politiria-ton-moyseion"/>
        <a href="https://www.efsyn.gr/tehnes/art-nea/100639_kleista-moyseia-kai-arhaiologikoi-horoi-logo-apergias"/>
        <a href="https://www.efsyn.gr/tehnes/art-nea/43757_kleistos-o-epikoyrios-apollonas"/>
        <a href="https://www.efsyn.gr/tehnes/art-nea/20779_anisyhia-sto-emst"/>
        <a href="https://www.efsyn.gr/tehnes/art-nea/20571_tetraori-stasi-ergasias-ton-arhaiofylakon-ti-deytera"/>
      </related>
    </article>
  </body>
</html>