<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23508252-video-dan-barna-dacian-ciolos-anunta-infiintarea-mai-multor-structuri-comune-coordonare-pentru-strange-colaborarea-alianta-tindem-spre-fuziune-dar-asta-poate-dureze.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T19:12:00+00:00"/>
    <meta property="og:title" content="VIDEO Dan Barna și Dacian Cioloș anunță înființarea mai multor structuri comune de coordonare, pentru a strânge colaborarea în alianță: Tindem spre o fuziune, dar asta poate să dureze"/>
    <meta property="og:description" content="Liderii USR și Plus, Dan Barna și Dacian Cioloș, au anunțat vineri că vor să strângă colaborarea în alianță și vor operaționaliza structuri de coordonare comună care nu sunt încă"/>
  </head>
  <body>
    <article>
      <h1>VIDEO Dan Barna și Dacian Cioloș anunță înființarea mai multor structuri comune de coordonare, pentru a strânge colaborarea în alianță: Tindem spre o fuziune, dar asta poate să dureze</h1>
      <address><time datetime="2019-11-22T19:12:00+00:00">22 Nov 2019, 19:12</time> by <a rel="author">MH</a></address>
      <p>
        <b>Liderii USR și Plus, Dan Barna și Dacian Cioloș, au anunțat vineri că vor să strângă colaborarea în alianță și vor operaționaliza structuri de coordonare comună care nu sunt încă funcționale, precum un Comitet Executiv format din 6 oameni, care va aplica deciziile luate de Comisia națională de coordonare, și o Comisie de integritate.</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Falianta2020usrplus%2Fvideos%2F426177308077846%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Birourile Naționale Reunite ale celor două partide s-au întrunit, vineri, de la ora 13.00, într-o ședință care a durat patru ore, iar la finalul acesteia Dacian Cioloș și Dan Barna au anunțat că a fost făcută o primă evaluare a campaniei electorale și au fost trase "niște învățăminte".<br/><br/>Dacian Cioloș a spus că cele două partide au decis să continue împreună și să întărească Alianța USR-Plus, prin activarea unor structuri comune - Comitetul Executiv, Comisia de integritate, Comisia de politici publice și Comisia Națională de coordonare, care reunește cele două Birouri Naționale ale celor două partide.<br/><br/>Cioloș a spus că începând de săptămâna viitoare vor fi activate aceste structuri de coordonare comună ale alianței care încă nu sunt funcționale. Comitetul Executiv va fi format din 6 oameni și va fi o structură operațională care va pune în practică deciziile luate de Comisia națională de coordonare. Comisia de politici publice este formată din 10 membri care în perioada următoare vor lucra pe pregatirea programului de guvern și a unui "guvern din umbră", "o echipă de oameni cu viziune și expertiză care vor urmări de îndeaproape activitatea Guvernului" și va veni cu propuneri, a spus Cioloș.<br/><br/>O altă structură comună care va fi activată este Comisia de integritate, care să asigure analiza cazurilor de integritate, dacă ele apar, și atunci când apar, la nivelul alianței, a adăugat liderul Plus.<br/><br/>"Aceste structuri vor fi activate pentru ca această apropiere a celor două partide care fac parte din alianță să aibă loc și de facto, etapă cu etapă, și să începem să lucrăm cât mai mult împreună, să începem să avem cât mai multe poziții comune și, evident, prima prioritate este să pregătim candidații comuni pentru alegerile locale, dar în același timp, ne pregătim și pentru eventualele alegeri anticipate. Noi sperăm să aibă loc după alegerile prezidențiale”, a mai spus liderul Plus.<br/><br/>Dan Barna a subliniat că aceste structuri sunt prevăzute în protocolul alianței, fiind vorba despre operaționalizarea lor.<br/><br/>Potrivit liderilor USR-Plus, în întâlnirea de astăzi nu s-a stabilit fuziunea propriu-zisă a celor două partide, deoarece din punct de vedere juridic, ar mai putea dura, însă spre asta se tinde.<br/><br/>"De facto, mergem spre o fuziune în alianță, dar de jure, asta poate să dureze, țineți minte cât a durat înregistrarea Plus. În unele cazuri, acest proces juridic durează foarte mult, noi avem două rânduri de alegeri pentru care trebuie să fim pregătiți. Important e că, dincolo de forma aceasta juridică, la care probabil vom ajunge la un moment dat, important e să funcționăm de facto ca o alianță, și asta facem, asta am decis astăzi”, a argumentat Cioloș.</p>
    </article>
  </body>
</html>