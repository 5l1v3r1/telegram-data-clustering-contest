<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232776/"/>
    <meta property="og:site_name" content="Українська правда"/>
    <meta property="article:published_time" content="2019-11-22T19:00:00+00:00"/>
    <meta property="og:title" content="ДБР таємно розслідує, як Порошенко забрав землю у Пшонки і повернув депутату БПП"/>
    <meta property="og:description" content="Державне бюро розслідувань веде справу щодо законності указу президента Петра Порошенка, яким він позбавив землі рейдерів на Миколаївщині."/>
  </head>
  <body>
    <article>
      <h1>ДБР таємно розслідує, як Порошенко забрав землю у Пшонки і повернув депутату БПП</h1>
      <address>
        <time datetime="2019-11-22T19:00:00+00:00">22 Nov 2019, 19:00</time>
      </address>
      <p>Державне бюро розслідувань веде справу щодо законності указу президента Петра Порошенка, яким він позбавив землі рейдерів на Миколаївщині.</p>
      <p><b>Джерело</b>: відповіді Генпрокуратури та ДБР на запити "Української правди"</p>
      <p><b>Деталі</b>: У 2012 році голова Первомайської райдержадміністрації Миколаївської області передав у власність держави сільськогосподарську землю агрофірми політика Аркадія Корнацького.</p>
      <p>Після цього земля потрапила у руки приватної компанії, пов'язаної з сином колишнього генпрокурора Віктора Пшонки.</p>
      <p>У 2016 році Петро Порошенко скасував це рішення про передачу землі. Корнацький на той момент був депутатом "Блоку Петра Порошенка". </p>
      <p>У червні 2019 року Держбюро розслідувань відкрило провадження про можливе зловживання владою "особами, які займали особливо відповідальне становище в органах державної влади". Зловживання нібито мало місце під час підготовки та видання указу Порошенка. Розслідування почали за заявою екснардепа Михайла Добкіна.</p>
      <p>Прокуратура не відповіла на запитання УП, які саме особи та яким чином могли вчинити злочин. Наразі про підозру нікому не повідомили.</p>
      <p>Водночас, правоохоронці ведуть справу стосовно самих рейдерів, яких Порошенко позбавив землі. Вона стосується привласнення земельних ділянок на 1553,97 га у Миколаївській області. Наразі у цій справі 6 осіб перебувають на лаві підсудних.</p>
      <p>Приблизно у кінці жовтня – початку листопада <b>рішення у справі стосовно Порошенка засекретили</b>. Вони зникли з публічного реєстру, хоча раніше були опубліковані і залишились у мережі, наприклад, на порталі аналітики бізнесу <a href="https://youcontrol.com.ua/catalog/court-document/84754202/">YouControl</a>.</p>
      <p>Генпрокуратура стверджує, що не просила вилучити рішення з публічного реєстру. </p>
      <p>Державне бюро розслідувань не відповіло на жодне питання УП, зокрема, про засекречення рішень і хід розслідування.</p>
      <p><b>Що було раніше</b>: 24 жовтня 2019 року Аркадій Корнацький повідомив, що Державне бюро розслідувань проводить у нього <a href="https://www.pravda.com.ua/news/2019/10/24/7229973/">обшуки</a> у справі щодо Порошенка.</p>
      <p><b>Передісторія</b>:</p>
      <ul>
        <li>У червні 2013 року "Агрофірма Корнацьких" політика Аркадія Корнацького заявила про <a href="https://www.pravda.com.ua/news/2013/06/18/6992435/">рейдерське</a> захоплення. Підприємці тоді повідомляли про озброєних "братків".</li>
        <li>На той момент Корнацький – колишній кандидат у депутати від опозиційної "Батьківщини". У Верховній Раді 8 скликання, коли Порошенко забрав землю у рейдерів, Корнацький був депутатом "Блоку Петра Порошенка".</li>
        <li>У місцевій ОДА заявили, що "Агрофірма Корнацьких" нібито незаконно зайняла землю. Понад 1,5 тисяч га забрали у державну власність, розділили між 775 працівникам бюджетної сфери. У свою чергу бюджетників примусили здати паї в оренду компанії "Партнер Агро", яка намагалась відібрати землю в Корнацького.</li>
        <li>ЗМІ і Корнацький пов’язували фірму-рейдера із сином тодішнього генпрокурора Артемом <a href="https://www.pravda.com.ua/news/2013/06/18/6992493/">Пшонкою</a>. Він <a href="https://www.pravda.com.ua/news/2013/06/18/6992505/">заперечував</a> причетність до збройного нападу. У "Партії регіонів" говорили, що конфлікт – <a href="https://www.pravda.com.ua/news/2013/06/19/6992518/">поза політикою</a>.</li>
        <li>У 2014 році Генеральна прокуратура почала <a href="https://www.pravda.com.ua/news/2014/09/2/7036546/">розслідування</a> проти Пшонки за спроби заволодіння агрофірмою. У справі <a href="https://www.pravda.com.ua/news/2017/01/17/7132664/">підозрюваними</a> є голова Первомайської державної районної адміністрації, начальник відділу держкомзему і директор TOB "Партнер-Агро".</li>
        <li>У 2016 році Порошенко скасував рішення місцевої влади, яка позбавила Корнацьких землі.</li>
      </ul>
      <footer>Соня Лукашова, УП</footer>
      <related>
        <a href="https://www.pravda.com.ua/news/2019/11/22/7232769/"/>
        <a href="https://www.pravda.com.ua/news/2019/11/22/7232689/"/>
        <a href="https://www.pravda.com.ua/news/2019/11/21/7232611/"/>
      </related>
    </article>
  </body>
</html>