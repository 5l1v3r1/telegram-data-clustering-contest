<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/six-dead-and-hundred-refugees-saved-in-libyan-waters"/>
    <meta property="og:site_name" content="euronews"/>
    <meta property="article:published_time" content="2019-11-22T19:58:24+00:00"/>
    <meta property="og:title" content="مسیر مرگبار لیبی؛ شش مهاجر جان باختند، یکصد نفر نجات یافتند"/>
    <meta property="og:description" content="یکی از زنان باردار بود و به هنگام عملیات نجات وضع حمل کرد"/>
  </head>
  <body>
    <article>
      <h1>مسیر مرگبار لیبی؛ شش مهاجر جان باختند، یکصد نفر نجات یافتند</h1>
      <address><time datetime="2019-11-22T19:58:24+00:00">22 Nov 2019, 19:58</time> by <a rel="author">یورونیوز </a></address>
      <p>پیکر بیجان شش مهاجر روز جمعه ۲۲ نوامبر در ساحل شرقی طرابلس، پایتخت لیبی از آب گرفته شد. همزمان، مقامات سازمان ملل متحد می‌گویند گارد ساحلی لیبی حدود یکصد مهاجر و پناهجو را در دریای مدیترانه نجات داده است.</p>
      <p>اجساد مهاجران جان باخته در ساحل شهر کوچک بندری «الخمس» از آب گرفته شد، جایی که مملو از مهاجرانی است که سعی دارند خود را به هر طریقی که شده از مسیر دریا به ایتالیا برسانند.</p>
      <p>به گفته یک مقام مسئول گارد ساحلی الخمس، این شش مهاجر احتمالا از قایق ازکارافتاده و حامل یکصد مهاجر دیگر که نجات یافتند، جدا شده و هنگام شنا و در تلاش برای رسیدن به ساحل غرق شده‌اند.</p>
      <p>یکصد مهاجری که در آب های دریای مدیترانه نجات داده شده‌اند از جمله شامل سه کودک و ۱۰ زن هستند، یکی از این که زنان باردار بود به هنگام عملیات نجات وضع حمل کرد.</p>
      <p>هر چند از نیمه دوم سال ۲۰۱۷ میلادی شمار مهاجرانی که از آفریقای سیاه و از طریق مسیر لیبی در صدد رسیدن به خاک اروپا بر می‌آیند کاهش قابل توجهی یافته اما بسیاری از پناهجویان همچنان تلاش می‌کنند خود را به قاره سبز برسانند.</p>
      <p>مهاجران اغلب توسط گارد ساحلی لیبی، نیرویی که اتحادیه اروپا از آن در کنترل عزیمت مهاجران به سوی اروپا حمایت مالی می کند، متوقف و در مراکزی در خاک لیبی نگهداری می‌شوند. اخیراً چند مرکز نگهداری مهاجران و پناهجویان بسته شده و گرو‌ه‌هایی از آنان به حال خود رها شده‌اند.</p>
      <p>فعالان حقوق‌بشر منتقد سرسخت نقش اتحادیه اروپا در کنترل موج پناهجویان و مهاجران به‌واسطه حمایت از گارد ساحلی لیبی هستند.</p>
      <p>مهاجران و پناهجویانی که به لیبی بازگردانده می شوند با بدرفتاری و خطرات زیادی روبرو می‌شوند از جمله؛ شکنجه، کار اجباری، بردگی، بهره‌برداری جنسی و گرفتاری در درگیری‌های نظامی.</p>
    </article>
  </body>
</html>