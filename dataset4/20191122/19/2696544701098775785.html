<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191122_dukai_regina_gvh_birsag_influencer"/>
    <meta property="og:site_name" content="HVG.hu"/>
    <meta property="article:published_time" content="2019-11-22T19:10:00+00:00"/>
    <meta property="og:title" content="Megbüntette Dukai Reginát a versenyhivatal"/>
    <meta property="og:description" content="Az influencer korábban vállalta, hogy teljesíti a GVH előírásait, de nem mindegyiket tartotta be."/>
  </head>
  <body>
    <article>
      <h1>Megbüntette Dukai Reginát a versenyhivatal</h1>
      <address><time datetime="2019-11-22T19:10:00+00:00">22 Nov 2019, 19:10</time> by <a rel="author">hvg.hu</a></address>
      <p>
        <b>Az influencer korábban vállalta, hogy teljesíti a GVH előírásait, de nem mindegyiket tartotta be.</b>
      </p>
      <p>Egymillió forintos bírságot <a href="https://gvh.hu/sajtoszoba/sajtokozlemenyek/2019_es_sajtokozlemenyek/influencer-marketinggel-kapcsolatos-kotelezettsegeket-kert-szamon-a-gvh">szabott ki</a> a Gazdasági Versenyhivatal (GVH) Dukai Regina cégére, a With Love Szolgáltató Kft.-re, mert nem teljesítette maradéktalanul azokat az előírásokat, amelyek a közösségi médiában közzétett bejegyzésekben elhelyezett hirdetésekre vonatkoznak.</p>
      <p>A GVH emlékeztetett, hogy Dukai mellett korábban <a href="https://hvg.hu/gazdasag/20180105_Dukai_Reginanak_valtoztatnia_kell_a_posztolasi_szokasain">két másik kiemelkedő számú követővel rendelkező véleményvezér</a> – Kasza Tibor és Rubint Réka – kommunikációs tevékenységét vizsgálták, s mindhárom eljárás kötelezettségvállalással zárult. Az influencerek azt vállalták, hogy egyértelműen, közérthetően és jól észlelhetően a fogyasztók tudomására hozzák, ha egy posztot ellenszolgáltatásért tesznek közzé. A hivatal arra is felhívta a figyelmüket, hogy a reklám megjelölésének elmaradásáért felelősséggel tartozik mind a poszt közzétevője, mind az érintett termék értékesítője, így mindkét oldal érdekelt a jogszerű kommunikációban.</p>
      <p>A hatóság most zárult utóvizsgálata megállapította, hogy Dukai bár az elvárásoknak megfelelően tüntette fel a #reklám jelölést közösségi oldalainak minden fizetett posztjánál,</p>
      <blockquote>nem az előírt módon jelentette meg azonban a szintén vállalt tájékoztató posztokat. Elmaradt a GVH útmutatójának feltüntetése, valamint a heti rendszerességű közzététel. A véleményvezér emellett nem módosította a vállaltaknak megfelelően az influencereket közvetítő médiaügynökséggel, a Red Lemon Media Grouppal kötött együttműködési megállapodását, továbbá nem igazolta teljes körűen kötelezettségvállalásának teljesítését sem.</blockquote>
      <blockquote><a href="https://hvg.hu/gazdasag/20190916_gvh_birsag_rubint_reka">Többmilliós bírságot kapott Rubint Réka a posztjai miatt<br/></a>A GVH két éve még nem szabott ki bírságot, mostani ellenőrzésének eredményével azonban nem volt maradéktalanul elégedett.</blockquote>
      <p>A Red Lemon Media Group hárommillió forintos büntetést kapott azért, mert nem módosította szerződéseit és együttműködési megállapodásait a vállalt és így előírt módon, nem hívta fel maradéktalanul ügyfelei figyelmét a jogszabályi előírásokra, és nem igazolta kötelezettségvállalásának teljes körű teljesítését.</p>
      <related>
        <a href="https://hvg.hu/pszichologiamagazin/20191110_Kasza_Tibi_Attol_meg_senki_sem_lesz_fontos_hogy_sok_lajkot_kap"/>
        <a href="https://hvg.hu/tudomany/20190919_instagram_influenszer_sulycsokkentes_plasztikai_mutet_reklam_hirdetes"/>
      </related>
    </article>
  </body>
</html>