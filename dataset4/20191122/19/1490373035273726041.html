<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/fotbal-fortuna-liga-17-kolo-sparta-praha-ceske-budejovice_1911221958_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T19:58:00+00:00"/>
    <meta property="og:title" content="Gólová přestřelka na Letné. Fotbalisté Sparty s Budějovicemi třikrát prohrávali, nakonec berou bod"/>
    <meta property="og:description" content="Sparťané nekorunovali výhrou oslavy 126. výročí založení klubu, na jehož počet nastoupili ve vzpomínkových dresech."/>
  </head>
  <body>
    <article>
      <h1>Gólová přestřelka na Letné. Fotbalisté Sparty s Budějovicemi třikrát prohrávali, nakonec berou bod</h1>
      <address><time datetime="2019-11-22T19:58:00+00:00">22 Nov 2019, 19:58</time> by <a rel="author">ČTK</a></address>
      <p>
        <b>Fotbalisté Sparty remizovali v předehrávce 17. ligového kola s Českými Budějovicemi 3:3 a nekorunovali výhrou oslavy 126. výročí založení klubu, na jehož počet nastoupili ve vzpomínkových dresech. Dynamo na Letné třikrát vedlo po gólech Ivana Schranze, Benjamina Čoliče a Davida Ledeckého, za domácí ale vyrovnali Guélor Kanga z penalty a střídající Srdjan Plavšič s Benjaminem Tettehem.</b>
      </p>
      <p>Pražané po druhé remíze za sebou zůstali pátí. Jihočeský nováček soutěže se po sérii předchozích pěti výher, kterou stanovil vlastní ligový rekord, postaral o další překvapení a je s dvoubodovou ztrátou osmý.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/csaplarova-past-josef-csaplar-csaplar-nejhorsi-vedeni-20-sparta-jablonec-fotbal_1911131319_mov"/>
      </related>
      <p>„V momentě, kdy se nám něco povede, uděláme nějaký výsledek, hned vzápětí o body přijdeme. Opakujeme se, vracíme se zpátky. Určitě jsme si představovali, že začneme poslední čtyři zápasy před Vánoci vítězstvím,“ řekl na tiskové konferenci sparťanský trenér Václav Jílek.</p>
      <p>Pražané nastoupili vzhledem k výročí, které oslavili v sobotu, ve vzpomínkových dresech se svislými rudými a bílými pruhy a jitřenkou, jež byla součástí klubového loga až do 90. let.</p>
      <p>Domácí kouč Jílek nasadil uzdraveného Mandjecka a jen na lavičce začal Krejčí, jemuž vyšly zápasy za reprezentační jednadvacítku. Hostům scházela trojice hráčů hostujících ze Sparty, naopak v zahajovací jedenáctce nechyběl stoper Sivok, který v minulosti dělal kapitána na Letné.</p>
      <p>Jihočeši nabuzeni předchozí rekordní vítěznou sérií začali rychlým vedoucím gólem. Domácí Mandjeck v sedmé minutě ztratil na polovině hřiště míč, Schranz potáhl míč do brejku, vyměnil si jej s Mršičem a střelou do odkryté branky překonal Heču. Slovenský útočník se prosadil proti bývalému klubu, v jehož dresu si ale ligový start nepřipsal.</p>
      <p>Ve 13. minutě mohl srovnat Kanga, jeho střelu ale vyrazil na roh brankář Drobný. V 28. minutě domácí po centru a Hložkově dorážce už slavili vyrovnání, sudí Marek však po zhlédnutí videozáznamu gól po čtyřech minutách kvůli předchozí ruce odvolal.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/sparta-praha-fotbal-penize-zisk-hospodareni-pavel-kalous-daniel-kretinsky_1911121855_mov"/>
      </related>
      <p>V 35. minutě už Pražané srovnali. Novák ve vápně zbytečně zatáhl Kozáka a Kanga se z penalty nemýlil. Devátým gólem v ligové sezoně se dotáhl na nejlepšího střelce soutěže Komličenka. Jihočeši si však za sedm minut vzali vedení zpět. Čolič z přímého kopu střelou okolo zdi k tyči zaskočil Heču a připsal si druhou branku v české lize.</p>
      <p>„První poločas připomínal situace ze začátku sezony, myslím způsob hry. Nízká míra aktivity a kvality, nekompaktnost. Postrádali jsme daleko větší míru vnitřní energie hráčů,“ uvedl Jílek.</p>
      <p>V úvodu druhé půle se domácím nedařilo dostat se do šancí a pomohlo jim až střídání. Uzdravený Plavšič byl na trávník necelou minutu, když napřáhl zpoza vápna a ranou k tyči překonal Drobného.</p>
      <p>„Jeli jsme sem s tím, že chceme využít toho, že jsme v laufu. Dostali jsme se třikrát do vedení, ale je třeba přiznat, že Sparta má takovou kvalitu, že nás vždy po gólu dostala trošku pod tlak a dokázala srovnat,“ připustil českobudějovický trenér David Horejš.</p>
      <p>Kouč Jílek poslal na trávník druhého útočníka Tetteha a domácí tlačili. V 73. minutě zastavila Hložkovu střelu tyč, poté Kayovu hlavičku vyrazil Drobný. Pražané nepouštěli soupeře za půlku, ale v 77. minutě nečekaně potřetí inkasovali. Po nákopu od brankáře Drobného fatálně zaváhal domácí Kaya a Ledecký nabídnutý samostatný únik s přehledem využil.</p>
      <p>Hned za tři minuty ale bylo potřetí srovnáno. Trávník přihrál Tettehovi a ten zblízka prostřelil Drobného. Domácí se už v nastavení marně dožadovali penalty, z následné akce pak střídající Krejčí zblízka minul.</p>
      <figure>
        <iframe data-src="https://twitter.com/ACSparta_CZ/status/1197952983834730497?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>17. kolo první fotbalové ligy:</b><br/><b>Sparta Praha - Dynamo České Budějovice 3:3 (1:2)</b><br/><b>Branky:</b> 35. Kanga z pen., 58. Plavšič, 80. Tetteh - 7. Schranz, 42. Čolič, 77. Ledecký. <b>Rozhodčí:</b> Marek - Horák, Poživil - Orel (video). <b>ŽK:</b> Mandjeck, Trávník, Lischka - Novák, Brandner, Mršič, Ekpai, Schranz, Drobný. <b>Diváci:</b> 10.057.</p>
      <p><b>Sestavy:</b><br/><b>Sparta:</b> Heča - Sáček, Kaya, Lischka, Frýdek - Vindheim (58. Plavšič), Trávník, Kanga (89. Krejčí), Mandjeck (61. Tetteh), Hložek - Kozák. Trenér: Jílek.<br/><b>Č. Budějovice:</b> Drobný - Čolič, Havel, Sivok, Novák - Javorek, Čavoš - Schranz, Brandner (85. Táborský), Mršič (71. Ekpai) - Ledecký (90. Kladrubský). Trenér: Horejš.</p>
      <related>
        <h4>Související články</h4>
        <a href="https://www.irozhlas.cz/sport/fotbal/fotbal-mfk-karvina-juraj-jarabek-frantisek-straka-fortuna-liga_1911141704_and"/>
        <a href="https://www.irozhlas.cz/sport/fotbal/opava-fotbal-novy-trener-jiri-balcarek-fortuna-liga-ceska-liga_1911121755_mov"/>
        <a href="https://www.irozhlas.cz/sport/fotbal/viktoria-plzen-slovan-liberec-fortuna-liga-fotbal-liga-malinsky-cervena-karta_1911110745_mov"/>
        <a href="https://www.irozhlas.cz/sport/fotbal/fotbal-fortuna-liga-jablonec-sparta-stridani-rada-matousek-chramosta_1911100838_tat"/>
      </related>
    </article>
  </body>
</html>