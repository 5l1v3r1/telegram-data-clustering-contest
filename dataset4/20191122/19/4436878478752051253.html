<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191553/govern/tira/tovallola/funcionaris/no/treballaran/dia/constitucio"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-22T19:56:00+00:00"/>
    <meta property="og:title" content="El Govern tira la tovallola: els funcionaris no treballaran el dia de la Constitució"/>
    <meta property="og:description" content="El conseller Puigneró es va comprometre a establir-ho però assegura no haver rebut suport de CCOO i UGT a una proposta que tenia suport de la Intersindical-CSC"/>
  </head>
  <body>
    <article>
      <h1>El Govern tira la tovallola: els funcionaris no treballaran el dia de la Constitució</h1>
      <h2>El conseller Puigneró es va comprometre a establir-ho però assegura no haver rebut suport de CCOO i UGT a una proposta que tenia suport de la Intersindical-CSC</h2>
      <address>
        <time datetime="2019-11-22T19:56:00+00:00">22 Nov 2019, 19:56</time>
      </address>
      <p>El Govern de la Generalitat no permetrà al final que els funcionaris de l'administració catalana puguin treballar el 6 de desembre, dia de la Constitució, un dels compromisos que havia assumit el conseller de Polítiques Digitals i Administració Pública de la Generalitat, Jordi Puigneró.<br/><br/>Fonts de la Conselleria de Polítiques Digitals i Administració Pública han lamentat en declaracions a Europa Press que el departament no ha aconseguit l'adhesió de la majoria dels sindicats: "No podem tirar endavant una mesura que no compta amb el suport dels representants dels treballadors". De totes maneres, Puigneró tornarà a mirar de tirar endavant aquesta mesura l'any vinent, i inclourà també el 12 d'octubre, Dia de la Hispanitat.<br/><br/>En una resposta parlamentària recollida per Europa Press, el conseller ha sostingut que havien trobat un mecanisme que "respectava" els drets de tots els treballadors públics, tant els que volien treballar aquest festiu com els que no. A pregunta de Ferran Pedret (PSC-Units), el conseller ha respost que van presentar a la Mesa Sectorial de Negociació del Personal d'Administració i Tècnic una proposta perquè els treballadors públics poguessin treballar aquest dia.<br/><br/>Aquesta fórmula, segons fonts del departament, consistia a habilitar espais de la Generalitat que ja, d'entrada, es preveu que estiguin oberts el dia 6 de desembre per dur a terme un procés de consulta i negociació per impulsar un pla de millora de l'administració.<br/><br/>Les citades fonts han remarcat que aquesta fórmula havia de ser voluntària i no podia costar diners a l'administració, i que als funcionaris que acudissin se'ls "convalidarien" aquestes hores a canvi d'unes altres.<br/><br/><b>La majoria dels sindicats, en contra: "Provocació i vergonya"</b><br/><br/>La Mesa Sectorial de Negociació del Personal d'Administració i Tècnic representa només un terç dels treballadors de la Generalitat i no inclou professors i sanitaris de l'Institut Català de la Salut (ICS), i està formada per CCOO de Catalunya, UGT de Catalunya, CSIF, la Intersindical de Catalunya (IAC) i la Intersindical-CSC (aquesta darrera va guanyar les darreres eleccions i tenia el canvi de festius entre les seves peticions).<br/><br/>Fonts sindicals han explicat a Europa Press que van rebutjar la proposta de Puigneró perquè la mesa no tenia competència per decidir-ho i van al·legar que no són representatius de tots els treballadors públics.<br/><br/>Miguel Ángel Merino, de CCOO de Catalunya, ha explicat que la proposta de Puigneró menyspreava una demanda històrica dels sindicats de la funció pública -impulsar un pla modernització de l'administració- i utilitzaven aquest fet com a "excusa" per oferir treballar els funcionaris el Dia de la Constitució.<br/><br/>Carles Villalante (UGT de Catalunya) ha alertat que es volia considerar com a dia laborable que funcionaris anessin a debatre sobre mesures de millora de l'administració: "No té suport legal ni jurídic. És una provocació i una vergonya".<br/><br/>L'únic sindicat que va donar suport a la proposta del conseller va ser la Intersindical-CSC, una de les organitzacions que demana que es pugui treballar en festius com el 6 de desembre. Fonts de la Intersindical-CSC han exposat que van donar suport a la iniciativa perquè permetia treballar aquest festiu, malgrat que l'han qualificat d'estranya: "No és la manera".</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>