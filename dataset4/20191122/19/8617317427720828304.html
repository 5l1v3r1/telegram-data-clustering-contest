<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dutchcowboys.nl/socialmedia/twitter-staat-het-eindelijk-toe-reacties-te-verbergen"/>
    <meta property="og:site_name" content="DutchCowboys"/>
    <meta property="article:published_time" content="2019-11-22T19:15:00+00:00"/>
    <meta property="og:title" content="​Twitter staat het eindelijk toe reacties te verbergen"/>
    <meta property="og:description" content="Twitter is heel open, maar het kan ook vervelend zijn. Gelukkig kunnen we nu ook in Nederland reacties verbergen op Twitter."/>
  </head>
  <body>
    <article>
      <h1>​Twitter staat het eindelijk toe reacties te verbergen</h1>
      <address><time datetime="2019-11-22T19:15:00+00:00">22 Nov 2019, 19:15</time> by <a rel="author">Redactie Dutchcowboys</a></address>
      <p>Twitter is over het algemeen een heel open platform. Naast natuurlijk de DM’s (direct messages) is het nagenoeg allemaal openbaar wat er gebeurt. Dat is mooi als je een interessante discussie ziet en wil meepraten, maar het kan ook vervelend zijn. Gelukkig kunnen we nu ook in Nederland reacties verbergen op Twitter.</p>
      <h3>Tweets verbergen</h3>
      <p>Na een test in Amerika en Japan is het eindelijk wereldwijd mogelijk om ongewenste tweets te verbergen. Je kunt uiteraard niet de tweets van anderen verwijderen, maar je kunt op zijn minst zorgen dat je ze niet meer hoeft te zien. Stel dat je een leuke vraag stelt op Twitter, zoals wat je die avond moet gaan kijken, en je krijgt waardevolle filmtips. Supertof, maar dan hoef je niet tussen die reacties te lezen dat je eens naar een spiegel moet kijken omdat je lelijk zou zijn. Dat is overigens nog een milde reactie, want het gaat er soms bot aan toe op Twitter.</p>
      <p>Hoe bot een reactie ook is en wat je reden ook is, het is nu mogelijk om met één druk op de knop aan te geven dat een reactie niet hoeft te worden getoond. Dan blijft je conversatie voor jou leuk om naar te kijken en hoef je niet steeds geconfronteerd te worden met narigheid. Je kunt bijvoorbeeld ook een reactie verbergen wanneer je niet geconfronteerd wenst te worden met een bepaald persoon, of omdat iemand enorm offtopic gaat.</p>
      <h3>Twitter</h3>
      <p>Het is trouwens niet zo dat je de reactie voor altijd voor iedereen verdwijnt. Anderen zien dat je de reactie hebt verborgen. Er is een grijze knop bij de tweet waarmee in een keer alle verborgen tweets weer zichtbaar worden. Het is dus -helemaal passend in hoe open Twitter is- altijd te zien wat je hebt gedaan. Dat is ook een reden dat niet alle gebruikers even happig zijn op de nieuwe mogelijkheid: misschien maken ze er anderen wel boos mee.</p>
      <p>Twitter maakt zelf ook heel wat mensen boos de laatste tijd. Het <a href="https://www.dutchcowboys.nl/socialmedia/twitter-verbiedt-politieke-advertenties">besluit</a> om politieke advertenties in hun geheel niet toe te laten op het platform heeft voor kwaad bloed gezorgd bij politici, die plotseling hun hele social media-planning moeten omgooien. Gelukkig kunnen ze wel terecht op Facebook, dat de advertenties niet eens scant op fake news. Of op <a href="https://www.dutchcowboys.nl/socialmedia/snapchat-checkt-wel-de-feiten-in-politieke-advertenties">Snapchat</a>, dat advertenties wel toelaat, maar ze wel op feiten checkt. Twitter heeft hierin (net als <a href="https://www.dutchcowboys.nl/nieuws/google-gaat-veel-strengere-regels-hanteren-voor-politieke-advertenties">Google</a>) het zekere voor het onzekere genomen om verdere discussies te vermijden, met alle financiële gevolgen van dien.</p>
      <related>
        <h4>Lees ook:</h4>
        <a href="https://www.dutchcowboys.nl/twitter/28360"/>
        <a href="https://www.dutchcowboys.nl/twitter/24201"/>
        <a href="https://www.dutchcowboys.nl/socialmedia/18717"/>
      </related>
    </article>
  </body>
</html>