<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/bgfootballother/arda-pobedi-vitosha-pod-proliven-dyzhd-v-plovdiv-1408896.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-22T19:28:00+00:00"/>
    <meta property="og:title" content="Арда победи Витоша под проливен дъжд в Пловдив"/>
    <meta property="og:description" content="Арда Кърджали очаквано спечели с 2:0 двубоя срещу Витоша Бистрица Срещата се игра в Пловдив и бе първа от 17-тия кръг на Ефбет лига"/>
  </head>
  <body>
    <article>
      <h1>Арда победи Витоша под проливен дъжд в Пловдив</h1>
      <address><time datetime="2019-11-22T19:28:00+00:00">22 Nov 2019, 19:28</time> by <a rel="author">Sportlive.bg</a></address>
      <p><a href="https://www.sportlive.bg/tags/72920">Арда Кърджали</a> очаквано спечели с 2:0 двубоя срещу Витоша Бистрица. Срещата се игра в Пловдив и бе първа от 17-тия кръг на Ефбет лига. Играчите на Стамен Белчев бяха по-силният отбор в срещата и стигнаха лесно до победата с два гола на Радослав Василев в средата на първото и началото на второто полувреме.</p>
      <p>Двубоят се игра под проливния дъжд на стадион „Локомотив“. Началните минути не ни предложиха много положения пред вратите на Караджов и Василев. Витоша Бистрица имаше шанс да направи нещо опасно от корнер в 5-тата минута, но играчите на Енгибар Енгибаров не съумяха да създадат добро голово положение В 22-рата минута Арда Кърджали откри резултата. Иван Коконов центрира от ъглов удар, а топката бе засечена с глава от голмайстора на тима Радослав Василев, който отбеляза 6-тия си гол от началото на сезона. Няколко минути по-късно кърджалийци можеха да достигнат и до втори гол, но удар на голмайстора Василев бе спасен от стража на Витоша Християн Василев. Краят на първата част бе изпълнен с редица нарушения, като съдията Николай Йорданов показа няколко жълти картона на играчи от двата отбора.</p>
      <p>Началото на второто полувреме бе отлично за Арда Кърджали. В 48-ата минута Александър Георгиев бе изведен в предни позиции от Деян Лозев, след което надбяга Венцислав Бонев и пусна пас по земя към Радослав Василев, който сам срещу вратаря на <a href="https://www.sportlive.bg/tags/11389">Витоша</a> не сбърка и направи резултата 2:0. До края на срещата двата тима като че ли предимно доиграваха двубоя. Матеус Леони имаше добър шанс да вкара трети гол за Арда в 77-мата минута, но не успя да уцели вратата. Малко след това Витоша стигна до най-чистото си положение, като след центриране Евгени Зюмбулев нацели напречната греда на вратата на Иван Караджов. В края на мача гостите имаха претенции за дузпа за игра с ръка на Деян Лозев, но Николай Йорданов подмина ситуацията.</p>
      <p>Така Арда записва втори пореден успех в шампионата и събира актив от 25 точки. Кърджалийци се изкачват на 5-тото място в класирането преди домакинството на Славия срещу Черно море в утрешния ден. Витоша са закотвени на дъното, като тимът има едва 4 точки от началото на първенството и ще има нужда от чудо, за да оцелее в <a href="https://www.sportlive.bg/tags/71083">Ефбет лига</a>.</p>
      <p> </p>
      <related>
        <h4>Още по темата</h4>
        <a href="https://www.sportlive.bg/bgfootball/ludogorec/Vitosha-be-na-pyt-da-prenapishe-istoriqta-no-Bakalov-spasi-Ludogorec-ot-rezil-1404884.html"/>
        <a href="https://www.sportlive.bg/bgfootball/beroe/Arda-se-vyrna-kym-pobedite-sled-vtori-uspeh-sreshtu-Beroe-prez-sezona-1404828.html"/>
        <a href="https://www.sportlive.bg/bgfootball/bgfootballother/Stamen-Belchev-e-s-ultimatum-za-uvolnenie-1404568.html"/>
        <a href="https://www.sportlive.bg/bgfootball/bgfootballother/Botev-(Vraca)-izpusna-Vitosha-dade-im-pyrvata-im-tochka-v-gostuvane-1403147.html"/>
        <a href="https://www.sportlive.bg/bgfootball/bgfootballother/Bezplaten-transport-za-fenovete-na-Arda-za-macha-s-Vitosha-1407807.html"/>
      </related>
    </article>
  </body>
</html>