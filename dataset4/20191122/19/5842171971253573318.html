<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/359687-rigas-dinamo-zaude-maskavas-vitjaz"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T19:37:00+00:00"/>
    <meta property="og:title" content="Rīgas &quot;Dinamo&quot; zaudē Maskavas &quot;Vitjaz&quot;"/>
    <meta property="og:description" content="Latvijas komanda Rīgas &quot;Dinamo&quot; piektdien Kontinentālās hokeja līgas (KHL) regulārā čempionāta mačā viesos ar rezultātu 1:4 (0:2, 1:1, 0:1) piekāpās Maskavas apgabala &quot;Vitjaz&quot; vienībai."/>
  </head>
  <body>
    <article>
      <h1>Rīgas "Dinamo" zaudē Maskavas "Vitjaz"</h1>
      <address><time datetime="2019-11-22T19:37:00+00:00">22 Nov 2019, 19:37</time> by <a rel="author">Jauns.lv / LETA</a></address>
      <p>
        <b>Latvijas komanda Rīgas "Dinamo" piektdien Kontinentālās hokeja līgas (KHL) regulārā čempionāta mačā viesos ar rezultātu 1:4 (0:2, 1:1, 0:1) piekāpās Maskavas apgabala "Vitjaz" vienībai.</b>
      </p>
      <p>"Dinamo" hokejisti zaudējuši trīs spēlēs pēc kārtas, turpretī "Vitjaz" pārtrauca piecu zaudējumu sēriju.</p>
      <p>Rīdziniekiem vārtus guva Kirils Sļepecs.</p>
      <p>"Dinamo" jau spēles ievadā tika pie iespējas spēlēt vairākumā, taču to izniekoja. Turpretī pašu mazākums izrādījās liktenīgs, jo devītajā minūtē mājinieki ātrā uzbrukumā panāca 1:0, ripu Aleksandera Salāka sargātajā cietoksnī iebakstot Pāvelam Varfolomejevam. Perioda otrajā pusē, 15.minūtē, pēc rīdzinieku kļūdas "Vitjaz" izveidoja ātru uzbrukum, kuru ar precīzu metienu noslēdza Peka Jormaka.</p>
      <p>Turpinājumā rīdzinieki nespēja izrādīt nopietnu pretestību un otrā perioda sestajā minūtē Daņila Moisejevs palika nepieskatīts viens pretī "Dinamo" vārtiem, no vidējas distances raidot ripu mērķī. Tiesa, pāris minūtes vēlāk Sļepecs ar tālu un spēcīgu raidījumu samazināja laukuma saimnieku pārsvaru. Trešdaļas otrajā pusē Rīgas komanda neizmantoja vairākumu.</p>
      <p>Arī trešo periodu aktīvāk iesāka Podoļskas hokejisti, kā rezultātā tika pie iespējas spēlēt vairākumā, kuru neizmantoja, taču trešdaļas astotajā minūtē guva vārtus - pretuzbrukumā Miro Altonens izslidoja viens pret Salāku un trieca ripu tīklā. Perioda otrajā pusē abas komandas apmainījās noraidījumiem, taču spēle nevienādos sastāvos rezultātu uz tablo neizmainīja.</p>
      <p>Svētdien "Dinamo" viesos tiksies ar "Soči" komandu, bet otrdien - ar Čerepovecas "Severstaļ".</p>
      <p>Pirms tam "Dinamo" komandai bija piecu mājas spēļu sērija, kurā tā izcīnīja divas uzvaras un tika pie sešiem no desmit iespējamajiem punktiem. Savukārt "Vitjaz" zaudējusi desmit no pēdējām 12 spēlēm.</p>
      <p>Rīdzinieki ir četru atpalicēju komandu grupā Rietumu konferencē, kurā bez pašiem ietilpst arī Minskas "Dinamo", Čerepovecas "Severstaļ" un "Soči", šobrīd ar 23 punktiem 31 spēlē ieņemot pirmspēdējo vietu visā līgā. Savukārt "Vitjaz" ar 38 punktiem 31 cīņā ir piektajā pozīcijā Rietumu konferencē.</p>
      <p>Abas komandas KHL savā starpā spēkojušās 25 reizes, no kurām 14 uzvarējuši rīdzinieki, 12 reizes gūstot virsroku pamatlaikā. Šosezon pirmo reizi abas komandas spēkojās 7.oktobrī, kad Rīgā ar 2:1 uzvarēja "Vitjaz", bet otrajā duelī pirms nedēļās Latvijas galvaspilsētā rīdzinieki bija pārāki ar 4:0.</p>
      <p>Izbraukumā Ģirta Ankipāna un viņa palīgu rīcībā ir šādi hokejisti: vārtsargi - Aleksanders Salāks, Andrejs Makarovs, Maksims Tretjaks; aizsargi - Nerijus Ališausks, Uvis Balinskis, Oskars Bārtulis, Sergejs Gimajevs, Roberts Mamčics, Bens Māršals, Kristaps Sotnieks, Kristaps Zīle; uzbrucēji - Kārters Eštons, Oskars Batņa, Daniels Bērziņš, Lauris Dārziņš, Andris Džeriņš, Emīls Ģēģeris, Koltons Gilīss, Roberts Lipsbergs, Rihards Marenis, Brendons Makmilans, Gints Meija, Aleksandrs Protapovičs, Miķelis Rēdlihs, Ņikita Setdikovs, Kirils Sļepecs, Antons Trastašenkovs.</p>
      <p>Savainojumu dēļ mājās palika Vitālijs Pavlovs un Kristofers Berjlunds, bet Deivids Sarkanis palika trenēties Rīgā.</p>
      <p>Rīgas "Dinamo" iepriekšējā sezonā līdz pat regulārā čempionāta pēdējai kārtai cīnījās par vietu Gagarina kausā, tomēr piekto gadu pēc kārtas Latvijas komanda palika bez KHL izslēgšanas turnīra.</p>
      <p>Pirmajās četrās KHL sezonās rīdzinieki tika Gagarina kausa izcīņā, divas reizes sasniedzot otro kārtu, pēc tam Latvijas klubs vēl vienu reizi "play-off" spēlēja arī 2013./14.gada sezonā.</p>
      <p>Otro sezonu pēc kārtas regulārajā čempionātā katra komanda aizvadīs pa 62 spēlēm.</p>
    </article>
  </body>
</html>