<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/zelenskiy-i-tryudo-obgovorili-samit-normandskomu-formati-641831.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T19:14:11+00:00"/>
    <meta property="og:title" content="Зеленський і Трюдо обговорили саміт у «нормандському форматі»"/>
    <meta property="og:description" content="Трюдо позитивно оцінив домовленості щодо проведення саміту у «нормандському форматі» 9 грудня"/>
  </head>
  <body>
    <article>
      <h1>Зеленський і Трюдо обговорили саміт у «нормандському форматі»</h1>
      <address>
        <time datetime="2019-11-22T19:14:11+00:00">22 Nov 2019, 19:14</time>
      </address>
      <h4>Трюдо позитивно оцінив домовленості щодо проведення саміту у «нормандському форматі» 9 грудня</h4>
      <p>Президент України Володимир Зеленський провів телефонну розмову з Прем’єр-міністром Канади Джастіном Трюдо.</p>
      <p>Про це повідомляє <a href="https://president.gov.ua/news/prezident-ukrayini-privitav-dzhastina-tryudo-z-peremogoyu-li-58509">пресслужба президента.</a></p>
      <p>Глава Української держави привітав Джастіна Трюдо з перемогою Ліберальної партії Канади на парламентських виборах і формуванням нового уряду.</p>
      <p>Зеленський подякував за послідовну позицію Канади щодо збереження політики санкцій проти Росії.</p>
      <p>Джастін Трюдо зі свого боку привітав звільнення полонених українських моряків і повернення захоплених Росією суден. Він також позитивно оцінив домовленості щодо проведення саміту у «нормандському форматі» 9 грудня.</p>
      <p>Глава канадського уряду схвально відгукнувся про рішучі кроки президента України в рамках реалізації амбітної програми реформ і запевнив, що Канада продовжить надавати активну допомогу в цьому напрямі.</p>
      <p>Зеленський висловив сподівання на поступову лібералізацію Канадою візового режиму для громадян України, що має ще більше зміцнити взаємини між народами двох країн.</p>
      <p>Президент України також запросив прем’єр-міністра Канади Джастіна Трюдо відвідати нашу країну з офіційним візитом.</p>
      <p>Напередодні Порошенко заявив, що <a href="https://glavcom.ua/news/poroshenko-pro-zaplanovanu-zustrich-u-normandskomu-formati-zhodnih-kompromisiv-z-putinim-641293.html">учасники переговорів у Нормандському форматі мають домагатися від Росії обов’язкового виконання безпекового пакету Мінських угод</a> і не довіряти словам Путіна.</p>
      <p>«Не вірте Путіну. Метою Путіна не є мир. Бо Путін міг би це зробити п’ять, чотири, три, два роки тому, але він не зацікавлений у мирі», – підкреслив Порошенко. </p>
      <p>Як відомо, наступний саміт за участю лідерів України, Франції, Німеччини та Росії (так званої «нормандської четвірки») <a href="https://glavcom.ua/digest/mirne-vregulyuvannya-na-donbasi-protistoyannya-za-lashtunkami-normandskogo-samitu-v-parizhi-640882.html">запланований на 9 грудня у Парижі.</a></p>
      <p>У процесі підготовки до «нормандської зустрічі» Україна погодила так звану «формулу Штайнмаєра» та відбулося розведення сил і засобів на трьох ділянках лінії розмежування: Станиці Луганській, Золотому та Петрівському.</p>
      <blockquote><b>Читайте також: <br/></b><br/>   •  <b><a href="https://glavcom.ua/news/tank-projihati-ne-zmozhe-zelenskiy-vidkriv-mist-u-stanici-luganskiy-641223.html">Танк проїхати не зможе. Зеленський відкрив міст у Станіці Луганській<br/></a></b>   •  <b><a href="https://glavcom.ua/country/politics/sponsorska-solidarnist-zvidki-bere-groshi-onovlena-partiya-poroshenka-640985.html">Солідарність та її спонсори. Звідки бере гроші оновлена партія Порошенка</a></b></blockquote>
      <related>
        <a href="https://glavcom.ua/country/politics/stala-vidoma-data-zustrichi-normandskoji-chetvirki-639019.html"/>
        <a href="https://glavcom.ua/news/zyat-jelcina-poyasniv-chim-toy-dumav-koli-priznachav-putina-svojim-nastupnikom-641799.html"/>
        <a href="https://glavcom.ua/columns/andriypiontkovskiy/rosiya-yak-ordlo-jevropi-641666.html"/>
      </related>
    </article>
  </body>
</html>