<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/tema/miliardari/vizionari/vypada-opravdu-divne-tesla-svym-pickupem-sokovala-hodnota-firmy-klesla-o-sto-miliard-1364465"/>
    <meta property="og:site_name" content="E15.cz"/>
    <meta property="article:published_time" content="2019-11-22T19:00:00+00:00"/>
    <meta property="og:title" content="„Vypadá opravdu divně.“ Tesla svým pickupem šokovala, hodnota firmy klesla o sto miliard"/>
    <meta property="og:description" content="Automobilka Tesla představením svého elektrického pickupu vyvolala rozruch. A to i na Wall Street. Akcie firmy po zahájení obchodování klesly o více než šest procent."/>
  </head>
  <body>
    <article>
      <h1>„Vypadá opravdu divně.“ Tesla svým pickupem šokovala, hodnota firmy klesla o sto miliard</h1>
      <address><time datetime="2019-11-22T19:00:00+00:00">22 Nov 2019, 19:00</time> by <a rel="author">vaj</a></address>
      <p>
        <b>Automobilka Tesla<a href="https://www.autorevue.cz/tesla-upresnuje-premieru-elektrickeho-pick-upu-elon-musk-mu-rika-cybertruck"> představením svého elektrického pickupu</a> vyvolala rozruch. A to i na Wall Street. Akcie firmy po zahájení obchodování klesly o více než šest procent.</b>
      </p>
      <p>Tržní hodnota automobilky tak během pátečního odpoledne spadla těsně pod 60 miliard dolarů (1,3 bilionu korun), umazala v přepočtu téměř sto miliard korun. „Cybertruck od Tesly vypadá divně. Opravdu hodně divně. Šéf firmy Elon Musk varoval investory, že tento model bude ‚dost futuristický ve stylu cyberpunkového Blade Runnera‘ a očividně myslel svá slova vážně,“ uvedl podle <a href="https://www.cnbc.com/2019/11/22/wall-street-on-teslas-new-pickup-cybertruck-looks-weird.html">CNBC</a> analytik společnosti Bernstein Toni Sacconaghi.</p>
      <p>Podle Dana Levyho z Credit Suisse si může konkurence Tesly jako Ford či General Motors „s úlevou oddechnout“, protože Cybertruck údajně vážné ohrožení jejich pozice v segmentu pickupů představovat nebude.</p>
      <related>
        <a href="https://www.e15.cz/byznys/prumysl-a-energetika/tesla-predstavila-elektricky-pickup-skoncilo-to-prasklinami-v-neprustrelnem-skle-1364451"/>
      </related>
      <p>Lidé se pravděpodobně nedokážou přenést přes jeho vzhled," uvedla analytička Jessica Caldwellová z firmy Edmunds. "Vypadá jako trucková verze DeLoreanu z filmu Návrat do budoucnosti," dodala.</p>
      <p>Tesla se podle analytiků bude muset s vozem Cybertruck zaměřit pouze na úzkou skupinu zákazníků, nebo vymyslet způsob, jako oslovit více potenciálních kupců. "Zejména v USA nejsou lidé kupující větší auta na takový skok připraveni, chtějí to, co je vyzkoušené," uvedla dopravní konzultantka Allysa Altmanová ze společnosti Publicis Sapient.</p>
      <p>
        <b>Aktuální cenu akcií Tesly sledujte zde:<br/><a href="https://www.tradingview.com/symbols/NASDAQ-TSLA/">TSLA Chart</a> by TradingView</b>
      </p>
      <p>„My si naopak myslíme, že unikátní design vozu spotřebitele osloví a poptávka po modelu bude solidní,“ míní Jed Dorsheimer ze společnosti Canaccord Genuity.</p>
      <p>Cybertruck by se podle šéfa podniku Elona Muska měl začít vyrábět koncem roku 2021, jeho cena by měla začínat na 39 900 dolarů (zhruba 920 tisíc korun).</p>
      <figure>
        <img src="https://img.cncenter.cz/img/11/normal110/6041111_tesla-cybertruck-tesla-cybertruck-v0.jpg?v=0"/>
      </figure>
      <figure>
        <img src="https://img.cncenter.cz/img/11/normal110/6041104_tesla-cybertruck-tesla-cybertruck-v0.jpg?v=0"/>
      </figure>
      <figure>
        <img src="https://img.cncenter.cz/img/11/normal110/6041102_tesla-cybertruck-tesla-cybertruck-v0.jpg?v=0"/>
      </figure>
      <figure>
        <img src="https://img.cncenter.cz/img/11/normal110/6041103_tesla-cybertruck-tesla-cybertruck-v0.jpg?v=0"/>
      </figure>
      <figure>
        <img src="https://img.cncenter.cz/img/11/normal110/6041108_tesla-cybertruck-tesla-cybertruck-v0.jpg?v=0"/>
      </figure>
      <p>
        <b>Prohlédněte si fotogalerii:</b>
      </p>
      <p>Tesla bude elektromobil s označením Cybertruck nabízet ve třech verzích. Základní verze dokáže na jedno nabití ujet zhruba 400 kilometrů. <a href="https://www.auto.cz/tesla-chtela-ukazat-odolnost-noveho-neprustrelneho-pick-upu-moc-se-to-nepovedlo-132173">Cybertruck bude neprůstřelný</a> a se zrychlením na 100 km/h <a href="https://www.auto.cz/tesla-cybertruck-je-dalsi-splneny-sen-elona-muska-odola-strelbe-a-na-stovce-prekona-hypersporty-132153">překoná i supersporty</a>.</p>
      <p>Dojezd nejdražšího modelu, který se bude prodávat za 69 900 dolarů (1,6 milionu korun), bude činit zhruba <a href="https://www.autorevue.cz/tesla-cybertruck-oficialne-musk-opet-sokuje-sci-fi-pick-up-ujede-pres-800-km">800 kilometrů</a>. Nejvyšší dojezdová vzdálenost u současných elektromobilů Tesly dosahuje zhruba 600 kilometrů, a to u sedanu Model S, upozorňuje agentura Reuters.</p>
      <p>
        <i>Více se o Elonu Muskovi a jeho byznysu dočtete v magazínu Vizionáři. Kupte si ho v naší<a href="https://www.ikiosek.cz/detail/magazinespecials-236478-vizionari"> online trafice iKiosek.cz!</a> Dnes objednáte a další pracovní den máte ve schránce. Doprava je zdarma.</i>
      </p>
      <related>
        <a href="https://www.e15.cz/tema/miliardari/vizionari/vizionarstvi-po-cesku-prusa-satoshilabs-a-dalsi-ukazuji-jak-mohou-cesi-udavat-trendy-1363530"/>
      </related>
      <related>
        <a href="https://www.e15.cz/rozhovory/sef-start-upu-neuron-dobry-prepisovac-reci-by-cesku-pomohl-vic-nez-nove-dalnice-1363830"/>
      </related>
      <related>
        <a href="https://www.e15.cz/tema/miliardari/vizionari/musk-jako-zarodek-vizionare-vedec-ivan-m-havel-o-velkych-vizich-projektech-a-jejich-nositelich-1363646"/>
      </related>
      <related>
        <a href="https://www.e15.cz/byznys/technologie-a-media/rady-sefa-disney-igera-proc-vstavat-ve-4-15-a-jak-vyhodit-podrizene-1363735"/>
      </related>
      <related>
        <h4>Související články</h4>
        <a href="https://www.e15.cz/byznys/prumysl-a-energetika/tesla-predstavila-elektricky-pickup-skoncilo-to-prasklinami-v-neprustrelnem-skle-1364451"/>
        <a href="https://www.e15.cz/byznys/burzy-a-trhy/musk-si-veri-odkoupil-akcie-tesly-za-vice-nez-pul-miliardy-1358680"/>
        <a href="https://www.e15.cz/byznys/doprava-a-logistika/tesla-ma-prvni-prodejnu-v-cesku-hlavnim-problemem-zustava-cena-mini-analytik-1362949"/>
        <a href="https://www.e15.cz/byznys/prumysl-a-energetika/tesla-dodala-ve-ctvrtleti-na-trh-rekordni-pocet-aut-1360342"/>
        <a href="https://www.e15.cz/magazin/novy-model-od-tesly-ma-oznaceni-model-y-a-dokaze-odvezt-i-sedmiclennou-rodinu-1357768"/>
      </related>
    </article>
  </body>
</html>