<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportanalytic.com/blog/248488bezgluzde-pokarannya_-chomu-shtraf-dlya-dinamo-za-rasizm-nichogo-ne-dast.html"/>
    <meta property="og:site_name" content="SPORTanalytic"/>
    <meta property="article:published_time" content="2019-11-22T19:00:00+00:00"/>
    <meta property="og:title" content="Безглузде покарання. Чому штраф для &quot;Динамо&quot; за расизм нічого не дасть"/>
    <meta property="og:description" content="Вчора КДК УАФ постановив максимально жорстко покарати &quot;Динамо&quot; за расизм вболівальників у матчі проти &quot;Шахтаря&quot;. Повідомляє сайт Sportanalytic.com. Київський клуб буде змушений заплатити 500 тисяч гривень штрафу і провести один матч без уболівальників. Одразу варто зазначити, що члени КДК не могли придумати інші покарання, аніж прописані у регламенті змагань. А регламент змагань складається на підставі рекомендацій УЄФА, котрі зараз максимально зосереджені на викоріненні расизму. Однак, варто пам'ятати, що будь-яке покарання мусить мати на меті ефект перевиховання, а не просто зробити комусь життя гіршим. В ідеалі, воно мало б змусити вболівальників-расистів задуматися щодо своєї поведінки і більше так не робити. Ви в це вірите? Отож...А тепер подумаймо про те, на що вплине закриття всього стадіону? На арену не зможуть потрапити дві тисячі фанатів і набагато більше рядових уболівальників, котрі до расизму настільки далеко, як гривня до долара. І постраждають найбільше саме ті люди, які люблять приходити на стадіон…"/>
  </head>
  <body>
    <article>
      <h1>Безглузде покарання. Чому штраф для "Динамо" за расизм нічого не дасть</h1>
      <address>
        <time datetime="2019-11-22T19:00:00+00:00">22 Nov 2019, 19:00</time>
      </address>
      <figure>
        <img src="http://sportanalytic.com/uploads/images/default/1981_ns.jpg"/>
      </figure>
      <p>Вчора КДК УАФ постановив максимально жорстко покарати "Динамо" за расизм вболівальників у матчі проти "Шахтаря". Повідомляє сайт <a href="http://sportanalytic.com/">Sportanalytic.com.</a> <br/><br/>Київський клуб буде змушений заплатити 500 тисяч гривень штрафу і провести один матч без уболівальників. Одразу варто зазначити, що члени КДК не могли придумати інші покарання, аніж прописані у регламенті змагань. А регламент змагань складається на підставі рекомендацій УЄФА, котрі зараз максимально зосереджені на викоріненні расизму. Однак, варто пам'ятати, що будь-яке покарання мусить мати на меті ефект перевиховання, а не просто зробити комусь життя гіршим. В ідеалі, воно мало б змусити вболівальників-расистів задуматися щодо своєї поведінки і більше так не робити. Ви в це вірите? Отож...<br/><br/>А тепер подумаймо про те, на що вплине закриття всього стадіону? На арену не зможуть потрапити дві тисячі фанатів і набагато більше рядових уболівальників, котрі до расизму настільки далеко, як гривня до долара. І постраждають найбільше саме ті люди, які люблять приходити на стадіон зі своїми дітьми або внуками, вони будуть також відповідати за ідіотизм кількох десятків просто тому, шо підтримують один і той самий клуб. У нас й так відвідуваність матчів УПЛ нижче плінтуса, а такими методами ми добиваємо її остаточно. Це просто імітація дій, коли робити хоч щось вважається кращим, аніж не робити нічого.<br/><br/>Найгірше, що УЄФА та УАФ наполягають на колективній відповідальності. Ця ідея - стара як світ. Стародавні римляни використовували принцип децимації, коли розстрілювали кожного десятого. Нацисти спалювали все село, якщо там вбили хоча б одного їхнього солдата. Те саме відбувається і зараз, коли за борги кількох жителів можуть відімкнути від опалення весь будинок. Чи справедливе таке покарання? Звісно, що ні. А що ж тоді треба зробити? Хай би як не були проти фанати, але нам потрібен облік всіх активних уболівальників із їхніми фотографіями та паспортними даними. Після цього потрібно оснастити всі стадіони камерами спостереження з можливістю запису звуку. І на підставі цього поліція зможе визначити расистів, любителів фаєрів та петард, а також інших порушників. Таким шляхом 30 років тому пішла Англія. А тепер подивіться на її стадіони сьогодні.<br/><br/><b>Ігор Цвик, головний редактор Sportanalytic.com</b><br/><br/>Сайт <a href="http://sportanalytic.com/">Sportanalytic.com</a>, читай новини про спорт українською!</p>
    </article>
  </body>
</html>