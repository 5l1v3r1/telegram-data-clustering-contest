<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/gyorsitotarban_eros_lesz_tiger_lake.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-22T19:22:00+00:00"/>
    <meta property="og:title" content="Gyorsítótárban erős lesz a Tiger Lake"/>
    <meta property="og:description" content="Az Intel úgy néz ki, hogy rengeteg tranzisztort költ erre a területre, amit a 10 nm-es node végre lehetővé tesz."/>
  </head>
  <body>
    <article>
      <h1>Gyorsítótárban erős lesz a Tiger Lake</h1>
      <address><time datetime="2019-11-22T19:22:00+00:00">22 Nov 2019, 19:22</time> by <a rel="author" href="https://prohardver.hu/tag/abu85.html" target="_blank">Abu85</a></address>
      <p>A Geekbench online adatbázisában <a href="https://browser.geekbench.com/v5/cpu/633904.gb5">feltűnt egy Tiger Lake kódnevű processzor</a>, amely az Intel új, 10 nm-es node-on készülő fejlesztése, és váltja majd az Ice Lake-et a következő év során.</p>
      <h3>Hird﻿et﻿é﻿s﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Bár a fejlesztésről annyira sokat nem lehet tudni, az már látszik a friss adatokon, hogy igencsak rágyúrt a cég a gyorsítótárakra, amit leginkább a 10 nm-es node tesz lehetővé. Az Ice Lake <a href="https://prohardver.hu/hir/intel_harom_plusz_harom_processzormag_foveros.html">Sunny Cove</a> magjaihoz képest a Willow Cove megegyező kapacitású L1 adat és utasítás cache-t használ, vagyis rendre 48 és 32 kB-ot, de az L2 gyorsítótár tekintetében már a korább, magonként 512 kB-os egység 1,25 MB-osra nőtt (négy magra levetítve 5 MB-ról van szó), és ezt egészíti ki még egy megosztott, 12 MB-os L3 cache.</p>
      <p>Talán a gyorsítótárnak nem tulajdonít a felhasználó akkora jelentőséget, de valójában nagyon fontos tényezőről van szó, főleg manapság, hiszen a több szálra erősen optimalizált, viszonylag nagy adatmennyiséggel dolgozó programokat futtatnak a rendszerek. Ilyen formában a gyorsítótár növelésével is lehet aránylag sok teljesítményt nyerni, az Intel ezt leginkább a 14 nm-es node limitációi miatt nem növelte jelentősen számos, manapság kiadott processzorában.</p>
      <p>Pedig a fejlődés láthatóan nem állt le. Ha egy magra osztjuk le a processzorban található gyorsítótárakat, akkor a Willow Cove úgy néz ki, hogy 4432 kB-nyi kapacitást fog kínálni, és ez már igen közel van például az AMD Zen 2 magonkénti 4672 kB-jához, ami eléggé sokat jelenthet majd az Intelnek, hiszen az új maggal már nem kell a szükségesnél nagyobb teljesítményről lemondaniuk a gyártástechnológiai hátrányuk miatt. Innentől kezdve már csak megfelelő órajeleket kell kialakítani a Tiger Lake-hez, hogy ütőképes versenyzője lehessen a mobil piacnak.</p>
    </article>
  </body>
</html>