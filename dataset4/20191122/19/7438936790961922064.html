<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/arena/monitor/Hilsere-ulil-jsi-start-A-co-ty-miliony-Jde-o-penize-ale-prasklo-to-Petr-Stepanek-kazi-senatorovi-den-604341"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T19:05:00+00:00"/>
    <meta property="og:title" content="Hilšere, ulil jsi start. A co ty miliony? Jde o peníze, ale prasklo to... Petr Štěpánek kazí senátorovi den"/>
    <meta property="og:description" content="Publicista Petr Štěpánek reaguje na prohlášení senátora Marka Hilšera, že bude znovu kandidovat na prezidenta. Podle Štěpánka tím Hilšer „ulil start“, protože volby budou až za tři a půl roku, a tak by měl být „diskvalifikován“. Štěpánek také připomíná kauzu s miliony vyplacenými státem Hilšerovu politickému hnutí, v němž ve skutečnosti je Hilšer vlastně sám, jen s několika kamarády."/>
  </head>
  <body>
    <article>
      <h1>Hilšere, ulil jsi start. A co ty miliony? Jde o peníze, ale prasklo to... Petr Štěpánek kazí senátorovi den</h1>
      <address>
        <time datetime="2019-11-22T19:05:00+00:00">22 Nov 2019, 19:05</time>
      </address>
      <p>
        <b>Publicista Petr Štěpánek reaguje na prohlášení senátora Marka Hilšera, že bude znovu kandidovat na prezidenta. Podle Štěpánka tím Hilšer „ulil start“, protože volby budou až za tři a půl roku, a tak by měl být „diskvalifikován“. Štěpánek také připomíná kauzu s miliony vyplacenými státem Hilšerovu politickému hnutí, v němž ve skutečnosti je Hilšer vlastně sám, jen s několika kamarády.</b>
      </p>
      <p>Petr Štěpánek na svém facebooku nejprve sportovní terminologií komentuje Hilšerovo brzké ohlášení prezidentské kandidatury. „Ulité starty závodníka obvykle diskvalifikují. Podobnou diskvalifikaci si zaslouží i senátor Marek Hilšer, který vyhlásil kandidaturu do prezidentských voleb, ač Miloši Zemanovi do konce jeho mandátu zbývá ještě dlouhých tři a půl roku,“ má jasno Štěpánek.</p>
      <p>Poté dodal příběh, který podle něj ilustruje fakt, že Marek Hilšer zneužívá politický systém k vlastnímu obohacení. Nejprve popisuje princip financování politických stran, na což přispívá stát. „Dle Ústavy České republiky je náš systém založen na volné soutěži politických stran. Také to je důvod, proč politické strany a hnutí dostávají za svůj volební úspěch, rozuměj za zvolení svých zákonodárců, pravidelný příspěvek,“ začíná vysvětlovat Štěpánek.</p>
      <p>„Politické strany ty peníze dostávají na svoji činnost, to znamená kupříkladu na provoz svých sekretariátů, na placené zaměstnance, kteří běžný život strany menežují, na pronájmy prostor, kde se lidé scházejí, prostě na běžný chod uskupení, jež sdružují lidi podobných ideových a politických názorů,“ pokračuje s tím, že to rozhodně nejsou peníze určené pro osobní potřebu zvoleného poslance či senátora.</p>
      <p>Toto nařízení se ale podle Štěpánka dá snadno zneužít. „Svérázným průkopníkem se v tomto smyslu stal nedávný prezidentský kandidát a současný nově zvolený senátor Marek Hilšer, který si založil hnutí Marek Hilšer do Senátu,“ míří k pointě Štěpánek a vysvětluje, že na vznik nového hnutí je potřeba tisíc podpisů, což je stejně jako na kandidaturu do Senátu jako nezávislý.</p>
      <p>Štěpánek záhy odhaluje, proč Hilšer hnutí zakládal. „Proč ta přesmyčka? Pokud do Senátu kandidujete jako skutečně nezávislý kandidát, nedostanete v případě zvolení od státu nic. Pokud ovšem kandidujete za nějakou politickou stranu či hnutí, zkasíruje onen politický subjekt za váš mandát rok co rok necelý milion korun. A to se dozajista vyplatí,“ informuje komentátor a dodává, že Hilšer je v hnutí vlastně sám, jen s několika kamarády.</p>
      <p>Když se věc dostala na veřejnost, Hilšer podle Štěpánka reagoval špatně. „Teď to všechno prasklo a povedený senátor Marek Hilšer couvá. Naše (protože nás daňových poplatníků) peníze si prý nenechá, věnuje je neziskovkám. Rozuměj na politiku nalepeným darmožroutům, které nikdo nevolil. Hm, tak to jsme si opravdu oddechli,“ kritizuje Štěpánek a dodává ironickou gratulaci lidem na Praze 2, za kterou byl Hilšer zvolen.</p>
      <related>
        <h4>Psali jsme:</h4>
        <a href="https://www.parlamentnilisty.cz/arena/monitor/Senator-Hilser-oznamil-zajem-jit-do-prezidentskych-voleb-2023-604155"/>
        <a href="https://www.parlamentnilisty.cz/politika/politici-volicum/Senator-Hilser-Arogantni-elitar-Klaus-otravuje-spolecnost-nahnedlym-negativismem-603172"/>
        <a href="https://www.parlamentnilisty.cz/arena/monitor/-Otravujes-Cesko-Klaus-st-dostal-pres-usta-za-slova-o-Milionu-chvilek-603182"/>
        <a href="https://www.parlamentnilisty.cz/politika/politici-volicum/Senator-Hilser-Necht-je-poucenim-kolik-zmatku-muze-prinest-jedno-referendum-a-lzive-kampane-602849"/>
      </related>
    </article>
  </body>
</html>