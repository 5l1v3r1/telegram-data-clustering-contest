<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/madarsko-a-bosna-sa-dohodli-na-prehlbe/431785-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T19:50:00+00:00"/>
    <meta property="og:title" content="Maďarsko a Bosna sa dohodli na prehĺbení obrannej spolupráce"/>
    <meta property="og:description" content="Regionálna spolupráca je podľa Pendešovej dôležitá aj preto, lebo existuje množstvo výziev, ktoré potom možno riešiť spoločne. Ako príklad uviedla ilegálnu migráciu či obchod so zbraňami."/>
  </head>
  <body>
    <article>
      <h1>Maďarsko a Bosna sa dohodli na prehĺbení obrannej spolupráce</h1>
      <h2>Regionálna spolupráca je podľa Pendešovej dôležitá aj preto, lebo existuje množstvo výziev, ktoré potom možno riešiť spoločne. Ako príklad uviedla ilegálnu migráciu či obchod so zbraňami.</h2>
      <address><time datetime="2019-11-22T19:50:00+00:00">22 Nov 2019, 19:50</time> by <a rel="author">TASR</a></address>
      <p>Budapešť 22. novembra (TASR) - Skúsenosti Maďarska, ktoré je členom Európskej únie i NATO, sú pre Bosnu a Hercegovinu nevyhnutné v rámci jej snáh o euroatlantickú integráciu. Povedala to v piatok v Budapešti bosnianska ministerka obrany Marina Pendešová po schôdzke so svojím maďarským rezortným partnerom Tibor Benkőom.</p>
      <p>Podľa agentúry MTI sa ministri dohodli na prehĺbení existujúcej obrannej spolupráce. Bosnianska ministerka po schôdzke zdôraznila, že v jej krajine existuje jednotný rezort obrany od roku 2006. Pri jeho vzniku podpísala Bosna s Maďarskom dohodu o obrannej spolupráci, jej rozšírenie dohodli ministri na piatkovej schôdzke.</p>
      <p>Regionálna spolupráca je podľa Pendešovej dôležitá aj preto, lebo existuje množstvo výziev, ktoré potom možno riešiť spoločne. Ako príklad uviedla ilegálnu migráciu či obchod so zbraňami.</p>
      <p>Benkő podotkol, že pre Maďarsko má mier na západnom Balkáne prvoradý význam. Dodal, že Maďarsko už aj v minulosti pomáhalo Bosne a Hercegovine pri zaisťovaní mieru a že maďarskí vojaci sa podieľali aj na obnove mostarského mosta.</p>
      <p>(spravodajca TASR Ladislav Vallach)</p>
    </article>
  </body>
</html>