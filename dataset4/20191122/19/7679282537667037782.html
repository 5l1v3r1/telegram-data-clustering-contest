<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-up-soldier-trapped-by-friendship-with-a-london-girl-on-facebook-2863709.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T19:51:08+00:00"/>
    <meta property="og:title" content="लंदन की युवती से फेसबुक पर दोस्ती कर कुछ यूं फंसा यूपी का सिपाही"/>
    <meta property="og:description" content="लखनऊ पुलिस लाइन में तैनात सिपाही विनोद कुमार को फेसबुक पर लंदन की महिला से दोस्ती करना महंगा पड़ गया। महिला ने भारत में निवेश की बात कहकर उसे मोटे कमीशन का लालच दिया। अगले दिन कथित कस्टम अधिकारियों..."/>
  </head>
  <body>
    <article>
      <h1>लंदन की युवती से फेसबुक पर दोस्ती कर कुछ यूं फंसा यूपी का सिपाही</h1>
      <address><time datetime="2019-11-22T19:51:08+00:00">22 Nov 2019, 19:51</time> by <a rel="author">वरिष्ठ संवाददाता,लखनऊ।</a></address>
      <p>लखनऊ पुलिस लाइन में तैनात सिपाही विनोद कुमार को फेसबुक पर लंदन की महिला से दोस्ती करना महंगा पड़ गया। महिला ने भारत में निवेश की बात कहकर उसे मोटे कमीशन का लालच दिया। अगले दिन कथित कस्टम अधिकारियों ने उसे फोन करके महिला के विदेशी करेंसी के साथ एयरपोर्ट आने की बात कही। इसके बाद सिपाही को बातों में उलझा कर उससे 3.17 लाख रुपये ठग लिए गए। सिपाही ने आरोपियों के खिलाफ महानगर कोतवाली में मुकदमा दर्ज करवाया है।<br/> </p>
      <p>इंस्पेक्टर अशोक कुमार सिंह ने बताया कि मूलत: प्रयागराज निवासी विनोद कुमार यूपी पुलिस में सिपाही है। मौजूदा समय में वह रिजर्व पुलिस लाइन में तैनात है। विनोद के मुताबिक कुछ समय पहले उसकी फेसबुक पर एक महिला से दोस्ती हुई। चैटिंग होने पर उसने खुद को लंदन का निवासी बताया। इसके बाद उनकी मोबाइल पर भी बात होने लगी। बातचीत के दौरान महिला ने भारत में साढ़े तीन लाख यूएस डॉलर निवेश करने की बात कही और मदद करने पर उसे मोटे कमीशन का ऑफर दिया।</p>
      <p>पीड़ित के मुताबिक विदेशी महिला ने 19 नवम्बर को मुंबई एयरपोर्ट आने की बात बताई थी। उस दिन दोपहर में उसके पास एयरपोर्ट के कस्टम अधिकारी का फोन आया। उसने कहा कि आपकी विदेशी महिला मित्र के पास 3.50 लाख यूएस डॉलर हैं। इसको भारतीय मुद्रा में एक्सचेंज करने के लिए टैक्स देना होगा। महिला के बात करने पर सिपाही रकम देने को राजी हो गया। इसके बाद उसने जालसाजों द्वारा दिए गए दो बैंक खाते में रुपये जमा करा दिए। सिपाही के रुपये ट्रांसफर करने के बाद से विदेशी महिला समेत अन्य आरोपियों ने मोबाइल नंबर बंद कर लिए। </p>
    </article>
  </body>
</html>