<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546206/Poverenica-najavila-preporuku-Ministarstvu-trgovine-Srbije-da-se-ne-radi-nedeljom.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T19:24:00+00:00"/>
    <meta property="og:title" content="Poverenica: Uputiću preporuku Ministarstvu trgovine da se ne radi nedeljom"/>
    <meta property="og:description" content="Poverenica za zaštitu ravnopravnosti Brankica Janković izjavila je da će &quot;Ministarstvu trgovine uputiti preporuku da..."/>
  </head>
  <body>
    <article>
      <h1>Poverenica: Uputiću preporuku Ministarstvu trgovine da se ne radi nedeljom</h1>
      <address>
        <time datetime="2019-11-22T19:24:00+00:00">22 Nov 2019, 19:24</time>
      </address>
      <p>Poverenica za zaštitu ravnopravnosti Brankica Janković izjavila je da će "Ministarstvu trgovine uputiti preporuku da se ne radi nedeljom".</p>
      <p>"Ja iz protesta ne kupujem nedeljom u tržnim centrima. Počeli smo analizu, i to će biti inicijativa ili preporuka, jer to je ogroman broj ljudi koji radi nedeljom i ne može da bude sa svojom porodicom", kazala je Janković na konferenciji "Poslovanje po meri porodica".</p>
      <p>Taj skup je u Beogradu organizovala "Biznis info grupa", uz podršku Ministarstva kulture i informisanja Srbije, u saradnji s Unicefom - Srbija.</p>
      <p>Janković je na sastanku zatražila da se Zakon o finansijskoj podršci porodicama dopuni poreskim podsticajima za kompanije koje brinu o zaposlenima koji imaju porodicu, i odredbom o obaveznom roditeljskom odsustvu za očeve, saopštila je pres služba poverenice.</p>
      <p>Poverenica je navela da nije dobijala pritužbe o direktnoj diskriminaciji trudnica, majki i žena uopšte postavljanjem pitanja poslodavca "Da li planirate da ostanete trudni?", već je rekla da se zaposlene majke žale na niže zarade, lošije radno mesto i nemogućnost napredovanja po završetku porodiljskog odsustva.</p>
    </article>
  </body>
</html>