<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/iran-da-son-durum-internet-kesintisi-nedeniyle-abd-den-yaptirim-100-gozalti"/>
    <meta property="og:site_name" content="euronews"/>
    <meta property="article:published_time" content="2019-11-22T19:03:39+00:00"/>
    <meta property="og:title" content="İran'da son durum: İnternet kesintisi nedeniyle ABD'den yaptırım"/>
    <meta property="og:description" content="ABD Hazine Bakanlığı, İran'daki protestolarda internet erişim engeli nedeniyle İletişim ve Bilgi Teknolojileri Bakanı Muhammed Cevad Azeri Cehromi'ye yaptırım uygulandığını duyurdu"/>
  </head>
  <body>
    <article>
      <h1>İran'da son durum: İnternet kesintisi nedeniyle ABD'den yaptırım</h1>
      <address><time datetime="2019-11-22T19:03:39+00:00">22 Nov 2019, 19:03</time> by <a rel="author">Mustafa Bag</a></address>
      <p>Amerika Birleşik Devletleri Hazine Bakanlığı, İran'daki protestolarda internet erişim engeli nedeniyle İletişim ve Bilgi Teknolojileri Bakanı Muhammed Cevad Azeri Cehromi'ye yaptırım uygulandığını duyurdu.</p>
      <p>Hazine Bakanlığından yapılan yazılı açıklamada, Cehromi'nin İran'da benzin zammı protestoları sonrası ülke genelinde uygulanan internet erişimi engeli sebebiyle yaptırım listesine alındığı belirtildi.</p>
      <p>Açıklamada, ABD Hazine Bakanı Steven Mnuchin'in de "İran liderleri özgür ve açık bir internetin, kendilerinin gayrimeşruluğunu ortaya çıkardığını biliyor. Bu nedenle de rejim karşıtı protestoları bastırmak için internet erişimini engelleme yoluna gidiyor" ifadelerine yer verildi.</p>
      <p>İran halkından ellerindeki fotoğraf ve görüntüleri Telegram üzerinden kendileri ile paylaşmasını isteyen ABD Dışişleri Bakanı Mike Pompeo da İranlı bakana yaptırım uygulandığını bildirdi.</p>
      <p>Twitter hesabından açıklama yapan Pompeo iletisinde, "ABD internetin kesilmesi nedeniyle İranlı İletişim ve Bilgi Teknolojileri Bakanı Muhammed Cevad Azeri Cehromi'ye yaptırım uygulamaktadır. Amerika, İran halkına yönelik şiddetli baskılarından dolayı rejim üyelerini sorumlu tutacak" ifadelerine yer verdi.</p>
      <figure>
        <iframe data-src="https://twitter.com/euronewses/status/1197912032198168578" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bu arada 1979'da gerçekleşen İran İslam Devrimi'nin ardından dünyaya gelen Cehromi'nin 2021'deki devlet başkanlığı seçimlerinde aday olmasına kesin gözüyle bakılıyor.</p>
      <h3>İran'da bir haftada neler yaşandı? Benzin zammı protestoları</h3>
      <p>Ekonomik krizin pençesindeki İran'da halk, 15 Kasım'da benzine üç kat zam yapıldığının açıklanmasının ardından birçok kentte protestolara başladı.</p>
      <p>Gösteriler sırasında birçok şehirde kamu binaları tahrip edildi.</p>
      <p>Tahran yönetimi, protestoların büyümesi üzerine cumartesi günü ülke sathında internet erişimini kesti.</p>
      <p>Cumartesi günü kesilen internete erişim bu cuma yeniden açıldı.</p>
      <p>Kullanıcılar, sabit hatlardaki kısmi bağlantının cep telefonlarında hala kapalı olduğunu ve internetin hızının da çok yavaş olduğunu belirten paylaşımlarda bulunuyor.</p>
      <p>Öte yandan yetkililer olaylarda şu ana kadar 6 güvenlik görevlisi ve 1 göstericinin hayatını kaybettiğini açıkladı, gösterilerle ilgili gözaltına alınan kişi sayısı da bini aştı.</p>
      <p>Uluslararası Af Örgütü (Amnesty International), 21 kentte en az 106 kişinin öldüğünü <a href="https://tr.euronews.com/2019/11/20/iran-protestolarinda-5-gun-af-orgutu-106-kisinin-oldugunu-duyurdu-hukumet-60-milyona-para"><b>duyurdu</b></a>.</p>
      <p>Aktivistler ise ölü sayısının 200'ü aştığını belirtiyor.</p>
      <p>İran yönetimi, gösterilerin ülke dışından organize edildiğini savunuyor.</p>
      <h3>Devrim muhafızları 100'den fazla kişiyi gözaltına aldı</h3>
      <p>Bu arada İran Yargı Erki Sözcüsü Gulam Hüseyin İsmaili, protestoları organize ettikleri gerekçesiyle 100 kadar kişinin Devrim Muhafızları tarafından gözaltına alındığını bildirdi.</p>
      <p>Konuyla ilgili açıklamasında İsmaili, "İran İslam Cumhuriyeti Devrim Muhafızları, ülke genelinde çeşitli kentlerde, protestoları organize eden ve bu gösterilere liderlik eden 100 kadar kişiyi tespit ederek gözaltına aldı." diye konuştu.</p>
      <ul>
        <li>
          <a href="https://tr.euronews.com/2019/11/20/iran-da-protestolar-cumhurbaskan-ruhani-den-zafer-kazandik-aciklamasi">İran'da protestolar: Cumhurbaşkanı Ruhani'den 'zafer kazandık' açıklaması</a>
        </li>
        <li>
          <a href="https://tr.euronews.com/2019/11/19/ali-hamaney-ulkedeki-gosteriler-halk-taraf-ndan-yap-lmad-dusman-puskurttuk">Ali Hamaney: Ülkedeki gösteriler halk tarafından yapılmadı, düşmanı püskürttük</a>
        </li>
        <li>
          <a href="https://tr.euronews.com/2019/11/19/bm-iran-daki-gosterilerde-onlarca-kisi-hayat-n-kaybetti">BM: İran'daki gösterilerde onlarca kişi hayatını kaybetti</a>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>