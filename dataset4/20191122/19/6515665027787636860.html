<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3362715/babicev-vozac-na-pocetku-sudjenja-delimicno-sam-kriv-jer-sam-brzo-vozio-na-putu-bilo-poledice-i-magle"/>
    <meta property="og:site_name" content="kurir.rs"/>
    <meta property="article:published_time" content="2019-11-22T19:05:00+00:00"/>
    <meta property="og:title" content="BABIĆEV VOZAČ NA POČETKU SUĐENJA: Delimično sam kriv jer sam brzo vozio, na putu bilo poledice i magle"/>
    <meta property="og:description" content="Dejan Stanojević (35) vozač nekadašnjeg direktora Koridora Srbije Zorana Babića svedočio je danas pred Osnovnim sudom u Nišu, a pred većem je priznao da je delimično kriv za tragediju koja se dogodila 31. januara oko 8,20 sati na naplatnoj rampi Doljevac. ..."/>
  </head>
  <body>
    <article>
      <h6 class="kicker">osnovni sud u nišu</h6>
      <h1>BABIĆEV VOZAČ NA POČETKU SUĐENJA: Delimično sam kriv jer sam brzo vozio, na putu bilo poledice i magle</h1>
      <address>
        <time datetime="2019-11-22T19:05:00+00:00">22 Nov 2019, 19:05</time>
      </address>
      <p>Dejan Stanojević (35) vozač nekadašnjeg direktora “Koridora Srbije” Zorana Babića svedočio je danas pred Osnovnim sudom u Nišu, a pred većem je priznao "da je delimično kriv za tragediju" koja se dogodila 31. januara oko 8,20 sati na naplatnoj rampi "Doljevac". On je rekao da je vozio brzo i da je na putu bila poledica i magla.</p>
      <figure>
        <img src="https://www.kurir.rs/data/images/2019/01/31/12/1753013_kola-opel-astra-copy_ff.jpg?ver=1574445825"/>
        <figcaption>Ilustracija<cite>foto: M.S.</cite></figcaption>
      </figure>
      <p>On se vozeći svog direktora u "Škodi Superb" tog dana "zakucao" u Opel Astru u kojoj je bila Stanika Gligorijević (52) koja je na licu mesta bila mrtva.</p>
      <p>Povređena je Mirjana Aleksić iz Opela, sestra poginule Stanike, a Zoran babić je pritom polomio butnu kost. U ovoj saobraćajnoj tragediji povređene su još tri osobe.</p>
      <p>Škoda je u toj nesreći udarila "Opel", a ovo vozilo se zakucalo u zadnji deo "Pasata".</p>
      <p>- Stiskao sam kočnicu jer sam video ispred sebe naplatnu rampu, ali vozilo nije kočilo već se automobil kretao po poledici. Ne znam da objasnim zašto sam vozio brzo u takvim okolnostima puta - rekao je Stanojević na suđenju i dodao da je magla bila gusta kao "brašno" te zato nije video saobraćajne znake.</p>
      <p>On se tereti za krivično delo ugrožavanja bezbednosti javnog saobraćaja jer kako se ranije konstatovalo, vozio u tim trenuvima 93 kilometara na čas, iako je u zoni naplatne rampe dozvoljena brzina 30 km/čas.</p>
      <p>Advokat oštećenih u ovoj saobraćajnoj nesreći, Božo Prelević tražio je od suda da se prikažu svi snimci sa naplatne rampe gde bi se utvrdilo ko je zaista bio za volanom “škode” u trenutku nesreće?</p>
      <figure>
        <img src="https://www.kurir.rs/data/images/2019/01/31/13/1753135_img-4836-copy_ff.jpg?ver=1574445850"/>
        <figcaption>Ilustracija<cite>foto: M.S.</cite></figcaption>
      </figure>
      <p>- Ni na jednom od snimaka se ne vidi ko je vozio "Škodu Superb", ne vidi se bar na snimcima koji su dostavljeni tužiocu. Zato je potrebno da vidimo sve snimke - rekao je Prelević.</p>
      <p>Suđenju nije prisustvovao Zoran Babić jer kako je rečeno nije uredno pozvan od suda, a neki svedoci su bili danas bolesni. Suđenje se nastavlja 12. februara.</p>
      <p>(Kurir.rs/M.S)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3325291/vucic-isprozivao-babica-izjavio-sam-saucesce-umesto-tebe-stigao-si-na-brione-i-u-minhen-a-nisi-mogao-u-knjazevac"/>
        <a href="https://www.kurir.rs/crna-hronika/3319549/podignuta-optuznica-protiv-babicevog-vozaca-u-naplatnu-rampu-u-doljevcu-uleteo-sa-93-kilometra-na-cas-stanka-52-izgubila-zivot"/>
        <a href="https://www.kurir.rs/vesti/politika/3209389/zoran-babic-nije-vozio-skodu-objavljeni-novi-snimci-sa-mesta-teske-nesrece-na-rampi-u-doljevcu"/>
        <a href="https://www.kurir.rs/crna-hronika/3199397/neocekivan-obrt-babicev-vozac-pusten-iz-pritvora-tuzilastvo-trazilo-da-ostane-iza-resetaka-ali-sudija-odbio-predlog"/>
      </related>
    </article>
  </body>
</html>