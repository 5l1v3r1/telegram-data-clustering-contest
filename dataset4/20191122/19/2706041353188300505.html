<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220829/zivotna-forma-nikto-tomu-nerozumie-nezastavitelny-vardy-ako-pokropeny-zivou-vodou"/>
    <meta property="og:site_name" content="Športky.sk"/>
    <meta property="article:published_time" content="2019-11-22T19:05:00+00:00"/>
    <meta property="og:title" content="Životná forma, nikto tomu nerozumie! Nezastaviteľný Vardy ako pokropený živou vodou"/>
    <meta property="og:description" content="LEICESTER - Niekoľko hodín po tom, ako ho v anglickom futbalovom klube Leicester City vymenovali do pozície kouča A-mužstva, sa Brendan Rodgers prechádzal po šatni na King Power Stadium a ..."/>
  </head>
  <body>
    <article>
      <h1>Životná forma, nikto tomu nerozumie! Nezastaviteľný Vardy ako pokropený živou vodou</h1>
      <address>
        <time datetime="2019-11-22T19:05:00+00:00">22 Nov 2019, 19:05</time>
      </address>
      <p>LEICESTER - Niekoľko hodín po tom, ako ho v anglickom futbalovom klube Leicester City vymenovali do pozície kouča A-mužstva, sa Brendan Rodgers prechádzal po šatni na King Power Stadium a predstavoval sa novým zverencom.</p>
      <p>Útočníkovi Jamiemu Vardymu venoval o niekoľko sekúnd viac ako ostatným. <i><b>"Podal som mu ruku,"</b></i> zaspomínal si Rodgers na prvé stretnutie s najdôležitejším hráčom mužstva "líšok". <i><b>"Povedal som mu: ´Som rád, že si tu´." </b></i>Prešlo deväť mesiacov a rovnaký názor na tohto trénera pravdepodobne má taktiež Vardy.</p>
      <p>Odkedy Rodgers 26. februára zasadol na lavičku šampióna Premier League z ročníka 2015/2016, Vardyho akoby niekto "pokropil živou vodou". Tridsaťdvaročný rodák zo Sheffieldu, ktorý ešte pomerne nedávno hrával futbal na "oraniskách" v nižších anglických súťažiach, pod vedením súčasného lodivoda nastrieľal v 23 ligových vystúpeniach 21 gólov. V predmetnom období nestrelil viac gólov žiaden iný hráč.</p>
      <figure>
        <img src="https://sportky.zoznam.sk/cacheImg/obr/1200px/leicester-city-jamie-vardy-525191.jpg"/>
        <figcaption>Jamie Vardy strieľa gól<cite><b>Zdroj:</b> SITA/AP/Alastair Grant</cite></figcaption>
      </figure>
      <p>Za povšimnutie stojí aj spôsob, ako sa strelecky presadzuje. Skóruje nielen proti papierovo slabším, ale aj v dueloch s favorizovanejšími rivalmi. Góly dáva pravačkou, ľavačkou, hlavou. Po strelách zblízka aj ďaleko spoza šestnástky. Podľa mnohých Vardy ponúka ešte lepšiu verziu než tú, ktorú má futbalová verejnosť v pamäti zo spomenutej majstrovskej sezóny 2015/2016.</p>
      <h3>Životná forma</h3>
      <p><i><b>"Mám v tíme jedného z najlepších útočníkov v Európe," </b></i>poznamenal Rodgers na adresu kanoniera, ktorého 11 tohtosezónnych gólov vynieslo Leicester City na priebežnú 2. priečku v Premier League za vedúci FC Liverpool. <i><b>"Myslím si, že pre 95 % všetkých tímov bude v tomto ročníku veľký úspech, keď v dueloch s Leicestrom City získajú nejaký bod,"</b></i> povedal začiatkom októbra po vzájomnom dueli tréner Liverpoolčanov Jürgen Klopp.</p>
      <figure>
        <img src="https://sportky.zoznam.sk/cacheImg/obr/1200px/jurgen-klopp-526409.jpg"/>
        <figcaption>Jürgen Klopp<cite><b>Zdroj:</b> SITA/AP Photo/Jon Super</cite></figcaption>
      </figure>
      <p>Viacerí odborníci vidia za Vardyho obrodením práve príchod Rodgersa. Jeho predchodca Claude Puel nevedel využiť Vardyho potenciál, navyše hráč sa údajne nikdy netešil jeho priazni, čo je v prípade Rodgersa úplne opačne.<i><b> "Som v životnej forme," </b></i>priznal prednedávnom Vardy, ktorý sa po vlaňajších MS v Rusku rozhodol dať zbohom reprezentačnému tímu.</p>
      <footer><b>Zdroj:</b> SITA<br/><b>Foto:</b> SITA/AP/Alastair Grant</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220739/trener-arsenalu-uvazuje-o-nasadeni-byvaleho-kapitana-chceme-ho-naspat"/>
        <a href="https://sportky.zoznam.sk/c/220731/video-mourinho-ako-kouc-tottenhamu-zaujal-hned-v-prvom-rozhovore-vzdy-som-bol-skromny-clovek"/>
        <a href="https://sportky.zoznam.sk/c/220703/aubameyang-nepredlzil-zmluvu-s-arsenalom-caka-na-ponuku-od-barcelony"/>
        <a href="https://sportky.zoznam.sk/c/220669/mourinho-si-sklada-trenersky-stab-toto-budu-jeho-asistenti-na-lavicke-tottenhamu"/>
      </related>
    </article>
  </body>
</html>