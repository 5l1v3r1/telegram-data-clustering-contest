<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/triabva-da-bydat-zaklani-vsichki-domashni-praseta-v-oblast-kiustendil-6102450"/>
    <meta property="og:site_name" content="Vesti"/>
    <meta property="article:published_time" content="2019-11-22T19:33:00+00:00"/>
    <meta property="og:title" content="Трябва да бъдат заклани всички домашни прасета в област Кюстендил"/>
    <meta property="og:description" content="От отстреляните през последните два ловни дни 13 диви свине в района на „Невестино” две са дали положителен резултат за африканска чума"/>
  </head>
  <body>
    <article>
      <h1>Трябва да бъдат заклани всички домашни прасета в област Кюстендил</h1>
      <h2>От отстреляните през последните два ловни дни 13 диви свине в района на „Невестино” две са дали положителен резултат за африканска чума</h2>
      <address><time datetime="2019-11-22T19:33:00+00:00">22 Nov 2019, 19:33</time> by <a rel="author">Николай Киров</a></address>
      <p>В срок от седем дни всички домашни прасета в област Кюстендил трябва да бъдат заклани. Това съобщи на пресконференция д-р Емил Гъгнев, началник на отдел „Здравеопазване на животните” към областната дирекция по безопасност на храните, след заседание на епизоотичната комисия, свикана заради първите случаи в региона на африканска чума, съобщава Агенция „Фокус”.</p>
      <p>От отстреляните през последните два ловни дни 13 диви свине в района на Държавно горско стопанство „Невестино” две са дали положителен резултат за наличие на вируса на заболяването. Едната дива свиня е отстреляна в землището на село Долна Козница, а другата - край село Страдалово, на границата с Република Северна Македония.</p>
      <p>
        <b>
          <a href="https://www.vesti.bg/bulgaria/kakvo-svinsko-iadem-6101874">Какво свинско ядем</a>
        </b>
      </p>
      <p>Стана ясно, че месото от отстреляните диви свине ще бъде иззето от ловците, които към момента го съхраняват. В същото време ще се извърши и обеззаразяване, с цел да не се допусне разпространението на вируса от месото. Гласувани са и допълнителни мерки. Ще бъдат обособени три зони, в които ще се извършват специфични мероприятия, а контролът ще бъде осъществяван от служители на държавните горски и ловни стопанства, както и от Областна дирекция по безопасност на храните. Стопаните на домашни прасета, които все още не са ги заклали, имат срок от седем дни да сторят това. Същото не важи за фермите от семеен тип – тип А, ще бъдат засилени мерките за биосигурност. В случай, че вирусът проникне в тези ферми, ще се пристъпи към принудително унищожаване и загробване на животните.</p>
      <p>„Ще извършим проверка на това до каква степен са изпълнени указанията на областния управител, ще се пристъпи към административни мерки, ако се установи, че се касае за нерегистрирани обекти и животни”, каза д-р Гъгнев.</p>
      <p>Според д-р Матей Попниколов, зам. областен управител на Кюстендил, става въпрос за землищата на селата Страдалово и Долна Козница, община Невестино. В тях са отстреляни самите животни. От страна на Регионална дирекция по горите в Кюстендил ще бъдат въведени инфектирани три зони. Първата зона е с най-строг режим и е с радиус от един километър.</p>
      <p>
        <b>
          <a href="https://www.vesti.bg/bulgaria/rekordni-ceni-na-svinskoto-kakva-e-prichinata-6101781">Рекордни цени на свинското, каква е причината</a>
        </b>
      </p>
      <p>Там се забраняват всички дейности – движение на физически лица, на транспортни средства, събиране на билки, лов и други. Тази разпоредба важи в рамките на 30 дни. В по-широката зона се разрешава лов, но в първите дни без ловни кучета. В последната зона – 172 кв. км, се разрешава лов, но тя остана като инфектирана зона в рамките на шест месеца.</p>
      <p>„Ловът няма да го има само в четири ловища. Едно ловище в землището на село Страдалово, ловище в село Тишаново и две ловища в село Четирици”, каза инж. Здравчо Тодоров, директор на Регионална дирекция по горите – Кюстендил.</p>
      <p>
        <b>
          <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
        </b>
      </p>
      <p>
        <b>
          <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
        </b>
      </p>
    </article>
  </body>
</html>