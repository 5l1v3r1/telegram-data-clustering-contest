<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/biudjet-i-finansi/333/a/bnb-chastnoto-potreblenie-shte-ima-polojitelen-prinos-v-rasteja-na-bvp-293717/"/>
    <meta property="og:site_name" content="Investor.bg"/>
    <meta property="article:published_time" content="2019-11-22T19:30:00+00:00"/>
    <meta property="og:title" content="БНБ: Частното потребление ще има положителен принос в растежа на БВП"/>
    <meta property="og:description" content="Съществуват рискове при външното търсене на български стоки и услуги, както и очаквания за по-слаба икономическа активност в някои сектори, предупреждава централната банка"/>
  </head>
  <body>
    <article>
      <h1>БНБ: Частното потребление ще има положителен принос в растежа на БВП</h1>
      <h2>Съществуват рискове при външното търсене на български стоки и услуги, както и очаквания за по-слаба икономическа активност в някои сектори, предупреждава централната банка</h2>
      <address><time datetime="2019-11-22T19:30:00+00:00">22 Nov 2019, 19:30</time> by <a rel="author">Петя Стоянова</a></address>
      <p><b>Частното потребление ще продължи да има положителен принос за верижния и годишния растеж на БВП</b>. За това ще допринася запазването както на положителните тенденции на трудовия пазар, така и на ниските нива на лихвените проценти, които стимулират търсенето на потребителски кредити. В същото време очакваното забавяне на верижния и годишния растеж на номиналната компенсация на един нает през следващите месеци ще ограничава темпа на нарастване на реалния разполагаемия доход на домакинствата. Това <b>прогнозира в най-новия брой на тримесечното си издание „Икономически преглед“ Българската народна банка</b>.</p>
      <p>Анализаторите на централната банка очакват през следващите две тримесечия да има слабо възстановяване на реалния износ на стоки и услуги, като нарастването на вътрешното търсене ще бъде фактор за по-силно увеличение на вноса на стоки и услуги спрямо износа.</p>
      <figure>
        <img src="https://www.investor.bg/images/articles_uploaded_photos/0000004768.jpg"/>
      </figure>
      <p>Друг положителен принос за вътрешното търсене през прогнозния хоризонт ще имат <b>правителственото потребление</b> и предвижданото нарастване на <b>публичните инвестиции</b>.</p>
      <p>Очакваме динамиката на частните инвестиции да остане сравнително потисната, което ще се дължи главно на запазващата се несигурност в международната среда и отслабения годишен растеж на външното търсене на български стоки и услуги.</p>
      <p>Според БНБ рискове пред изпълнение на прогнозата са по-нисък от очаквания растеж на реалния БВП. Влияние за това може да окаже външната среда, където важни за България търговски партньори могат да имат по-слаба икономическа активност.</p>
      <figure>
        <img src="https://www.investor.bg/images/articles_uploaded_photos/0000004767.jpg"/>
      </figure>
      <p>
        <b>Перспективи пред търговията</b>
      </p>
      <p>Данните от <b>платежния баланс</b> за началото на третото тримесечие дават индикации за продължаващо нарастване на годишна база на номиналния износ и внос на стоки, като растежът на износа продължава да изпреварва този на вноса, отчитат в централната банка.</p>
      <p>В края на 2019 г. и началото на 2020 г. очакваме <b>реалният износ на стоки да продължи да нараства</b> на годишна база, макар и с по-ниски темпове спрямо първото полугодие. Това забавяне ще се дължи на изчерпването на базовия ефект при износа на минерални продукти в условията на продължаващо слабо нарастване на външното търсене.</p>
      <p>Очакванията за реалния внос на стоки през четвъртото тримесечие на 2019 г. и първото тримесечие на 2020 г. са за възстановяване на растежа спрямо отчетения годишен спад през второто тримесечие на 2019 г. Прогнозата за тази динамика се основава на очакванията за <b>ускоряване на годишния растеж на инвестициите и на частното потребление</b>.</p>
      <p>Въз основа на пазарните нагласи за международните цени на стоките ще има нарастване на годишна база на цените на износа и вноса в края на тази година и началото на 2020 г., което ще допринася положително за номиналното изменение на външнотърговските потоци.</p>
      <p>
        <b>Рисковете</b>
      </p>
      <p>Рисковете по отношение на прогнозата за външното търсене са в посока реализиране на по-слаб растеж и са свързани с по-ниско търсене от страна на Турция, с по-продължително отслабване на икономическата активност в някои държави от еврозоната, с повишена несигурност, произтичаща от излизането на Обединеното кралство от ЕС, както и с евентуално допълнително ескалиране на външнотърговските конфликти в международен план.</p>
      <p>
        <b>Развитие на стопанството</b>
      </p>
      <p>В централната банка посочват, че благоприятното изменение на условията на търговия за България доведе до свиване на дефицита по търговския баланс в сравнение с 2018 г., което значително повиш излишъка по текущата сметка на платежния баланс на страната.</p>
      <p>По-високият размер на получените капиталови трансфери по програми на ЕС беше определящ за увеличаването на излишъка по капиталовата сметка. В условията на прогнозирано нарастване на дефицита по статия „първичен доход, нето“ очакваме общият излишък по текущата и капиталовата сметка да се свие като процент от БВП на годишна база през четвъртото тримесечие на 2019 г. и през първото тримесечие на 2020 г. спрямо първата половина на 2019 г.</p>
      <p>
        <b>Ръст на спестяванията и жилищните заеми</b>
      </p>
      <p>Запазването на благоприятни условия на пазара на труда при слабо понижаване на потребителското доверие и запазването на предпочитанията на домакинствата към спестяване допринесоха за сравнително високия темп на нарастване на депозитите на неправителствения сектор, коментират експертите на БНБ.</p>
      <p>През първите осем месеца на 2019 г. се наблюдаваше забавяне на годишния растеж на кредита за фирмите главно поради намалението на размера на лошите и преструктурираните кредити, пресмятат в централната банка.</p>
      <p><b>1</b> <a href="https://www.investor.bg/biudjet-i-finansi/333/a/bnb-chastnoto-potreblenie-shte-ima-polojitelen-prinos-v-rasteja-na-bvp-293717/?page=2">2</a> <a href="https://www.investor.bg/biudjet-i-finansi/333/a/bnb-chastnoto-potreblenie-shte-ima-polojitelen-prinos-v-rasteja-na-bvp-293717/?page=2">»</a></p>
      <related>
        <a href="https://www.investor.bg/biudjet-i-finansi/333/a/investicionnite-fondove-uvelichiha-vlojeniiata-si-s-106-kym-septemvri-293634/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/turisticheskite-pytuvaniia-na-bylgarite-prez-liatoto-sa-namaleli-sys-79-293619/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/raifaizenbank-bylgariia-ikonomikata-shte-dostigne-pika-si-prez-2019-g-293530/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/izlishykyt-po-platejniia-balans-prez-septemvri-narastva-pochti-dvoino-za-godina-293503/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/kreditite-ot-kompaniite-za-byrzi-zaemi-prodyljavat-da-rastat-293414/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/stokoobmenyt-i-potrebitelskite-ceni-shte-sa-vyv-fokusa-na-sedmicata-292945/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/130/a/turskata-inflaciia-dostigna-3-godishno-dyno-ot-86-292486/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/inflaciiata-moje-da-byde-predizvikatelstvo-po-pytia-na-bylgariia-kym-evrozonata-290601/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/biudjet-i-finansi/333/a/parichnoto-predlagane-leko-se-uskori-prez-iuli--288097/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>