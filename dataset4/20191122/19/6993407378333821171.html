<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-medvedchuk-osoblyvyi-statys/30287293.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T19:50:54+00:00"/>
    <meta property="og:title" content="Медведчук і кілька депутатів пропонують Раді змінити закон про «особливий статус Донбасу»"/>
    <meta property="og:description" content="У Верховній Раді України 22 листопада зареєстрований проєкт закону про внесення змін до статті 1 закону України «Про особливий порядок місцевого самоврядування в окремих районах Донецької та Лугансько"/>
  </head>
  <body>
    <article>
      <h1>Медведчук і кілька депутатів пропонують Раді змінити закон про «особливий статус Донбасу»</h1>
      <address>
        <time datetime="2019-11-22T19:50:54+00:00">22 Nov 2019, 19:50</time>
      </address>
      <p>У Верховній Раді України 22 листопада <a href="http://w1.c1.rada.gov.ua/pls/zweb2/webproc4_1?pf3511=67464">зареєстрований </a>проєкт закону про внесення змін до статті 1 закону України «Про особливий порядок місцевого самоврядування в окремих районах Донецької та Луганської областей», йдеться на сайті парламенту.</p>
      <p>Сам текст законопроєкту поки відсутній на сайті Верховної Ради.</p>
      <p>Стаття 1 вказаного закону, до якої депутати хочуть внести зміни, визначає термін дії закону. Там прописана дата – до 31 грудня 2019 року включно.</p>
      <p>Повідомляється, що його ініціаторами є народні депутати Віктор Медведчук, Юрій Бойко, Вадим Рабінович, Нестор Шуфрич, Тарас Козак, Василь Німченко, Юрій Загородній та Олександр Колтунович.</p>
      <p>3 жовтня президент України Володимир Зеленський заявив, що буде розроблений <a href="https://www.radiosvoboda.org/a/news-osoblyvy-status-donbasu/30197701.html">новий закон </a>про так званий «особливий статус Донбасу», і він буде написаний «разом з усім українським суспільством».</p>
      <p>18 листопада міністр закордонних справ Вадим Пристайко заявив, що варто мати напрацювання щодо законопроєкту до зустрічі лідерів у «нормандського форматі». Того ж дня голова Верховної Ради Дмитро Разумков зазначив, що новий законопроєкт про «особливий статус Донбасу» буде розроблятися <a href="https://www.radiosvoboda.org/a/news-osoblyvy-status-donbasu/30239099.html">після зустрічі в «нормандського форматі»</a>.</p>
      <p>Закон про особливий порядок самоврядування на Донбасі Верховна Рада ухвалила у вересні 2014 року терміном на три роки. Ним передбачено, що особливий порядок на окремих територіях буде введений «після виконання всіх умов, викладених у статті 10 закону, зокрема в частині, що стосується виведення всіх незаконних збройних формувань, їхньої військової техніки, а також бойовиків і найманців з території України».</p>
      <p>У жовтні 2017 року <a href="https://www.radiosvoboda.org/a/news/28783896.html">парламент продовжив дію закону на рік</a>, а у жовтні 2018-го – <a href="https://www.radiosvoboda.org/a/news-rada-osoblyvyi-status-ordlo/29524965.html">ще на рік</a> – до 31 грудня 2019 року включно.</p>
    </article>
  </body>
</html>