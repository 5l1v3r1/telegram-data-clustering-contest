<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/rozpoczal-sie-demontaz-rurociagu-do-oczyszczalni-czajka,135457.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T19:53:00+00:00"/>
    <meta property="og:title" content="Rozpoczął się demontaż rurociągu do oczyszczalni Czajka"/>
    <meta property="og:description" content="Prowadzimy prace przygotowawcze w związku ze ściąganiem z mostu pontonowego rur odprowadzających ścieki do oczyszczalni. Zakładamy, że do demontażu mostu będzie można przystąpić w niedzielę (24 listopada) wieczorem – poinformował Robert Kciuk, dyrektor Wód Polskich w Warszawie podczas briefingu prasowego."/>
  </head>
  <body>
    <article>
      <h1>Rozpoczął się demontaż rurociągu do oczyszczalni Czajka</h1>
      <address><time datetime="2019-11-22T19:53:00+00:00">22 Nov 2019, 19:53</time> by <a rel="author">PAP/JS  </a></address>
      <h4>Prowadzimy prace przygotowawcze w związku ze ściąganiem z mostu pontonowego rur odprowadzających ścieki do oczyszczalni. Zakładamy, że do demontażu mostu będzie można przystąpić w niedzielę (24 listopada) wieczorem – poinformował Robert Kciuk, dyrektor Wód Polskich w Warszawie podczas briefingu prasowego.</h4>
      <hr/>
      <p>Jak powiedział Kciuk, obecnie przygotowywane są drogi dla ewakuacji mostu pontonowego zanim rury zostaną rozcięte i ściągnięte z konstrukcji. "W zależności od warunków prowadzenia prac, w sobotę powinniśmy przystąpić do ściągania rur z mostu w sekwencjach 30-metrowych. Zakładamy, że do niedzieli wieczorem na moście pontonowym nie będzie już rur i wtedy będzie można go zdemontować" - wyjaśnił.</p>
      <p>Dowódca batalionu pontonowego z II pułku inżynierii w Inowrocławiu ppłk Piotr Krantz szacuje, że most zostanie całkowicie rozebrany najpóźniej do środy. Przekazał, że teraz wszystko przebiega zgodnie z planem. Po tym, jak zostanie zdemontowany rurociąg rozebrany zostanie także most pontonowy. "Zdemontowanie mostu zajmie około trzech godzin" - poinformował ppłk Krantz. Jak dodał wyciągnięcie na brzeg jego fragmentów i przewiezienie ich do magazynu potrwa do trzech dni.</p>
      <p>Zobacz też: <a href="https://www.portalsamorzadowy.pl/gospodarka-komunalna/170-zolnierzy-zdemontuje-most-pontonowy-przez-wisle,135287.html">170 żołnierzy zdemontuje most pontonowy przez Wisłę</a></p>
      <p>Rzecznik prasowy Wydziału Działań Komunikacyjnych Dowództwa Generalnego Rodzajów Sił Zbrojnych ppłk Marek Pawlak przekazał w środę, że most pontonowy demontować będzie 170 żołnierzy z 2. pułku inżynieryjnego i 2. pułku saperów.</p>
      <p>Pod koniec sierpnia doszło do awarii dwóch nitek kolektora odprowadzającego ścieki z części lewobrzeżnej Warszawy do oczyszczalni "Czajka". Miejskie Przedsiębiorstwo Wodociągów i Kanalizacji zdecydowało, by zrzucać nieczystości do Wisły. W reakcji na to premier Mateusz Morawiecki podjął decyzję o budowie tymczasowego rurociągu, którym ścieki były przepompowywane do oczyszczalni.</p>
      <p>Bypass tworzyły dwie nitki rurociągu o długości ponad 1 km każda i średnicy 1 m. Część przechodząca przez Wisłę została ułożona na moście pontonowym, który zbudowało wojsko. W tym czasie na zlecenie MPWiK naprawiono kolektor. W minioną sobotę popłynęły nim ścieki. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>