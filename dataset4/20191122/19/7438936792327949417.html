<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Ministr-Brabec-Nelogicke-a-prakticky-neaplikovatelne-navrhy-budeme-odmitat-604348"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T19:54:00+00:00"/>
    <meta property="og:title" content="Ministr Brabec: Nelogické a prakticky neaplikovatelné návrhy budeme odmítat"/>
    <meta property="og:description" content="Česká republika, konkrétně zástupci Ministerstva životního prostředí, odmítli další návrh Evropské komise na regulaci použití olověného střeliva na území členských států EU."/>
  </head>
  <body>
    <article>
      <h1>Ministr Brabec: Nelogické a prakticky neaplikovatelné návrhy budeme odmítat</h1>
      <address>
        <time datetime="2019-11-22T19:54:00+00:00">22 Nov 2019, 19:54</time>
      </address>
      <p>
        <b>Česká republika, konkrétně zástupci Ministerstva životního prostředí, odmítli další návrh Evropské komise na regulaci použití olověného střeliva na území členských států EU.</b>
      </p>
      <p>Evropská komise, s cílem regulovat vnos olova do životního prostředí, přišla s novým návrhem na jeho regulaci. Ten byl ovšem natolik prakticky neaplikovatelný, že ho MŽP a řada dalších států musely v plném rozsahu odmítnout. Evropská komise tak na základě včerejší diskuze se státy EU do února roku 2020 připraví nové znění.</p>
      <p>Evropská komise tentokrát navrhla, aby vznikla čtyřistametrová pásma v okolí mokřadů, kde by nikdo nemohl nejenom střílet olověnými broky, ale ani je mít v držení. Současně navrhla, aby se zákaz střelby olovem týkal veškerých vodních ploch, tedy i řek, potoků či strouh všude v krajině. V případě, že by státy s vymezením nárazníkových zón měly problém, například kdyby taková území přesáhla více jak 20 % území státu, mohly by na celostátní úrovni olovo zcela zakázat. Celý návrh Komise by de facto znamenal plošný zákaz použití olova v krajině, byť Evropská komise na včerejším jednání zdůraznila, že by se návrh nedotkl sportovních střelců (pokud by nestříleli v mokřadech), ani bezpečnostních složek. Po rozsáhlé diskuzi, kde vystoupil proti návrhu i český zástupce Ministerstva životního prostředí, především kvůli jeho praktické neaplikovatelnosti, Evropská komise slíbila, že do února 2020 předloží upravený návrh.</p>
      <p>"Dlouhodobě jsme proti plošnému zákazu použití olova v krajině, byť jsme si vědomi, že vnos olova do životního prostředí a problémy a rizika s tím spojené je nutné co nejdříve vyřešit na celoevropské úrovni. Evropská komise ale musí přijít s takovými návrhy, které budou nejenom efektivní pro životní prostředí a konkrétně pro řešení problému, tedy pro ochranu vodních ptáků a dalších živočichů, kteří s broky v mokřadech přijdou do styku, ale také s návrhy v praxi aplikovatelnými a případně kontrolovatelnými. Nelogické a prakticky neaplikovatelné návrhy, které oklikou povedou k plošnému zákazu, budeme odmítat,"upozornil ministr životního prostředí Richard Brabec.</p>
      <p>Ministerstvo životního prostředí se opět sejde v nejbližších týdnech se zástupci myslivců a střelců a včerejší diskuzi s Komisí s nimi podrobně rozebere.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Ministr-Brabec-Nesouhlasne-stanovisko-k-polskemu-zameru-rozsirit-tezbu-na-dole-Turow-603729"/>
        <a href="https://www.parlamentnilisty.cz/politika/politici-volicum/Ministr-Brabec-Do-kraju-posilame-dalsich-380-milionu-korun-na-kotlikove-pujcky-603433"/>
        <a href="https://www.parlamentnilisty.cz/politika/politici-volicum/Ministr-Brabec-Udelali-jsme-dobry-tah-o-dotace-se-obce-doslova-popraly-603192"/>
        <a href="https://www.parlamentnilisty.cz/politika/politici-volicum/Ministr-Brabec-Nejsme-schopni-sparovat-emise-sklenikovych-plynu-s-konkretnimi-regiony-602653"/>
      </related>
    </article>
  </body>
</html>