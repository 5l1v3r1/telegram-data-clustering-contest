<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/22/a-gazdasag-szabalyainak-atirasara-keszul-a-legfobb-ellenzeki-ero"/>
    <meta property="og:site_name" content="infostart"/>
    <meta property="article:published_time" content="2019-11-22T19:10:34+00:00"/>
    <meta property="og:title" content="A gazdaság szabályainak átírására készül a legfőbb ellenzéki erő"/>
    <meta property="og:description" content="Az üzleti világot adóemelésekkel sújtó, és a szociális kiadásokat jelentősen felpörgető választási programot hirdetett a brit Munkáspárt. A fő ellenzéki erő elfogadja a brexitet, de újabb népszavazást tartana róla."/>
  </head>
  <body>
    <article>
      <h1>A gazdaság szabályainak átírására készül a legfőbb ellenzéki erő</h1>
      <address><time datetime="2019-11-22T19:10:34+00:00">22 Nov 2019, 19:10</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/20/nincs-gyoztese-a-komoly-brit-csortenek"/>
        <a href="https://infostart.hu/tudositoink/2019/11/19/baloldali-temaval-vag-a-labour-ala-boris-johnson"/>
        <a href="https://infostart.hu/tudositoink/2019/11/15/mi-lesz-az-eu-s-dolgozokkal-ha-a-munkaspart-nyer"/>
      </related>
      <h3>Az üzleti világot adóemelésekkel sújtó, és a szociális kiadásokat jelentősen felpörgető választási programot hirdetett a brit Munkáspárt. A fő ellenzéki erő elfogadja a brexitet, de újabb népszavazást tartana róla.</h3>
      <p>Az utóbbi idők leginkább baloldali,</p>
      <blockquote>„adóztatós-költekezős” pártprogramját hirdette meg</blockquote>
      <p>a decemberi választásokra készülő brit Munkáspárt. A fő ellenzéki erő „a gazdaság szabályainak átírására” készül az államadósság, az adók és a szociális kiadások jelentős növelésével.</p>
      <p>Jeremy Corbyn pártvezér a Birminghami Egyetemen mutatta be a programot, amelyet „az ország átalakítását célzó legradikálisabb és nagyratörőbb tervként” mutatott be. „Készen állok a milliárdosok ellenséges fellépésére, hogy megvalósítsam a remény programját”. Ez a kevesek helyett a többség érdekeit fejezi ki – közölte.</p>
      <figure>
        <img src="https://infostart.hu/images/site/articles/inline/2019/11/1574409677-WVvNyhand_md.jpg"/>
        <figcaption>Jeremy Corbyn, a legnagyobb brit ellenzéki erő, a Munkáspárt vezetője (k) érkezik a párt Birminghamben tartott választási nagygyűlésére. MTI/EPA/Neil Hall</figcaption>
      </figure>
      <p>Mint a Financial Times üzleti lap megjegyezte, a II. világháború vége óta nem kapott ekkora szerepet az állam, mint ebben a tervben. A pártprogram több vállalat, így a brit vasutak, a brit Királyi Posta, az elektromos és a telekommunikációs hálózat államosítását ígéri, ingyenes internettel. Közel húsz százalékkal emelné a minimálbért, és a dolgozók megkapnák vállalatuk részvényeinek 10 százalékát.</p>
      <p>A kampányban más brit pártok is az olcsó kamatokra hivatkozva növelnék az államadósságot és költekeznének. A Labour azonban jelentősen túllépné saját pénzügyi terveit: a 2017-es választások idején még 250 milliárd fontot, most már</p>
      <p>
        <mark>400 milliárdot vennének fel hitelként.</mark>
      </p>
      <p>Az évi adóterhet majdnem duplájára emelnék, 48,6 milliárd fontról közel 83 milliárd fontra.</p>
      <p>Ami csalogató lehet sok választónak:</p>
      <blockquote>Corbynék eltörölnék a jelenleg évi 10 ezer fontos egyetemi tandíjat.</blockquote>
      <p>A brit Pénzügykutató Intézet igazgatója, Paul Johnson szerint a program „a világ leginkább büntető vállalati adórendszerét” valósítaná meg. A vállalati adót például 19-ről 26 százalékra emelnék. Új adókkal sújtanák az olaj és gázipari cégeket és a multikat, hogy ezzel indítsák be a „zöldipari forradalmat”, amivel milliónyi környezetvédelemhez kötődő állást hoznának létre.</p>
      <p>A brit üzleti világot megrettentette a radikalizmus: „üzletellenes” – mondta Brent Hoberman ismert vállalkozó, aki munkáspárti és konzervatív kormányok tanácsadó testületeiben egyaránt részt vett.</p>
      <p>Nick Burchett, a Cavendish Alapkezelő igazgatója szerint a Munkáspárt alatt a brit befektetési környezet</p>
      <blockquote>„időutazás lenne a sötét 1970-es évekbe”.</blockquote>
      <p>Szakértők szerint vannak indokok a nyereségadó és az osztalékadó növelésére, de nem ekkora mértékben. Ezeket sok olyan polgár is megérzi majd, aki magánnyugdíj-alapba fizetett be.</p>
      <p>Maga Corbyn azt mondja: lehet, hogy népszerűtlen a terve, de „fair hozzájárulást fizettetnek a gazdagokkal, hogy segítsék a világszínvonalú közszolgáltatások létrehozását”.</p>
      <figure>
        <img src="https://infostart.hu/images/site/articles/inline/2019/11/1574409719-clb1t0vBP_md.jpg"/>
        <figcaption>Nagy-Britanniában december 12-én tartanak előre hozott parlamenti választást. MTI/EPA/Neil Hall</figcaption>
      </figure>
      <p>Közgazdászok elismerték: teljességgel elképzelhető sikeres gazdaságot üzemeltetni, miközben az állami kiadások elérik a GDP 45 százalékát. Egy Corbyn-kormány alatt ez az arány alacsonyabb lenne, mint Franciaországban, megegyezne a némettel és kissé meghaladná a hollandot. Ezzel az unióból kilépő szigetország közelebb kerülne az európai modellhez.</p>
      <p>A rivális konzervatívok ugyanakkor felelőtlen költekezésnek minősítették a tervet.</p>
      <p>
        <i>Nyitókép: MTI/AP/Kirsty Wigglesworth</i>
      </p>
    </article>
  </body>
</html>