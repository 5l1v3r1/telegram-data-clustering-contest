<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/yargidan-ergen-atari-gibi-tepki-22111935.html"/>
    <meta property="og:site_name" content="OdaTV"/>
    <meta property="article:published_time" content="2019-11-22T19:33:00+00:00"/>
    <meta property="og:title" content="Türkiye'nin konuştuğu haberleri yapan gazeteciye yargıdan ergen atarı gibi tepki"/>
    <meta property="og:description" content="Bir süredir yargıda yaşanan bölünmeye yönelik haberleriyle dikkat çeken Cumhuriyet gazetesi muhabiri Alican Uludağ, Ankara Cumhuriyet Başsavcılığının gazetecileri bilgilendirdiği WhatsApp grubundan çıkartıldı..."/>
  </head>
  <body>
    <article>
      <h1>Türkiye'nin konuştuğu haberleri yapan gazeteciye yargıdan ergen atarı gibi tepki</h1>
      <h2>Bir süredir yargıda yaşanan bölünmeye yönelik haberleriyle dikkat çeken Cumhuriyet gazetesi muhabiri Alican Uludağ, Ankara Cumhuriyet Başsavcılığının gazetecileri bilgilendirdiği WhatsApp grubundan çıkartıldı...</h2>
      <address>
        <time datetime="2019-11-22T19:33:00+00:00">22 Nov 2019, 19:33</time>
      </address>
      <p>Bir süredir yargıda yaşanan bölünmeye yönelik haberleriyle dikkat çeken Cumhuriyet gazetesi muhabiri Alican Uludağ, Ankara Cumhuriyet Başsavcılığının gazetecileri bilgilendirdiği WhatsApp grubundan çıkartıldı.</p>
      <p>Uludağ haberi, sosyal medya hesabından paylaştı.</p>
      <p>Uludağ bugün Cumhuriyet’te, Ankara’da 10 Ekim 2015’te 100 kişinin öldüğü Tren Garı katliamına ilişkin, savcılığın, 9 klasörlük delil dosyasını mahkemeden ve müştekilerden sakladığını yazmıştı.</p>
      <p>Habere göre 10 Ekim katliamından 11 gün önce, canlı bombalara Ankara’ya kadar eskortluk yapan sanık Yakup Şahin’in Gaziantep’in Nizip ilçesinde bir gübre bayisinden amonyum nitrat almaya çalıştığının Gaziantep Emniyet’i tarafından bilindiği anlaşıldı. Belgelere göre, gübre bayisinin ihbarı üzerine Emniyet Şahin’in kimliğini tespit etti. TEM ve İstihbarat Şube, katliamdan 8 gün önce kendisine bildirilen bu duruma karşın hiçbir işlem yapmadı.</p>
      <p>Bu haberden sonra Alican Uludağ, Ankara Cumhuriyet Başsavcılığı’nın, gazetecileri bilgilendirdiği WhatsApp grubundan çıkartıldığını duyurdu.</p>
      <p>Uludağ Twitter hesabından yaptığı paylaşımda, <b>“Basın hürriyeti anayasal bir haktır, keyfi kararlar gerçeklerin üzerini örtemez. Bir atasözü de der ki; ‘Mahkeme kadıya mülk değildir’”</b> ifadelerini paylaştı.</p>
      <p>Uludağ son dönemde, yargıda, <b>“İstanbul Grubu”</b>nun olduğunu belirterek <b>“İstanbul Grubu”</b>'nun, <b>“Erdoğan’ın da vekâletini kullandığı”</b> ve özellikle İstanbul Adliyesi’nde ana güç merkezi haline geldiği iddialarını gündeme taşıyordu.</p>
      <p>
        <b>İşte o paylaşım:</b>
      </p>
      <figure>
        <img src="https://odatv.com/images2/2019_11/2019_11_22/alicanuludag.jpg"/>
      </figure>
      <p>
        <b>Odatv.com</b>
      </p>
      <p><a href="https://twitter.com/share?ref_src=twsrc%5Etfw">Tweet<br/></a><br/>19,266 Bu habere tepkiniz: <br/> </p>
    </article>
  </body>
</html>