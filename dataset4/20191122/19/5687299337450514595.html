<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/z-obozu-rywala-pogon-szczecin-10/75815"/>
    <meta property="og:site_name" content="Legia.Net"/>
    <meta property="article:published_time" content="2019-11-22T19:00:00+00:00"/>
    <meta property="og:title" content="Z obozu rywala – Pogoń Szczecin"/>
    <meta property="og:description" content="W sobotę o godzinie 17:30 Legia Warszawa zagra na wyjeździe z Pogonią Szczecin. Spotkanie odbędzie się w ramach szesnastej kolejki PKO Ekstraklasy. Obecnie stołeczny klub ma na swoim koncie 29 punków, z kolei szczecinianie o jedno „oczko” mniej. Zerknijcie co słychać w obozie rywala przed tym meczem."/>
  </head>
  <body>
    <article>
      <h1>Z obozu rywala – Pogoń Szczecin</h1>
      <address><time datetime="2019-11-22T19:00:00+00:00">22 Nov 2019, 19:00</time> by <a rel="author">Maciej Ziółkowski</a></address>
      <p>
        <b>W sobotę o godzinie 17:30 Legia Warszawa zagra na wyjeździe z Pogonią Szczecin. Spotkanie odbędzie się w ramach szesnastej kolejki PKO Ekstraklasy. Obecnie stołeczny klub ma na swoim koncie 29 punków, z kolei szczecinianie o jedno „oczko” mniej. Zerknijcie co słychać w obozie rywala przed tym meczem.</b>
      </p>
      <p>- Myślę, że gole padną. Oba zespoły chcą wygrać, starają się grać ofensywnie. Nie wejdziemy w ten mecz naiwnie. Statystyki wskazują jasno, że Legia ma aktualnie najlepszą ofensywę - powiedział na konferencji przedmeczowej trener Pogoni, <b>Kosta Runjaić</b>. Sztab rywali nie będzie mógł skorzystać m.in. z <b>Soufiana Benyamina, Mariusza Malca</b> czy <b>Kamila Drygasa</b>. </p>
      <p>Ekipa ze Szczecina zgromadziła do tej pory 28 punktów – o jeden mniej od „Wojskowych”. Pogoń zwyciężyła w ośmiu spotkaniach, przegrała w trzech i zanotowała cztery remisy. W tym momencie, "Portowcy" strzelili siedemnaście goli i raptem dwanaście razy musieli pogodzić się z ich stratą, co jest drugim najlepszym wynikiem w lidze przed tą kolejką. Jedną bramkę mniej stracił <a href="https://legia.net/historia/przeciwnicy/Piast%2520Gliwice">Piast Gliwice</a>. Jeszcze przed przerwą reprezentacyjną, szczecinianie wygrali na wyjeździe z Lechią Gdańsk 1:0 po golu <b>Zvonimira Kozulja</b> w dziewiątej minucie. Najskuteczniejszym zawodnikiem w szeregach przeciwników jest <b>Adam Buksa</b>, autor pięciu trafień. To właśnie on oraz Kozulj „ukąsili” Legię przy Łazienkowskiej na inaugurację bieżących rozgrywek ligowych. Wówczas goście zwyciężyli 2:1, a gola dla naszego zespołu strzelił <b><a href="https://legia.net/historia/zawodnicy/sandro-kulenovic/653">Sandro Kulenović</a></b>, obecnie gracz Dinama Zagrzeb.</p>
      <p>Warto poinformować, iż do tej pory najwięcej kilometrów w jednym spotkaniu, spośród wszystkich piłkarzy w Ekstraklasie, pokonał <b><a href="https://legia.net/historia/zawodnicy/adam-fraczczak/526">Adam Frączczak</a></b>. 32-latek przebiegł 13,28 kilometra przeciwko Lechowi Poznań. W kontekście średniej liczby kilometrów na mecz, Pogoń plasuje się na czwartym miejscu w całym zestawieniu drużyn. Szczecinianie notują około 115,32 kilometra.</p>
      <p>Sporo do powiedzenia w zespole rywali ma Buksa. Rosły napastnik potrafi uderzyć zarówno z lewej jak i prawej nogi oraz głowy. Do tej pory wiele osób pamięta jego piękny rzut wolny z <b><a href="https://legia.net/historia/przeciwnicy/%25C5%2581KS%2520%25C5%2581%25C3%25B3d%25C5%25BA">ŁKS-em</a></b> zakończony trafieniem. Przeciwko Śląskowi potężnie huknął z dalszej odległości i pokonał golkipera. Jest w stanie wziąć ciężar gry na swoje barki, ma ciąg na bramkę i trudno go powstrzymać, gdy pędzi z piłką przy nodze.</p>
      <figure>
        <iframe src="https://www.youtube.com/embed/LRtQHgtNxGg" width="560" height="315" data-service="Youtube" scrolling="no"/>
      </figure>
      <p>Asem w tabeli Runjaicia jest bez wątpienia Kozulj. 26-latek lubi oddawać strzały zza pola karnego, ma soczyste uderzenie, takie, po którym futbolówka nieraz wpadała do siatki. Gdy ofensywny pomocnik umieszczał piłkę w siatce w tym sezonie, jego zespół odnosił zwycięstwa. Tak było w Warszawie z Legią, z Arką w Szczecinie oraz ostatnio z Lechią w Gdańsku. Nie można również zapomnieć o <b>Sebastianie Kowalczyku</b>, który w obecnym sezonie jedenastokrotnie zakładał opaskę kapitańską. 21-latek jest niezwykle waleczny, ambitny i ma łatwość w mijaniu rywali. Choć liczby w tym sezonie nie są jego mocną stroną.</p>
      <p>Szczecinianie stwarzają zagrożenie po stałych fragmentach, gdzie są zdyscyplinowani i mogą zaskoczyć. Legioniści muszą zwrócić uwagę na <b>Srdjana Spiridonovicia</b>, który wykazuje się niezwykłą szybkością, dryblingiem, dzięki czemu robi sporo wiatru w ofensywie. W oczy mogą się rzucać dwie schematyczne akcje w wykonaniu Austriaka. W starciach z Lechią oraz Zagłębiem, Spiridonović otrzymał podanie za plecy obrońców, wpadł w pole karne dwukrotnie schodząc do prawej nogi i wystawiał futbolówkę odpowiednio do Kozulja i Buksy. W pierwszym przypadku gol padł zza „szesnastki”, w drugim – w polu karnym po zagraniu wzdłuż.  </p>
      <p>Parokrotnie, defensywa najbliższego przeciwnika „Wojskowych” zmagała się jednak z niemałymi problemami. O sporym pechu, obrońcy Pogoni mogli mówić w meczu z Górnikiem. Po przypadkowej interwencji jednego z graczy, <b>Igor Angulo</b> umieścił piłkę w bramce z najbliższej odległości.</p>
      <p>
        <b>Transfery</b>
      </p>
      <p>W ostatnim okienku transferowym, działacze Pogoni sprowadzili m.in. Spiridonovicia z greckiego Panioniosu, <b>Damiana Dąbrowskiego </b>z Cracovii czy <b>Benedikta Zecha</b> z SCR Ałtach. Ponadto, granatowo-bordowi ściągnęli definitywnie <b>Igora Łasickiego</b> (SSC Napoli) czy związali się umowami z <b>Michalisem Maniasem</b> (Asteras Tripoli) oraz <b>Dante Stipicą</b> (CSKA Sofia).</p>
      <p>Ekipa z Karłowicza wypożyczyła <b>Adriana Benedyczaka</b> do Chrobrego Głogów, z kolei <b>Hubert Sadowski</b> i <b>Stanisław Wawrzynowicz </b>udali się tymczasowo, odpowiednio do Błękitnych Stargard Szczeciński oraz Legionovii. Nowym zawodnikiem Bruk-Betu został były golkiper Legii, <b>Łukasz Budziłek</b>. Co więcej, kontrakty z Wisłą Kraków podpisali <b>Damian Pawłowski</b> oraz <b>David Niepsuj</b>. Do Yohokamy F. Marinos powędrował <b>Jin Izumisawa</b>, a <b>Tomasz Hołota</b> przeniósł się do pierwszoligowego Zagłębia Sosnowiec.</p>
      <p>
        <b>Byli legioniści</b>
      </p>
      <p>W szeregach „Portowców” występuje w tym momencie jeden piłkarz z przeszłością przy Łazienkowskie. Mowa o Frączczaku. 32-latek swoje pierwsze futbolowe kroki stawiał w Żakach 94 Kołobrzeg, a następnie trafił do klubu Rega-Merida Trzebiatów. Napastnik przeniósł się w sezonie 2006/07 do rezerw Legii. Wystąpił łącznie w pięciu spotkaniach "jedynki". m.in. w półfinale Pucharu Ekstraklasy z Wisłą Kraków. "Wojskowi" zdecydowali się później wypożyczyć go na dwanaście miesięcy do Dolcanu Ząbki. Po tym czasie związał się z Kotwicą Kołobrzeg, a od stycznia 2011 roku jest piłkarzem Pogoni.</p>
    </article>
  </body>
</html>