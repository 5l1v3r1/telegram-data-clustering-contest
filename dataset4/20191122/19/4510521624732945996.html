<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/buzau/tancuri-blindate-vor-traversa-calea-eroilor-buzau-cele-mai-ample-parade-militare-ziua-nationala-1_5dd831875163ec42714c5e6b/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T19:18:33+00:00"/>
    <meta property="og:title" content="Tancuri şi blindate vor traversa Calea Eroilor, din Buzău, la una dintre cele mai ample parade militare de Ziua Naţională"/>
    <meta property="og:description" content="Sute de militari, zeci de vehicule şi aeronave ale armatei vor participa la parada de Ziua Naţională a României, la Buzău. Pe 1 Decembrie, defilarea va avea loc pe Calea Eroilor, iar organizatorii au pregătit buzoienilor care vor participa la sărbătoare mai multe surprize."/>
  </head>
  <body>
    <article>
      <h1>Tancuri şi blindate vor traversa Calea Eroilor, din Buzău, la una dintre cele mai ample parade militare de Ziua Naţională</h1>
      <address><time datetime="2019-11-22T19:18:33+00:00">22 Nov 2019, 19:18</time> by <a rel="author">Iulian Bunila</a></address>
      <h4>Sute de militari, zeci de vehicule şi aeronave ale armatei vor participa la parada de Ziua Naţională a României, la Buzău. Pe 1 Decembrie, defilarea va avea loc pe Calea Eroilor, iar organizatorii au pregătit buzoienilor care vor participa la sărbătoare mai multe surprize.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/buzau/video-povestea-despre-minune-naturii-spatele-bradului-montat-centrul-buzaului-1_5dd829525163ec42714c3349/index.html"/>
      </related>
      <p>Buzoienii sunt invitaţi să sărbătorească împreună cu militarii, Ziua Naţională a României. Sărbătoarea de suflet a tuturor românilor va avea loc pe Calea Eroilor din Buzău, duminică 1 decembrie, începând cu ora 10.00 şi va include o ceremonie militară şi religioasă precum şi defilarea cu personal şi tehnică militară.</p>
      <p>Ceremonia din acest an este organizată de către Garnizoana Buzău în colaborare cu Instituţia Prefectului, Consiliul Judeţean şi Primăria Municipiului Buzău. </p>
      <p>Astfel, aproximativ 600 de militari şi specialişti din Ministerul Apărării Naţionale şi celelalte instituţii din cadrul Sistemului Naţional de Apărare, Ordine Publică şi Siguranţă Naţională, cu peste 70 de mijloace tehnice şi circa 10 aeronave, vor participa la parada militară. </p>
      <p>Buzoienii care vor fi prezenţi la eveniment, vor putea vedea în premieră anumite vehicule şi sisteme din dotarea armatei. </p>
      <p>Este vorba despre maşina de luptă a infanteriei MLI – 84 M – „Jderul”, tancurile TR 85 M 1 „Bizonul”, sistemul de artilerie antiaeriană blindat „GEPARD” aflate în dotarea Brigăzii 282 Blindată „Unirea Principatelor”, precum şi alte echipamente din dotarea marilor unităţi şi unităţi din Garnizoana Buzău</p>
      <p>Pentru buna desfăşurare a ceremoniei militare, Poliţia Municipiului Buzău şi Poliţia Locală vor dispune măsuri pentru asigurarea fluenţei în trafic şi informarea conducătorilor auto asupra restricţiilor rutiere pe arterele către Calea Eroilor, pentru zilele de 28 noiembrie şi 1 decembrie.</p>
      <hr/>
    </article>
  </body>
</html>