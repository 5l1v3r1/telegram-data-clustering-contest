<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/live-a-inceput-votul-la-urne-in-strainatate-primii-votanti-in-noua-zeelanda-australia-si-japonia.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T19:00:51+00:00"/>
    <meta property="og:title" content="Peste 111.000 de români au votat deja în diaspora / GRAFIC Prezența la urne, mai mare decât în primul tur al alegerilor prezidențiale"/>
    <meta property="og:description" content="Românii din străinătate, care au la dispoziție trei zile pentru a vota (vineri, sâmbătă și duminică), au început astăzi să-și exprime opțiunile pentru"/>
  </head>
  <body>
    <article>
      <h1> Peste 111.000 de români au votat deja în diaspora / GRAFIC Prezența la urne, mai mare decât în primul tur al alegerilor prezidențiale </h1>
      <address><time datetime="2019-11-22T19:00:51+00:00">22 Nov 2019, 19:00</time> by <a rel="author">Mihai Roman</a></address>
      <p>Românii din străinătate, care au la dispoziție trei zile pentru a vota (vineri, sâmbătă și duminică), au început astăzi să-și exprime opțiunile pentru turul doi al alegerilor prezidențiale. Prezența la urne este, vineri seara, mai mare decât în turul întâi.</p>
      <p>
        <b>
          <a href="https://prezenta.bec.ro/prezidentiale24112019/abroad-precincts">Urmărește LIVE situația votului pe pagina oficială a Biroului Electoral Central</a>
        </b>
      </p>
      <p><b>Ora 23.00</b> La această oră, peste 111.000 de români din străinătate votaseră pentru alegerile prezidențiale, dintre care 94.000 au mers la secțiile de votare, iar 17.000 au votat prin corespondență. La ora 23 s-au închis și ultimele secții din Europa urmând ca procesul electoral să continue peste noapte în statele din America. În primul tur, după ziua de vineri votaseră 102.000 de electori, dintre care 25.000 prin corespondență</p>
      <p><b>Ora 21.00</b> A fost depășit pragul de 100.000 de votanți. Astfel, la ora 21, erau peste 102.000 de români din străinătate care au votat, cu 7.000 peste numărul înregistrat în turul I vineri, la aceeași oră. Cel mai mare număr de alegători a fost înregistrat la o secție din Bruxelles și una din Chișinău, singurele care au trecut de pragul de 600 de votanți.</p>
      <p><b>Ora 20.30</b> Nivelul prezenței la vot a românilor din străinătate a ajuns la aproape 97.000.</p>
      <p><b>Ora 19.30</b> – Numărul total al votanților din diaspora de apropie de 85.000, dintre care 67.000 la secțiile de votare, iar 17.503 au votat prin corespondență. În turul I, numărul votanților din ziua de vineri, la ora 19.30, era cu 4.000 mai mic.</p>
      <p><b>Ora 18.40</b> – Peste 75.000 de români din diaspora au votat la secțiile din străinătate și prin corespondență.</p>
      <p>În top 5 secții de vot se numără două secții din Chișinău și câte una din Bruxelles, Roma și Londra.</p>
      <p><b>Ora 18.00</b> – Numărul românilor care au votat în diaspora este 68.006, din care 50.503 la secții și 17.503 prin corespondență. Prezența la urne este mai mare decât în turul întâi până la această oră, astfel că a fost recuperată diferența de voturi prin corespondență, în primul tur fiind peste 25.000 de voturi prin corespondență.</p>
      <figure>
        <img src="https://cdn.g4media.ro/wp-content/uploads/2019/11/prezenta-18.png"/>
      </figure>
      <figure>
        <img src="https://cdn.g4media.ro/wp-content/uploads/2019/11/prezenta-18.png"/>
      </figure>
      <p><b>Ora 17.10</b> – S-a ajuns la 60.079 de voturi în diaspora, din care 42.576 la secțiile deschise în străinătate și 17.503 prin corespondență.</p>
      <p><b>Ora 16.50</b> – Procurorul-șef european, Laura Codruța Kovesi, a votat la secția de votare deschisă în Helsinki. În Finlanda au fost organizate trei secții de votare.</p>
      <figure>
        <img src="https://cdn.g4media.ro/wp-content/uploads/2019/11/kovesi-vot.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/kovesi-vot.jpg"/>
      </figure>
      <p><b>Ora 16.30</b> – 36.617 români au votat deja în străinătate. Cele mai multe voturi se înregistrează în două secții din Chișinău, două de la Bruxelles și una de la Roma. Împreună cu cele 17.503 voturi prin corespondență, sunt deja peste 54.000 de voturi din diaspora.</p>
      <p><b>Ora 16.15</b> – În primele 3 ore de la începerea votării, aproape 6.000 de cetățeni români au votat la una dintre cele 142 de secții de votare din Italia, anunță Ambasada României la Roma.</p>
      <figure>
        <img src="https://cdn.g4media.ro/wp-content/uploads/2019/11/vot-diaspora-7.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/vot-diaspora-7.jpg"/>
      </figure>
      <p><b>Ora 15.44</b> – A fost depășit numărul de 30.000 de voturi în diaspora. La primul tur, acest prag a fost atins la ora 16.20.</p>
      <p>În top 5 secții de vot se numără două secții din Chișinău și trei din Bruxelles.</p>
      <figure>
        <img src="https://cdn.g4media.ro/wp-content/uploads/2019/11/prezenta-vot-diaspora-tur-2-vs-tur-1-vineri-1500.png"/>
      </figure>
      <figure>
        <img src="https://cdn.g4media.ro/wp-content/uploads/2019/11/prezenta-vot-diaspora-tur-2-vs-tur-1-vineri-1500.png"/>
      </figure>
      <p><b>Ora 14.32</b> – S-au înregistrat 20.001 voturi în diaspora. Ritmul de votare este similar cu cel din primul tur, când vineri la ora 14.42 se depășea pragul de 20.000 de voturi.</p>
      <p>
        <b>Peste 10.000 de români au votat în diaspora până la ora 13.30. Prezența la urne este la fel ca în primul tur al alegerilor prezidențiale, când la aceeași oră se depășea pragul de zece mii de voturi.</b>
      </p>
      <p>La acestea se adaugă cele peste  17.500 de voturi prin corespondență.</p>
      <figure>
        <img src="https://cdn.g4media.ro/wp-content/uploads/2019/11/vot-diaspora-6.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/vot-diaspora-6.jpg"/>
      </figure>
      <p>În primul tur al alegerilor prezidențiale, s-a înregistrat o participare record a românilor din diaspora la vot. Astfel, 650.159 de români au votat în cele trei zile la secțiile din străinătate, iar 25.189 au votat prin corespondență.</p>
      <p><b>Ora 12.30</b> – Numărul românilor care au votat la secțiile din diaspora a ajuns la 2.121. În jumătate de oră de la începerea votării în Republica Moldova, o secție din Chișinău a ajuns pe primul loc ca prezență.</p>
      <p><b>Ora 12.05</b> – 1.245 de români din diaspora au votat la secțiile deschise în străinătate. Cele mai multe voturi s-au înregistrat la secții din Kandahar, Dubai, Abu Dhabi, Melbourne și Sydney.</p>
      <p>La ora 12.00 s-au deschis și secțiile de votare din Republica Moldova, unde tradițional votează mulți cetățeni români.</p>
      <p>De asemenea, 17.503 de persoane și-au exprimat votul prin corespondență.</p>
      <figure>
        <img src="https://cdn.g4media.ro/wp-content/uploads/2019/11/vot-diaspora4.jpg"/>
      </figure>
      <figure>
        <img src="https://cdn.g4media.ro/wp-content/uploads/2019/11/vot-diaspora4.jpg"/>
      </figure>
      <p><b>Ora 11.00</b> – Un număr de 533 de persoane au votat la secțiile deschise în străinătate pentru turul al doilea al alegerilor prezidențiale.</p>
      <p>Acestea şi-au exprimat dreptul de vot la secţii de votare din Noua Zeelandă, Australia, Afganistan, Emiratele Arabe Unite, Japonia, China, Singapore, Vietnam, Thailanda, Malaezia, Kazahstan, Oman, Filipine, Armenia, Pakistan, Azerbaidjan, Indonezia, India, Uzbekistan, Sri Lanka, Irak, Georgia.</p>
      <p><b>Ora 10.00</b> – Până la această oră au votat 334 de români la secțiile din străinătate. Cei mai mulți au votat la secțiile din Sydney și Melbourne.</p>
      <p>Prima zi de votare s-a încheiat la Auckland, în Noua Zeelandă, cea mai îndepărtată secţie de votare organizată în afara graniţelor României, unde au votat 30 de persoane.</p>
      <p>În primul tur, vineri la ora 10.00 se înregistraseră 345 de voturi în străinătate.</p>
      <p>Votul a început în Noua Zeelandă, Australia, Japonia, China și Singapore, unde până la ora 7.00 (ora României) votaseră 160 de cetățeni.</p>
      <p>La aceștia se adaugă cei 17.503 care au votat deja prin corespondență.</p>
      <p>Finala prezidențialelor e disputată de Klaus Iohannis (PNL) și Viorica Dăncilă (PSD).</p>
      <p>
        <i>Surse foto: Ministerul Afacerilor Externe, Ambasada României în Franța, Ambasada României în Italia, Ambasada României în Finlanda</i>
      </p>
      <p>
        <i>Sursa infografice: Bogdan Goada</i>
      </p>
    </article>
  </body>
</html>