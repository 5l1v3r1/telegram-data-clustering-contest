<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/sviat/srybski-ministyr-s-nova-provokaciia-kym-bylgariia-6102451"/>
    <meta property="og:site_name" content="Vesti"/>
    <meta property="article:published_time" content="2019-11-22T19:49:00+00:00"/>
    <meta property="og:title" content="Сръбски министър с нова провокация към България"/>
    <meta property="og:description" content="„България има своите проблеми и нека си се грижи за тях”, коментира Вулин"/>
  </head>
  <body>
    <article>
      <h1>Сръбски министър с нова провокация към България</h1>
      <h2>„България има своите проблеми и нека си се грижи за тях”, коментира Вулин</h2>
      <address><time datetime="2019-11-22T19:49:00+00:00">22 Nov 2019, 19:49</time> by <a rel="author">Николай Киров</a></address>
      <p>Сръбският министър на отбраната Александър Вулин прояви изключително неуважение към България. Това става само ден след като председателят на парламентарната комисия за Косово Милован Дрецун заяви, че на територията на Сърбия действа голяма мрежа от български разузнавачи.</p>
      <p>„България допуска друг да ѝ избира приятелите и враговете. Сърбия не допуска подобно нещо. Като независима държава Сърбия сама решава за себе си и сама избира приятелите си”, каза Вулин, който се счита за най-близкия министър на президента Александър Вучич.</p>
      <p>Коментарът на министъра на отбраната бе разпространен от държавната новинарска агенция „Танюг”.</p>
      <p>„България има своите проблеми и нека си се грижи за тях”, коментира Вулин днешното изявление на българския вицепремиер Екатерина Захариева, която остро осъди поведението на Дрецун.</p>
      <p>
        <b>
          <a href="https://www.vesti.bg/bulgaria/ekaterina-zaharieva-za-srybskiia-skandal-nelepo-i-neviarno-6102400">Екатерина Захариева за сръбския скандал: Нелепо и невярно</a>
        </b>
      </p>
      <p>Захариева съобщи, че сръбският посланик в София ще бъде извикан по този повод в МВнР.</p>
      <p>Председателят на парламентарната комисия за Косово Милован Дрецун отправи вчера тежки обвинения срещу България по националната телевизия.</p>
      <p>„Искам да ви припомня, че неотдавна аз лично съобщих публично, че в Скопие е сформиран и замаскиран разузнавателен център, където има шпиони от съседните държава като България, Хърватия, Северна Македония... В Сърбия България има изключително мощно разузнавателно присъствие”, обяви Дрецун.</p>
      <p>
        <b>
          <a href="https://www.vesti.bg/bulgaria/strashen-skandal-i-srybski-deputat-napadna-bylgariia-6102379">Страшен скандал и сръбски депутат нападна България</a>
        </b>
      </p>
      <p>Военният министър Александър Вулин бе сред най-близките на семейството на бившия сръбски диктатор Слободан Милошевич. Той бе сред водещите фигури в партията на съпругата на Милошевич Мира Маркович – Югославска левица.</p>
      <p>
        <b>
          <i>Следете ни навсякъде и по всяко време с мобилното приложение на Vesti.bg. Можете да го изтеглите от <a href="https://play.google.com/store/apps/details?id=bg.vesti">Google Play </a>и <a href="https://itunes.apple.com/mk/app/vesti-bg/id495932400">AppStore</a>.</i>
        </b>
      </p>
      <p><b><i>За още любопитни новини от Vesti.bg последвайте страницата ни в <a href="https://www.instagram.com/vesti.bg_/">Instagram</a>.</i></b>   </p>
    </article>
  </body>
</html>