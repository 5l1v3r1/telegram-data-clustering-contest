<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/novyna/pravo/chomu-rozsliduvannya-sprav-majdanu-ne-zupynytsya-navit-yakshho-pidut-slidchi-yurysty"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T19:03:38+00:00"/>
    <meta property="og:title" content="Чому розслідування справ Майдану не зупиниться, навіть якщо підуть слідчі – юристи"/>
    <meta property="og:description" content="Побоювання, що розслідування справ Майдану зупиниться, дещо перебільшені, оскільки прокурори мають змогу продовжити роботу слідчих."/>
  </head>
  <body>
    <article>
      <h1>Чому розслідування справ Майдану не зупиниться, навіть якщо підуть слідчі – юристи</h1>
      <address>
        <time datetime="2019-11-22T19:03:38+00:00">22 Nov 2019, 19:03</time>
      </address>
      <p>
        <b>Адвокатка родичів героїв Небесної сотні Євгенія <a href="https://www.slovoidilo.ua/2019/11/22/novyna/suspilstvo/advokatka-rodyn-heroyiv-nebesnoyi-sotni-oholosyla-holoduvannya">Закревська оголосила голодування</a> через нерозглянуту Верховною радою поправку до законопроекту про ДБР, яка б, на її думку, мала дозволити слідчим у справах Майдану поновити розслідування. Не всі юристи настільки категоричні. Слідство триватиме й надалі і трагедії через те, що у справах Майдану можуть змінитися слідчі, не сталося. Таку думку в коментарі «Слово і Діло» висловив адвокат Андрій Подосінов.</b>
      </p>
      <p>Нагадаємо, розслідуванням кримінальних проваджень, які називають «справи Майдану» займалося управління спеціальних розслідувань ГПУ, яке очолював прокурор Сергій Горбатюк. З 20 листопада 2019 року прокуратура втратила повноваження щодо розслідування кримінальних проваджень, тому управління Горбатюка було розформовано.</p>
      <related>
        <a href="https://www.slovoidilo.ua/2019/11/21/infografika/polityka/rozsliduvaty-pokaraty-huchni-provaleni-obicyanky-shhodo-zlochyniv-majdani"/>
      </related>
      <p>Більшість справ про події на Євромайдані мали передати для розслідування до Держбюро розслідувань, а також Службі безпеки України, Національній поліції і Національному антикорупційному бюро України. У ГПУ повідомляли, що співробітникам управління спеціальних розслідувань запропонували або перейти на роботу до ДБР, щоб і надалі займатися розслідуванням майданівських справ, або після атестації продовжити роботу в ГПУ у новому департаменті процесуального керівництва у справах Майдану.</p>
      <p>Як пояснив Подосінов, згідно з Кримінальним процесуальним кодексом, до складу сторони обвинувачення, яка здійснює розслідування, входять прокурори та слідчі. Досудове розслідування здійснює слідчий, а прокурор є процесуальним керівником у кримінальному провадженні. Слідчий не може без погодження з прокурором проводити низку дій, а саме: звертатися з клопотаннями про проведення обшуків, допуск до документів, обрання запобіжного заходу тощо.</p>
      <p>Водночас прокурор може самостійно проводити слідчі дії, повідомляти про підозру і звертатися до суду із обвинувальним актом. Після того, як прокуратура втратила слідчу функцію, на прокурорів це не вплинуло і вони можуть і надалі залишатися керівниками у досудовому провадженні. Питання у слідчих, зокрема, й тих, що входили до управління спецрозслідувань Горбатюка.</p>
      <p><i>«Зміна органу досудового розслідування на функції прокурорів не впливає. Я не бачу трагедії або проблеми у цій ситуації, оскільки всі процесуальні прокурори залишаються на місці і згідно КПК прокурор має право проводити слідчі дії, в тому числі ухвалювати процесуальні рішення»,</i> – зазначив він.</p>
      <p>Андрій Подосінов зауважив, що коли справи будуть передаватися із Генпрокуратури до ДБР, то певний час буде витрачено на звичайні організаційні моменти, коли томи проваджень потрібно фізично перевезти до іншого приміщення, а також передати речові докази, підписати необхідні акти, описи.</p>
      <p><i>«Тому не виключена деяка затримка. Однак прокурори можуть і далі працювати, тому не думаю, що організаційні питання можуть суттєво вплинути на перебіг слідства. До того ж, після шести років не надто плідного розслідування, чомусь найбільш гостро питання постало саме зараз, коли слідчим треба або пройти тривалий і складний конкурс, щоб перейти до ДБР, або скласти кваліфікаційну комісію та залишитися в прокуратурі, або загалом вийти зі справи»,</i> – зазначив адвокат Подосінов.</p>
      <p>Що стосується поправки до закону про діяльність ДБР, яка б дозволила слідчим, які займалися справами Майдану і добре орієнтуються в матеріалах проваджень, за скороченою процедурою перейти до ДБР, то депутатка від фракції «Слуга народу» Ірина <a href="https://www.slovoidilo.ua/2019/11/22/novyna/suspilstvo/advokatka-rodyn-heroyiv-nebesnoyi-sotni-oholosyla-holoduvannya">Верещук повідомила, що її розгляд запланований на 5 грудня.</a></p>
      <p>На думку експерта з конституційного права Богдана Бондаренка, цю норму було «прописано» безпосередньо під слідчих і це не зовсім правильно з правової точки зору.</p>
      <p><i>«Незалежно від того, як поведе себе парламент, справи Майдану у будь-якому разі будуть розслідувати і далі, нічого катастрофічного не відбувається. Можливо, на місяць-два (слідство – ред.) візьме паузу, поки передадуть матеріали справ до ДБР»,</i> – зазначив Бондаренко.</p>
      <p>Нагадаємо, раніше ми писали, що <a href="https://www.slovoidilo.ua/2019/11/22/novyna/polityka/hpu-nazvaly-kilkist-vyrokiv-zlochynax-majdani">у справах Майдану обвинувальний вирок схвалений стосовно 46 осіб,</a> а підозру повідомлено 445 особам.</p>
      <p>Також «Слово і Діло» подивилось, <a href="https://www.slovoidilo.ua/2019/11/22/infografika/polityka/yakyx-kryminalnyx-provadzhennyax-fihuruvaly-lidery-yevromajdanu">в яких кримінальних провадженнях фігурували лідери Євромайдану.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/pogljad/suspilstvo/poshukax-novyx-idealiv-yak-zminyla-ukrayinu-revolyucziya-hidnosti"/>
        <a href="https://www.slovoidilo.ua/2019/11/21/kolonka/aleksandra-khudiakova/polityka/richnycya-revolyucziyi-hidnosti-chy-aktualni-zaraz-vymohy-majdanu"/>
        <a href="https://www.slovoidilo.ua/2019/09/27/pogljad/polityka/bohdan-azarov-yevromajdan-choho-pryzvede-rozsliduvannya-zmi"/>
      </related>
    </article>
  </body>
</html>