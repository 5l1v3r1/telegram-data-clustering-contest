<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/primaria-capitalei-250-de-blocuri-nu-au-apa-calda-si-caldura-punctele-de-la-capatul-retelei-se-incarca-mai-greu-18607549"/>
    <meta property="og:site_name" content="Gândul"/>
    <meta property="article:published_time" content="2019-11-22T19:38:53+00:00"/>
    <meta property="og:title" content="Primăria Capitalei: 250 de blocuri nu au apă caldă şi căldură. Punctele de la capătul reţelei se încarcă mai greu"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Primăria Capitalei: 250 de blocuri nu au apă caldă şi căldură. Punctele de la capătul reţelei se încarcă mai greu</h1>
      <h2>Primăria Capitalei anunţă că, în acest moment, 250 de blocuri nu beneficiază de apă caldă şi căldură deoarece, odată cu răcirea vremii, a început procesul de încărcare a sistemului, iar punctele termice de la capătul reţelei se încarcă mai greu. Nu e vorba de avarii, subliniază PMB.</h2>
      <address>
        <time datetime="2019-11-22T19:38:53+00:00">22 Nov 2019, 19:38</time>
      </address>
      <p>În acest moment, aproximativ 3% din imobilele racordate la sistemul centralizat de termoficare nu beneficiază de apă caldă şi căldură la parametrii normali. Este vorba despre 250 de blocuri din cele 8.300 de blocuri racordate la RADET, din sectoarele 1, 2, 3 şi 6, anunţă Primăria Capitalei.</p>
      <p>Potrivit municipalităţii, „această situaţie este cauzată de faptul că, odată cu răcirea vremii a început procesul de încărcare a sistemului (operaţiune care nu se putea efectua înainte de perioada de consum), iar punctele termice de la capătul reţelei, adică zonele unde nu mai există CET-uri - Colentina şi Pantelimon - se încarcă mai greu”.</p>
      <p>În aceste zone se pot resimţi fluctuaţii, însă nu este vorba despre avarii.</p>
      <p>Echipele RADET sunt în teren 24 de ore din 24 şi până mâine, 23 noiembrie, situaţia va fi remediată în cel mai scurt timp.</p>
    </article>
  </body>
</html>