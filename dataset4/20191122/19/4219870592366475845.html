<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.299.html:831818-Bivsi-Jeljcinov-savetnik-otkrio-zasto-je-bas-Putin-izabran-za-novog-ruskog-lidera"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T19:41:00+00:00"/>
    <meta property="og:title" content="Bivši Jeljcinov savetnik otkrio zašto je baš Putin izabran za novog ruskog lidera"/>
    <meta property="og:description" content="Bivši ruski predsednik Boris Jeljcin video je u Vladimiru Putinu čoveka koji će nastaviti njegove liberalne reforme"/>
  </head>
  <body>
    <article>
      <h1>Bivši Jeljcinov savetnik otkrio zašto je baš Putin izabran za novog ruskog lidera</h1>
      <address><time datetime="2019-11-22T19:41:00+00:00">22 Nov 2019, 19:41</time> by <a rel="author">Novosti online</a></address>
      <p>
        <b>Bivši ruski predsednik Boris Jeljcin video je u Vladimiru Putinu čoveka koji će nastaviti njegove liberalne reforme</b>
      </p>
      <p>Bivši ruski predsednik Boris Jeljcin video je u Vladimiru Putinu čoveka koji će nastaviti njegove liberalne reforme, rekao je bivši rukovodilac administracije Kremlja Valentin Jumašev.<br/><br/>„Za Jeljcina je bilo važno to što je Putin iz druge generacije, jer se zemlja nije smela ostaviti onima koji su upravljali tokom Sovjetskog Saveza“, rekao je Jumašev tokom javnog intervjua u „Jeljcin centru“ u Jekaterinburgu.<br/><br/>Valentin Jumašev, inače oženjen Jeljcinovom kćerkom Tatjanom, istakao je da je Jeljcinu bio važan karakter naslednika i da je u Putinu video čoveka koji je utemeljen i koji će moći da donosi ispravne odluke, kao i da nastavi liberalne reforme.<br/><br/>Jumašev je objasnio da je Jeljcin podneo ostavku pola godine pre redovnih predsedničkih izbora, da bi „Putinu dao foru protiv Primakova i Luškova, da bi imao mogućnost da sa većom garancijom pobedi na izborima“.<br/>Žestok tajming pred doček nove 2000. godine<br/><br/>On je, takođe, ispričao kako su Boris Jeljcin i Vladimir Putin snimali novogodišnje obraćanje za 2000. godinu, i to 31. decembra.<br/><br/>Prema njegovim rečima, Jeljcin je tradicionalno snimio obraćanje Rusima nekoliko dana uoči Nove godine, ali je na kraju snimanja ustao i rekao snimateljima da je snimanje bilo loše i da je potrebno ponoviti ga 31. decembra.<br/><br/>„Svi dolaze 31. decembra u sedam časova ujutru. U tom momentu samo četiri čoveka znaju šta će se dogoditi: Vološin — šef predsedničke administracije, budući predsednik države Putin, Tatjana Borisovna, Jeljcinova kćerka, i ja“, ispričao je Jumašev.<br/><br/>On je dodao da je snimateljska grupa koja je snimala Jeljcinovo obraćanje bila zaključana u sobi dok šef države nije objavio da podnosi ostavku i dok kasetu sa snimkom Jumašev, zajedno sa Konstantinom Ernstom, nije odvezao u „Ostankino“.<br/><br/>„Imali smo veoma žestok tajming tog dana. Putin je snimio obraćanje, ako se ne varam, 14 ili 15 časova nakon svog sastanka sa bezbednjacima, a zatim je ono objavljeno“, rekao je Jumašev.<br/><br/>Valentin Jumašev je rukovodio administracijom prvog predsednika u periodu od 11. marta 1997. do 7. decembra 1998. godine.<br/><br/>Jeljcin je na čelo Rusije došao 1991. godine. Pet godina kasnije ponovo je izabran za drugi mandat, a ostavku je podneo 31. decembra 1999. godine.<br/><br/>Vršilac dužnosti šefa države postao je premijer Vladimir Putin, a 26. marta 2000. godine Putin je pobedio na predsedničkim izborima u prvom krugu, sa 52,94 odsto glasova.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.299.html:826049-Putin-osvaja-Afriku-Ekonomija-kljuc-za-sirenje-ruskog-uticaja"/>
        <a href="http://www.novosti.rs/vesti/planeta.299.html:825709-Medvedev-je-druzeljubiv-Putin-staromodni-nacionalista-Kameron-u-memoarima-priznao-i-da-se-toliko-napio-votke-u-Kremlju-da-nije-mogao-da-odrzi-zdravicu"/>
        <a href="http://www.novosti.rs/vesti/planeta.299.html:825704-Putin-se-sastao-sa-Erdoganom-Situacija-u-Siriji-je-kriticna"/>
        <a href="http://www.novosti.rs/vesti/planeta.299.html:824289-U-Saudijskoj-Arabiji-carski-docek-za-Putina"/>
        <a href="http://www.novosti.rs/vesti/planeta.299.html:823062-Tramp-nije-cestitao-rodjendan-Putinu-evo-cija-jos-cestitka-nije-stigla-u-Kremlj"/>
        <a href="http://www.novosti.rs/vesti/naslovna/teme/teme.97.html:tema-170-Putin-u-Beogradu"/>
      </related>
    </article>
  </body>
</html>