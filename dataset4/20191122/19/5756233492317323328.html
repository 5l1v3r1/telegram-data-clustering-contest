<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622815/%D8%B3%D9%88%D8%B4%D8%A7-%D9%85%DA%A9%D8%A7%D9%86%DB%8C-%D9%85%D9%82%D8%A7%D8%A8%D9%84-%D9%87%D9%88%D8%A7%D8%AF%D8%A7%D8%B1%D8%A7%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%AD%D8%B1%D9%81%DB%8C-%D8%A8%D8%B1%D8%A7%DB%8C-%DA%AF%D9%81%D8%AA%D9%86-%D9%86%D8%AF%D8%A7%D8%B1%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T19:31:00+00:00"/>
    <meta property="og:title" content="سوشا مکانی: مقابل هواداران پرسپولیس حرفی برای گفتن ندارم"/>
    <meta property="og:description" content="دروازه‌بان تیم فوتبال نفت مسجد سلیمان گفت: برخی‌ها به دنبال این بودند که برای من حاشیه‌سازی کنند اما خوشبختانه موفق نشدند."/>
  </head>
  <body>
    <article>
      <h1>سوشا مکانی: مقابل هواداران پرسپولیس حرفی برای گفتن ندارم</h1>
      <address>
        <time datetime="2019-11-22T19:31:00+00:00">22 Nov 2019, 19:31</time>
      </address>
      <p>
        <i>دروازه‌بان تیم فوتبال نفت مسجد سلیمان گفت: برخی‌ها به دنبال این بودند که برای من حاشیه‌سازی کنند اما خوشبختانه موفق نشدند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سوشا مکانی پس از پیروزی یک بر صفر تیم فوتبال نفت مسجد سلیمان برابر پرسپولیس از هفته یازدهم لیگ برتر اظهار داشت: من مقابل هواداران پرسپولیس، حرفی برای گفتن ندارم. آنها در سال‌های گذشته من را مورد لطف قرار می‌دادند و من هم برای آنها آرزوی موفقیت می‌کنم.</p>
      <p>وی تأکید کرد: خیلی‌ها به دنبال این بودند تا قبل از این دیدار برای من حاشیه‌سازی کنند تا من نتوانم مقابل پرسپولیس عملکرد خوبی داشته باشم اما خوشبختانه آنها به هدفشان نرسیدند و من توانستم نمایش قابل قبولی داشته باشم. حتی زمانی که در تیم پرسپولیس بودم، عده‌ای به دنبال این بودند که من را از این باشگاه دور کنند، نمی‌دانم هدفشان چه بود اما چون می‌دانستند که من از لحاظ روحی و روانی حساس هستم، به دنبال این بودند که از این مسئله سوء استفاده کنند؛ خوشحالم که با آرامش به کارم ادامه دهم و اجازه نمی‌دهم حاشیه‌ها بر من غلبه کند.</p>
      <p>دروازه‌بان تیم فوتبال نفت مسجد سلیمان گفت: زمانی که در تیم پرسپولیس بودم، حتی اسم من می‌آمد. برخی از من متنفر بودند و هیچ‌وقت معنی این کار آنها را نفهمیدم، چون هدفم این بود که در پرسپولیس موفق باشم.</p>
      <p>وی در پاسخ به این پرسش که شما در مقابل سپاهان هم نمایش قابل قبولی داشتید؟ بیان کرد: من دروازه‌بان نفت هستم، باید تمام تلاش خود را انجام دهم تا تیمم در پایان بازی موفق باشد و تمام هدفم این است که بتوانم نمایش قابل قبولی در مقابل مردم مسجد سلیمان داشته باشم.</p>
      <p>مکانی در پاسخ به این پرسش که آیا حضور در خارج از کشور توانسته بر تجربیات شما بیفزاید؟ گفت: حضور در اروپا بی‌تأثیر نبوده، من تجربیات زیادی کسب کردم و امیدوارم بتوانم از این تجربیات در لیگ برتر استفاده کنم.</p>
    </article>
  </body>
</html>