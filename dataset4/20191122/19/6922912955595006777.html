<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/i-maria-mpoutina-dektike-tin-protasi-na-ergasti-stin-epitropi-an8ropinon-dikeomaton"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T19:07:53+00:00"/>
    <meta property="og:title" content="Η Μαρία Μπούτινα δέχτηκε την πρόταση να εργαστεί στην επιτροπή ανθρωπίνων δικαιωμάτων"/>
    <meta property="og:description" content="Η επίτροπος ανθρωπίνων δικαιωμάτων της Ρωσίας, Τατιάνα Μοσκάλκοβα, ανακοίνωσε την Παρασκευή ότι το γραφείο της θα προσλάβει τη Μαρία Μπούτινα, τη Ρωσίδα που πρόσφατα απελάθηκε από τις ΗΠΑ, όπου είχε καταδικαστεί για κατασκοπεία."/>
  </head>
  <body>
    <article>
      <h1>Η Μαρία Μπούτινα δέχτηκε την πρόταση να εργαστεί στην επιτροπή ανθρωπίνων δικαιωμάτων</h1>
      <address>
        <time datetime="2019-11-22T19:07:53+00:00">22 Nov 2019, 19:07</time>
      </address>
      <p>Η επίτροπος ανθρωπίνων δικαιωμάτων της Ρωσίας, Τατιάνα Μοσκάλκοβα, ανακοίνωσε την Παρασκευή ότι το γραφείο της θα προσλάβει τη Μαρία Μπούτινα, τη Ρωσίδα που πρόσφατα απελάθηκε από τις ΗΠΑ, όπου είχε καταδικαστεί για κατασκοπεία.</p>
      <p>Η Μπούτινα θα είναι αρμόδια να στηρίζει Ρώσους πολίτες που αντιμετωπίζουν δύσκολες καταστάσεις στο εξωτερικό.</p>
      <p>«Ναι, δέχτηκε την πρόταση» (να εργαστεί στην επιτροπή), είπε η Μοσκάλκοβα. «Πιστεύω ότι λαμβάνοντας υπόψη τις δικές της κοινωνικές εμπειρίες, τον ζήλο της να εργαστεί σε αυτόν τομέα, θα μπορέσουμε να δημιουργήσουμε έναν πρόσθετο μηχανισμό που θα περιλαμβάνει ακτιβιστές σε δημόσιους οργανισμούς, επιστήμονες και όλους εκείνους που ενδιαφέρονται προσωπικά για τέτοια ζητήματα», συνέχισε, εξηγώντας ότι η ομάδα στην οποία θα ενταχθεί η Μπούτινα θα στηρίζει τους συγγενείς, θα συντάσσει επιστολές, θα οργανώνει στρογγυλά τραπέζια και θα εκδίδει ανακοινώσεις Τύπου για τους Ρώσους πολίτες που κρατούνται ή κατηγορούνται στο εξωτερικό.</p>
      <p>Η 30χρονη Μαρία Μπούτινα κατηγορήθηκε για συνωμοσία και χαρακτηρίστηκε «ξένη πράκτορας» στις ΗΠΑ. Με βάση τη συμφωνία που έκανε πέρυσι με τις αμερικανικές εισαγγελικές Αρχές, δήλωσε ένοχη για συνωμοσία με στόχο να παραβιάσει την αμερικανική νομοθεσία περί ξένων πρακτόρων που δραστηριοποιούνται στη χώρα και καταδικάστηκε σε φυλάκιση 18 μηνών. Τον περασμένο μήνα, αφού εξέτισε την ποινή της, απελάθηκε στη Ρωσία.</p>
      <p>Πηγή: ΑΠΕ</p>
    </article>
  </body>
</html>