<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Sporty-zimowe/311229909-Skoki-w-Wisle-Nikt-sie-nie-spieszyl.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T19:42:00+00:00"/>
    <meta property="og:title" content="Skoki w Wiśle: Nikt się nie spieszył"/>
    <meta property="og:description" content="Zwycięzcą pierwszych kwalifikacji PŚ 2019/2020 został Niemiec Karl Geiger. Najlepszy z Polaków był Dawid Kubacki – siódmy, z trzynastu do niedzielnego konkursu awansowało ośmiu."/>
  </head>
  <body>
    <article>
      <h1>Skoki w Wiśle: Nikt się nie spieszył</h1>
      <address><time datetime="2019-11-22T19:42:00+00:00">22 Nov 2019, 19:42</time> by <a rel="author">Krzysztof Rawa</a></address>
      <p>
        <b>Zwycięzcą pierwszych kwalifikacji PŚ 2019/2020 został Niemiec Karl Geiger. Najlepszy z Polaków był Dawid Kubacki – siódmy, z trzynastu do niedzielnego konkursu awansowało ośmiu.</b>
      </p>
      <p>Początek Pucharu Świata na skoczni Adama Małysza w Wiśle-Malince przebiegał w umiarkowanym chłodzie, przy zmiennych wiatrach, bez opadów. Można śmiało powtarzać: jak niemal zawsze. Skocznia wyglądała pięknie, błyszczała z dala, z bliska także, tym bardziej, że bezśnieżne tło dawało mocny kontrast.</p>
      <p>Skoki też ładnie wyglądały, choć fajerwerków nie było: Geiger doskonale wykorzystał mocny podmuch wiatru pod narty, poleciał zdecydowanie najdalej 133 m), nie musiał nawet lądować z telemarkiem, by wyraźnie prowadzić, wkrótce zaś – wygrać kwalifikacje przed Killianem Peierem i Danielem Huberem.</p>
      <p>Przedtem i potem takiego szczęścia nie miał już nikt. Wiatr kręcił, belka startowa jeździła w górę i w dół, zeskok, choć pracowicie udeptany, bywał trochę nierówny, więc kwalifikacje się dłużyły, tym bardziej, że kilku skoczków upadło i trzeba było zadbać o ich zdrowie. Były też pierwsze dyskwalifikacje, jedna dotknęła Pawła Wąska, który miał nieregulaminowe, bo nieco za duże, buty.</p>
      <p>Powiedzieć po dwóch seriach treningowych (najlepiej skakał w nich Stefan Kraft) i jednej kwalifikacyjnej, jaki będzie układ sił podczas tej zimy, nikt się nie kwapił. Trwało bowiem rozpoznanie sił, także własnych. Pierwsze wnioski nie są odkrywcze: mocni pozostali mocni, pierwszą dziesiątkę tworzą wyłącznie skoczkowie z nacji, które znaczą od lat najwięcej.</p>
      <p>Nikt się nie spieszył z brawurowym ujawnianiem formy – to zdanie dotyczy także poszerzonej reprezentacji Polski. Dawid Kubacki – siódmy, Kamil Stoch – 11., Jakub Wolny – 19., Piotr Żyła – 21. – ta czwórka skoczyła po prostu porządnie i, zgodnie z przewidywaniami, stanie w sobotę na starcie konkursu drużynowego. Pozostali, którzy awansowali to Maciej Kot, Stefan Hula, Paweł Wąsek i Aleksander Zniszczoł.</p>
      <p>Klemens Murańka był 51., minął się z konkursem pucharowym o pół punktu, choć skoczył o 2 metry dalej od 50. Mackenzie Boyd-Clowesa, taki urok przeliczników siły wiatru. Wśród tych, którzy także nie przeskoczyli pierwszego progu kwalifikacji byli Roman Koudelka, Noriaki Kasai i Michael Hayboeck.</p>
      <p>Konkurs indywidualny zacznie się w niedzielę o 11.30, na sobotę przewidziano konkurs drużynowy. Powinien być ciekawy, gdyż żadna reprezentacja jeszcze nie wybiła się wiele ponad pozostałe. Początek o 16.00.</p>
      <p><b>&gt; PŚ w Wiśle (HS-134). Kwalifikacje: </b>1. K. Geiger (Niemcy) 138,6 pkt. (133 m); 2. K. Peier (Szwajcaria) 132,8 (125,5); 3. D. Huber (Austria) 128,0 (122); 4. R. Kobayashi (Japonia) 127,6 (118,5); 5. R. Johansson (Norwegia) 127,4 (121); 6. S. Leyhe (Niemcy) 126,9 (126,5); 7. P. Prevc (Słowenia) 126,0 (125) i<b> D. Kubacki (Polska) 126,0 (123);</b> 9. T. Zajc (Słowenia) 124,9 (121,5); 10. P. Aschenwald (Austria) 124,3 (119,5);...<b>11. K. Stoch 122,9 (117); 19. J. Wolny 114,9 (116,5); 21. P. Żyła 113,0 (113,5); 26. M. Kot 107,5 (115,5); 28. S. Hula 106,9 (116); 41. P. Wąsek 98,5 (113); 46. A. Zniszczoł (wszyscy Polska) 95,2 (109,5).</b></p>
    </article>
  </body>
</html>