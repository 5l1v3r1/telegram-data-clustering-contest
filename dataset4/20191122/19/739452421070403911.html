<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/22/nemecku-starostku-dohnali-k-rezignacii-vyhrazky-stupencov-krajinej-pravice/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-22T19:06:01+00:00"/>
    <meta property="og:title" content="Nemeckú starostku dohnali k rezignácii vyhrážky stúpencov krajnej pravice"/>
    <meta property="og:description" content="Starostka východonemeckej obce Arnsdorf sa rozhodla odstúpiť zo svojho postu pre vyhrážky, ktoré dostávala od prívržencov krajnej pravice. S odvolaním sa na nemecké médiá o tom v piatok informovala agentúra AP. Starostka Martina Angermannová požiadala o predčasný odchod do dôchodku. Obec Arnsdorf leží neďaleko Drážďan a má zhruba 5000 obyvateľov...."/>
  </head>
  <body>
    <article>
      <h1>Nemeckú starostku dohnali k rezignácii vyhrážky stúpencov krajnej pravice</h1>
      <address><time datetime="2019-11-22T19:06:01+00:00">22 Nov 2019, 19:06</time> by <a rel="author">TASR</a></address>
      <p>
        <b>Starostka východonemeckej obce Arnsdorf sa rozhodla odstúpiť zo svojho postu pre vyhrážky, ktoré dostávala od prívržencov krajnej pravice. S odvolaním sa na nemecké médiá o tom v piatok informovala agentúra AP.</b>
      </p>
      <p>Starostka Martina Angermannová požiadala o predčasný odchod do dôchodku. Obec Arnsdorf leží neďaleko Drážďan a má zhruba 5000 obyvateľov. Na titulky médií sa dostala v roku 2016, keď v nej štyria muži priviazali k stromu utečenca.</p>
      <p>Starostka Angermannová zo Sociálnodemokratickej strany Nemecka (SPD) tento čin opakovane odsúdila, vďaka čomu sa stala terčom vyhrážok. Od februára tohto roku je práceneschopná.</p>
      <p>Nemecká ministerka spravodlivosti Christine Lambrechtová, ktorá je Angermannovej straníckou kolegyňou v SPD, prejavila so starostkou Arnsdorfu spolupatričnosť a varovala pred ohrozením nemeckej demokracie.</p>
      <p>Lambrechtová dodala, že spolková vláda plánuje posilniť zákony trestajúce zločiny z nenávisti a krajne pravicový extrémizmus.</p>
    </article>
  </body>
</html>