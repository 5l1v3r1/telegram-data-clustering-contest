<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kosmos-nea/1561037/tourkia-temahise-kai-perase-apo-ti-mihani-tou-kima-ti-suzugo-tou-sokarei-o-drastis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T19:40:00+00:00"/>
    <meta property="og:title" content="Τουρκία: Τεμάχισε και πέρασε από τη μηχανή του κιμά τη σύζυγο του - Σοκάρει ο δράστης"/>
    <meta property="og:description" content="«Πάγωσε» το δικαστήριο από τη λεπτομερή περιγραφή"/>
  </head>
  <body>
    <article>
      <h1>Τουρκία: Τεμάχισε και πέρασε από τη μηχανή του κιμά τη σύζυγο του - Σοκάρει ο δράστης</h1>
      <address>
        <time datetime="2019-11-22T19:40:00+00:00">22 Nov 2019, 19:40</time>
      </address>
      <p>
        <b>«Πάγωσε» το δικαστήριο από τη λεπτομερή περιγραφή</b>
      </p>
      <p>Να «παγώσει» έκανε το δικαστήριο η λεπτομερής περιγραφή του Τούρκου Μουσταφά Ερτούρκογλου, ο οποίος - τον περασμένο Νοέμβριο - τεμάχισε και πέρασε από μηχανή κιμά την εν διαστάσει σύζυγό του Τζεμιλέ Ερτούρκογλου.</p>
      <p>Με απόλυτη ψυχραιμία ανέφερε στο δικαστήριο όλες τις λεπτομέρειες, υποστηρίζοντας ότι η σύζυγός του τον απάτησε, στη συνέχεια την κάλεσε στο σπίτι με την ευκαιρία της επετείου του γάμου τους για να της δώσει δώρο, της έκοψε τον λαιμό με μαχαίρι, την τεμάχισε και την έριξε σε μηχανή του κιμά. Ένα μέρος του πτώματος το έριξε στα σκουπίδια και άλλο το έθαψε στο κοιμητήριο της πόλης, όπως είπε.</p>
      <p>Ο δικαστής δήλωσε πως και εκείνος ενοχλήθηκε από αυτά που άκουσε, ενώ η αδελφή του θύματος είπε πως ζητά να επιβληθεί η πιο βαριά ποινή στον δράστη.</p>
      <p>Φίλη της Τζεμιλέ κατέθεσε ότι η άτυχη γυναίκα ήθελε να χωρίσει επειδή ο σύζυγός της ασκούσε βία εναντίον της, αλλά και λόγω χρεών. Στη δίκη συμμετείχαν 40 γυναίκες δικηγόροι, εκπροσωπώντας δικηγορικά γραφεία που στηρίζουν τα δικαιώματα γυναικών.</p>
      <p>Η σημερινή ακροαματική διαδικασία κράτησε τέσσερις ώρες και θα συνεχιστεί στις 4 Δεκεμβρίου.</p>
      <p>Πηγή: ΚΥΠΕ</p>
    </article>
  </body>
</html>