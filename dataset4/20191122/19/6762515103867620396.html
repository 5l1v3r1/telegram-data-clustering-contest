<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/skoki-narciarskie-puchar-swiata-wisla-relacja-i-wynik-kwalifikacji/8lnfc9b"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T19:03:46+00:00"/>
    <meta property="og:title" content="W Wiśle nie było bezpiecznie. Kwalifikacje przebrnęło 8 Polaków"/>
    <meta property="og:description" content="Niemiec Karl Geiger wygrał kwalifikacje do niedzielnego konkursu Pucharu Świata skoków narciarskich w Wiśle, pierwszego indywidualnego w sezonie 2019/20 Pucharu Świata. Do zawodów awansowało ośmiu reprezentantów Polski, a pięciu odpadło."/>
  </head>
  <body>
    <article>
      <h1>W Wiśle nie było bezpiecznie. Kwalifikacje przebrnęło 8 Polaków</h1>
      <address><time datetime="2019-11-22T19:03:46+00:00">22 Nov 2019, 19:03</time> by <a rel="author">Kamil Wolnicki, Michał Chmielewski</a></address>
      <p>
        <b>
          <b>Niemiec Karl Geiger wygrał kwalifikacje do niedzielnego konkursu Pucharu Świata skoków narciarskich w Wiśle, pierwszego indywidualnego w sezonie 2019/20 Pucharu Świata. Do zawodów awansowało ośmiu reprezentantów Polski, a pięciu odpadło.</b>
        </b>
      </p>
      <p>
        <a href="https://plebiscyt.przegladsportowy.pl/">Kamil Stoch czy Dawid Kubacki? Głosuj na swojego faworyta w 85. Plebiscycie „Przeglądu Sportowego” &gt;&gt;</a>
      </p>
      <p>Polscy skoczkowie nieźle zaczęli sezon, ale w sobotniej drużynówce i w konkursie indywidualnym dzień później liczymy na więcej.</p>
      <p>Trener przekazał nam, żebyśmy uważali przy lądowaniu – mówili po kolei właściwie wszyscy polscy skoczkowie po serii kwalifikacyjnej otwierającej sezon Pucharu Świata w Wiśle. Na obiekcie imienia Adama Małysza tę ostrożność było widać. Ostatecznie do konkursu zakwalifikowało się ośmiu Biało-Czerwonych. Pięciu było zbyt „ostrożnych” i niedzielne zawody obejrzy w roli kibiców. Jeden z nich, Tomasz Pilch, skończył nawet jako zdyskwalifikowany, bo miał... pół centymetra za długie buty. Odpadła głownie młodzież oraz Klemens Murańka, o którym ostatnio dużo mówiło się, bo podobno odzyskuje formę. Cóż, na to trzeba będzie poczekać. Nie zawiedli za to ci, na których. kibice, których znowu pojawił się spory tłum na skocznie, liczą najbardziej. Kwalifikacje wygrał Niemiec Karl Geiger, a najlepszy ze skoczków z kady Michala Doležala był siódmy Dawid Kubacki. Tuż za pierwszą dziesiątką skończył Kamil Stoch, Jakub Wolny zajął 19. miejsce, a Maciej Kot – 26. W niedzielnym konkursie wystąpią też Stefan Hula (28.), Paweł Wąsek (41.) i Aleksander Zniszczoł (46.).</p>
      <related>
        <a href="http://onet.tv/s/przegladsportowy/michal-dolezal-w-skokach-brakowalo-nam-luzu-stac-nas-na-wiecej/8srf6f"/>
      </related>
      <p>Inna sprawa, że założenie Doležala było słuszne, bo skocznia, choć wyglądała na lepiej przygotowaną niż przed rokiem, łatwa nie była. Wielu zawodników pierwszy raz w tym sezonie zobaczyła śnieg, do tego sztuczny. O ile na początku był dość twardy i równy to później powstały koleiny. Efekt to kilka upadków w seriach próbnych i kwalifikacyjnej.</p>
      <p>Liderzy polskiej kadry mogli się jednak uśmiechać. Stoch, który przed rokiem w Wiśle ledwie dostał się do konkursu, bo zajął 48. miejsce, tym razem nie odstawał od czołówki. Sam zresztą przyznał, że Wisła to właściwie prolog, a prawdziwa zima zaczyna się za tydzień w Laponii. Chodziło oczywiście o prawdziwy śnieg, którego na północy Finlandii nie brakuje. Z drugiej strony, trzykrotny mistrz olimpijski nie ukrywał, że cieszy się startem rywalizacji. – W końcu przyszedł czas na porządną robotę i cieszę się, że tu jestem. Fajnie w końcu poczuć „białe” pod nartami i cieszę się z tego, co na ten moment mam i pokazałem. Po piątku dowiedziałem się, że wszystko u mnie w porządku, ale też, że nie ma w skokach nic za darmo. Czuję się naprawdę nieźle i skoki jak na pierwszy dzień były solidne – mówił pod skocznią Stoch. – Było może trochę napięcia związanego ze śniegiem na skoczni, z pierwszym startem i tak dalej, ale proszę was – rano Michal dowalił nam taki trening, że trudno było po nim o perfekcję! Oczywiście żartuję, to normalna sprawa, że o tej porze jeszcze mocniej pracujemy, ale czuć to potem na skoczni. Nie ma się czym przejmować. Robimy to jednak po to, by później nie zabrakło sił – dodał. Być może ze zmęczenia wynikały inne problemy Kamila, ale o tym będziemy mogli przekonać się później. Podczas letnich przygotowań lider kadry pracował dużo nad poprawą prędkości na progu, ale w piątek odstawał od najlepszych pod tym względem. W serii kwalifikacyjnej Stoch wybijał się z prędkością 86,7 km/h, a Geiger był o 0,8 s szybszy, a szósty Stephan Leyhe o ponad km/s. Pytanie jak będzie w kolejnych startach, kiedy stawka zacznie rosnąć.</p>
      <p>To nastąpi już w sobotę, gdy skoczkowie będą walczyli w drużynówce. Tuż po konkursie Doležal zdecydował, że ten konkurs zacznie Żyła, po nim ruszy Wolny, trzeci będzie Stoch, a w ostatniej kolejce powalczy Kubacki. Cel to podium. Inaczej zresztą być nie może, bo Polacy to zdobywcy Pucharu Narodów w ostatnim sezonie, a w dwóch ostatnich latach w Wiśle zajmowali kolejno drugie i pierwsze miejsca. – Na pewno groźni będą Norwegowie – analizował po kwalifikacjach Adam Małysz. – Widać, że mają za sobą sporo skoków na śniegu, chociaż... często się przewracali – dodał „Orzeł z Wisły”. Mocnych będzie jednak więcej. Widać, że po przeciętnym lecie obudzili się Niemcy, a trener Stefan Horngacher ma pewnie dodatkową motywację. Austriacki szkoleniowiec po trzech latach pracy z ogromnymi sukcesami w Polsce, przeniósł się do Niemców. Do Polaków wciąż go ciągnie, bo często można było go zobaczyć na wieży dyskutującego z polskim sztabem (Doležal był jego asystentem), ale w sobotę sentymentów nie będzie. Bardzo solidnie prezentowali się Austriacy, a kto wie, czy Słoweńców nie pociągnie Peter Prevc, który w dwóch treningach skakał bardzo dobrze, a w kwalifikacjach też był niezły.</p>
      <p>Gwiazda sezonu 2015/16, gdy w wielkim stylu zdobył Kryształową Kulę wraca do formy i pewnie liczy na sukces w niedzielę, kiedy przed południem rozpocznie się konkurs indywidualny. Tam powinniśmy też widzieć w czołówce dominatora ostatniego sezonu Ryoyu Kobayashiego, który w piątek był czwarty, ale lista kandydatów do tego, aby odegrać czołowe role w zawodach, jest bardzo długa. Są tam też oczywiście Polacy.</p>
    </article>
  </body>
</html>