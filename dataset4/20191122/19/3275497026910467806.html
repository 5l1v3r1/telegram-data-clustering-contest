<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zoomit.ir/2019/11/22/342641/zoomit-and-users-matters/"/>
    <meta property="og:site_name" content="زومیت"/>
    <meta property="article:published_time" content="2019-11-22T19:11:00+00:00"/>
    <meta property="og:title" content="در باب این روزهای زومیت و کاربران"/>
    <meta property="og:description" content="هفته‌ی بدون اینترنت برای بسیاری از مردم و کسب‌و‌کارها، مشکلات مختلفی را ایجاد کرد و زومیت نیز از این قاعده مستثنی نبود. زومیت برای ادامه فعالیت خود به همکاری شما نیاز دارد."/>
  </head>
  <body>
    <article>
      <h1>در باب این روزهای زومیت و کاربران</h1>
      <address><time datetime="2019-11-22T19:11:00+00:00">22 Nov 2019, 19:11</time> by <a rel="author" href="http://www.zoomit.ir/user/masoud-yousefnejad/" target="_blank">مسعود یوسف نژاد</a></address>
      <p>هفته‌ی بدون اینترنت برای بسیاری از مردم و کسب‌و‌کارها، مشکلات مختلفی را ایجاد کرد و زومیت نیز از این قاعده مستثنی نبود. زومیت برای ادامه فعالیت خود به همکاری شما نیاز دارد.</p>
      <hr/>
      <p>در عصر ارتباطات زندگی می‌کنیم؛ زمانی‌که به کمک <b>شبکه‌ی جهانی اینترنت</b>، دسترسی به اطلاعات در هر زمینه‌ای به‌راحتی انجام می‌شود؛ دورانی که یوتیوب شبیه به دانشگاهی جامع عمل می‌کند و می‌توان در آن در هر زمینه‌ای چه تخصصی، چه عمومی ویدئو تماشا کرد؛ عصری که در آن موتورهای جست‌وجو، در کسری از  ثانیه، اطلاعات مورد نیاز را در اختیارتان قرار می‌دهند. برای درک بهتر این ابزارها و اهمیت اینترنت کافی است ۲۰ یا ۳۰ سال پیش را تصور کنید؛ چطور به اطلاعات دسترسی پیدا می‌کردیم، برای یافتن پاسخ یک پرسش چه کار می‌کردیم و این امور چقدر زمان و انرژی نیاز داشت؟  </p>
      <p>روزهایی که در هفته‌ی پیش بر ما گذشت از جنبه‌های مختلف عجیب، متفاوت و ترسناک بود! قطعی کامل ارتباط به شبکه‌ی جهانی در عصر دیجیتال مسئله‌‌ای جدی و بحرانی است؛ مسئله‌ای که به‌نظر می‌رسد برخی از مسئولان از پیامدها و عواقب آن چندان مطلع نیستند. از آنجایی که مباحث، سیاسی و اجتماعی خارج از حوزه‌ی فعالیت زومیت است و ما تخصصی دراین‌زمینه نداریم به آن‌ها وارد نمی‌شویم، اما آیا می‌توان حوزه‌ی فناوری ارتباطات و اطلاعات را که به‌گفته‌ی مسئولان جزو معدود حوزه‌های کشور به‌‌شمار می‌آید که حتی پس از اعمال تحریم‌ها، همچنان رو به‌رشد است، بدون اتصال به اینترنت متصور شد؟ رشدی که طی چند روز گذشته با سدی بزرگ متوقف شد.</p>
      <p>طی چند روز گذشته تحریریه‌ی زومیت همچون کسب و کارهای دیگر، درگیر مسائل مختلفی شد که ما را از <b>رسالت اصلی</b> خود که اطلاع‌رسانی، تحلیل و بررسی مسائل مرتبط با شاخه‌های تحت پوشش زومیت است، دور کرد. دسترسی اعضای تحریریه‌ی زومیت به شبکه‌ی جهانی قطع شد و پس از چندین ساعت پیگیری و درخواست از نهاد‌های ذی‌ربط در کنار روش‌های پیچیده و بسیار کند، تحت نظارت به اینترنت دسترسی پیدا کردیم تا بتوانیم اخبار و رویدادهای حوزه‌ی فناوری را پوشش دهیم. این دسترسی نیز پایدار و همیشگی نبود. ارتباط بین اعضای تحریریه که بسیاری از آن‌‌ها حضور فیزیکی در دفتر زومیت ندارند، تقریبا قطع شد و تماس تلفنی، پیامک و پیام‌رسان‌های داخلی را برای رفع نیاز‌های همیشگی خود به‌کار بردیم. اما ناتوانی هریک از پلتفرم‌های یادشده منجر به بهم‌ریختگی تیم تحریریه‌ و کاهش قابل‌توجه عملکرد آن‌ها شد تا برای ساده‌ترین امور روزانه‌ی زومیت نیز با چالشی جدی مواجه باشیم. در شرایطی که همه در تلاش بودیم تا متوجه شویم چه اتفاقی رخ داده، رفع مشکلات چه زمانی محقق می‌شود و چطور باید از دنیای خارج از کشور مطلع شد، متوجه حضور پررنگ شما کاربران همیشگی زومیت در<b> بخش نظرات</b> شدیم که به دلیل قطعی دسترسی به پیام‌رسان‌ها و شبکه‌های اجتماعی از بخش دیدگاه‌های زومیت برای ارتباط با یکدیگر استفاده می‌کنید. </p>
      <p>زومیت تجربه‌ی حجم بالای دیدگاه را در موضوعات خاصی مانند <a href="https://www.zoomit.ir/2019/5/21/336127/huawei-p30-campaign/">این مسابقه</a> با<b> ۲۰ هزار دیدگاه</b> را داشت، اما تا پیش از این بیشتر دیدگاه‌ها مربوط به خود مقاله بودند و کنترل و مدیریت آن‌ها ساده‌ بود. در کنار چالش‌های گسترده برای ادامه‌ی عملکرد زومیت در چنین شرایط خاصی که انرژی بسیار زیادی را طلب می‌کند، آنچه طی این چند روز به‌صورت شبانه‌روزی تحریریه زومیت را درگیر خود کرده حجم بالای دیدگاه‌هایی است که عموما به مقاله هیچ ارتباطی ندارند. با وجود مغایر بودن بسیاری از کامنت‌ها با قوانین سایت، زومیت به‌دلیل شرایط خاص پیش آمده تصمیم به انتشار آن‌ها تا حد ممکن گرفت تا کاربران در تعامل بیشتری با یکدیگر باشند.</p>
      <p>اما مغایرت برخی کامنت‌ها با قوانین کشور چالش‌های گسترده‌ای برای زومیت ایجاد کرد و انتشار آن‌ها در همان روز اول مورد توجه مسئولان ارگان‌های مختلف نظارتی کشور قرار گرفت و به موجب آن زومیت برای دقایقی از دسترس خارج شد و تذکرات جدی دریافت کرد. ما در این شرایط دو راه بیشتر نداشتیم یا به‌طور کامل بخش نظرات را غیرفعال کنیم یا نظرات را پیش از انتشار مطالعه کنیم. ما راه دوم را انتخاب کردیم تا راه ارتباطی شما کاربران عزیز مسدود نشود. البته این موضوع منجر به مطالعه‌ی روزانه بیش از ۵ هزار دیدگاه شما کاربران عزیز شد. <b>بزرگ‌ترین دارایی زومیت،‌ شما کاربران هستید</b> و وظیفه‌ی خود می‌دانیم که پذیرای نظرات شما باشیم، اما از آنجایی که تعداد نظرات در حال افزایش است و انرژی تیم زومیت رو به کاهش، از شما کاربران عزیز خواهش می‌کنیم با همکاری بیشتر با زومیت شرایط را برای بهبود بخش دیدگاه‌ها مهیا کنید تا در روند آن نیز خللی وارد نشود. خواهشمندیم در ارسال دیدگاه‌های خود، موارد زیر را در نظر بگیرید:</p>
      <ul>
        <li><b>در انتقادات و دیدگاه‌های خود از عبارات توهین‌آمیز استفاده نکنند</b>. نقد حاوی این عبارت هرگز تأثیرگذار نخواهد بود. در حال حاضر، بهترین زمان برای انتقاد کردن است؛ زیرا همان‌طور که شما کاربران فهیم نیز حتما متوجه‌ شده‌اید، برخی از مسئولان کشور بر این باور هستند که نیاز کاربران در شبکه‌ی داخلی و بدون نیاز به اتصال به شبکه‌ی جهانی رفع می‌شود و به‌دنبال قطع همیشگی اتصال به شبکه‌ی جهانی هستند. ما طی این چند روز سخت در تلاش بودیم تا ابعاد فاجعه‌بار این تصمیم را در قالب مقالات مختلف به گوش مسئولان برسانیم. از <a href="http://www.zoomit.ir/2019/11/20/342590/internet-shudown-effect-on-career-life/">شما کاربران نیز خواستیم تا مشکلاتی را که برایتان به وجود آمده است</a>، اعلام کنید تا بتوانیم به پشتوانه آن‌ها،‌ گزارش‌های مفصل‌تری تهیه کنیم و به گوش تصمیم‌گیرندگان برسانیم. <b>شک نکنید که نقد صحیح و ارائه‌ی اطلاعات درست می‌تواند در اتخاذ چنین تصمیمی تأثیرگذار باشد</b>. پس لطفا به زومیت کمک کنید تا از تمامِ ابعادِ تأثیر قطعی اینترنت بر زندگی و کسب‌و‌کار شما آگاه شود و به کمک شما این تصمیم را نقد با پشتوانه علمی کند. </li>
        <li>هرچند بر کسی پوشیده نیست که روش‌های دور زدن سایت‌های فیلترشده در بین اقشار مختلف جامعه به‌صورت گسترده استفاده می‌شود، اما <b>زومیت اجازه‌ی انتشار دیدگاه‌هایی را ندارد که در آن‌‌ها روش‌های دور زدن فیلترینگ یا اتصال به شبکه‌ی جهانی ارائه شده است</b>. </li>
        <li>برخی از کاربران تصور می‌کنند که اگر حروفِ عبارات حساس را به‌صورت از هم گسسته در دیدگاه خود بنویسند، دیدگاه آن‌ها منتشر می‌شود. متاسفانه از آنجایی که اصلاح یا مطالعه این کلمات برای ما زمان‌بر است، دیدگاه‌های حاوی این عبارت را منتشر نمی‌کنیم. </li>
        <li><b>از ارسال مکرر دیدگاه خود پرهیز کنید</b>، باتوجه به حجم بسیار زیاد دیدگاه‌های در صف تأیید، ممکن است، مطالعه و تأیید دیدگاه شما زمان‌بر باشد. ارسال مکرر یک دیدگاه به روش‌های مختلف تنها زمان ما را هدر می‌دهد.</li>
        <li>وجود <b>توهین در بخش دیدگاه‌ها یکی از خطوط قرمز اصلی زومیت است</b>. خواهشمندیم این موضوع را رعایت کنید و همواره با رعایت احترام نظرات و دیدگاه‌های خود را ارسال کنید.</li>
        <li>خواهشمندیم پیش از ارسال دیدگاه خود <b>قوانین و مقررات بخش نظرات زومیت را مطالعه کنید</b> تا با فعالیت در چارچوب آن، شرایط را برای بهبود این بخش فراهم کنید.</li>
        <li>لطفا در صورت وجود مشکل در دیدگاهی خاص و مغایرت آن با قوانین زومیت، <b>دیدگاه مورد نظر را گزارش </b>کنید.</li>
      </ul>
      <p>از آنجایی که ما توان محدودی برای مطالعه دیدگاه‌های ارزشمند شما کاربران عزیز داریم، لطفا با درنظرگرفتن موارد بالا تلاش کنید تا دیدگاه‌ها و انتقادات خود را در قالب صحیح و محترمانه ارسال کنید تا بدون مشکل بتوانیم آن‌ها را منتشر کنیم. همچنین در نظر داشته باشید که زومیت رسانه‌‌ای کاملا خصوصی و مستقل است و مطالب منتشر شده در آن تحت فشار یا به درخواست هیچ سازمانی تهیه نمی‌شوند.</p>
      <p>در نهایت از حضور شما عزیزان کمال تشکر را داریم و بابت تأخیر انتشار برخی از دیدگاه‌ها از شما پوزش می‌طلبیم و امیدواریم آینده‌ی روشن‌تر و بهتری پیش‌روی ایرانیان باشد.</p>
      <h3>بیشتر بخوانید:</h3>
      <p>
        <a href="http://www.zoomit.ir/2019/10/20/341570/13th-anniversary-press-conference-irancell-liveblog/">پوشش زنده متنی زومیت از نشست خبری سیزدهمین سالروز راه‌اندازی شبکه تلفن همراه ایرانسل [تمام شد] </a>
        <a href="http://www.zoomit.ir/2019/8/28/339641/zoomit-top-supporter-elecomp-98/">انتخاب زومیت به‌عنوان یکی از سه رسانه فعال در پوشش‌ الکامپ ۲۵ </a>
        <a href="http://www.zoomit.ir/2019/8/28/339640/zoomit-9th-birthday/">زومیت ۹ ساله شد </a>
        <a href="http://www.zoomit.ir/2019/7/23/338357/zoomit-logo-changed/">تغییر لوگوی زومیت، آغازی بر تحولات </a>
        <a href="http://www.zoomit.ir/2019/7/16/338146/zoomit-elecomp-1398-game/">مسابقه زومیت در الکامپ ۹۸ [لیست افراد برنده اضافه شد]</a>
      </p>
      <hr/>
      <p>منبع <a href="https://www.zoomit.ir/">زومیت</a></p>
    </article>
  </body>
</html>