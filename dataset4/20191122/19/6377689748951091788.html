<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/high/1574449620-volodymyr-sharan-kazhu-boiku-pankiv-u-m-yach-zihrav-yake-vyluchennia-a-vin-zachekai-shche-ye-druhyi-taim.html"/>
    <meta property="og:site_name" content="Footboom.com"/>
    <meta property="article:published_time" content="2019-11-22T19:07:00+00:00"/>
    <meta property="og:title" content="Володимир Шаран: &quot;Кажу Бойку: &quot;Паньків у м’яч зіграв, яке вилучення&quot;, а він: &quot;Зачекай, ще є другий тайм&quot;"/>
    <meta property="og:description" content="Головний тренер &quot;Олександрії&quot; Володимир Шаран в інтерв’ю офіційному сайту клубу прокоментував поточну ситуацію щодо командних результатів."/>
  </head>
  <body>
    <article>
      <h1>Володимир Шаран: "Кажу Бойку: "Паньків у м’яч зіграв, яке вилучення", а він: "Зачекай, ще є другий тайм"</h1>
      <address>
        <time datetime="2019-11-22T19:07:00+00:00">22 Nov 2019, 19:07</time>
      </address>
      <p>Головний тренер "Олександрії" <b>Володимир Шаран</b> в інтерв’ю офіційному сайту клубу прокоментував поточну ситуацію щодо командних результатів.</p>
      <p>
        <b>- Давайте спочатку про хороше. Команда розпочала друге коло з позитивними результатами, достатньо якісно відігравши на трьох фронтах. Незважаючи на такий щільний графік, завдяки чому вдається отримувати позитивні результати?</b>
      </p>
      <p>- Я думаю, що матчі в Лізі Європи додали нам сил і наснаги. Міжнародні матчі – це прекрасна можливість перевірити всі складові сучасного футболу: ігрова дисципліна, бійцівський дух, організація гри, індивідуальна майстерність. Та й в матчах з "Шахтарем" та "Динамо" ми зіграли непогано, хоча і мінімально поступилися киянам. В грі з "Шахтарем" зіграли внічию, відібравши вперше у нинішньому чемпіонаті очки у лідера, і це додало нам більше впевненості в своїх силах. Коли психологічний стан на хорошому рівні, значно легше витримувати фізичні навантаження, які були протягом цього періоду. І звичайно спрацьовує той факт, що фундамент, який був закладений в літку, зараз позначається на якості гри команди. Я вважаю, що хлопці дуже серйозно віднеслись до своєї роботи і це дає результат.</p>
      <p>
        <b>- В нинішньому році попереду ще шість матчів, чи всі здорові?</b>
      </p>
      <p>- Так, окрім Артема Сітала всі здорові і більшість гравців готові грати в основному складі. Дуже приємно що зростає якість гри у молодих футболістів.</p>
      <p>- <b>Не можемо додати ложку дьогтю в бочку з медом. Ваша реакція на вчорашнє рішення контрольно-дисциплінарного комітету?</b></p>
      <p>- Звичайно, моя провина є: не стримував емоцій. Я, як тренер, неправильно повів себе в деяких моментах, але і вилучення Юрія Паньківа, який зіграв в м’яч, а не в суперника; і ті слова, які я почув від арбітра матчу Сергія Бойка в перерві (ці слова КДК чомусь не врахувала), коли я звернувся до нього зі словами: "Сергій, що ви робите, там же не було вилучення у Паньківа, він же зіграв в м’яч, всі бачили". Бойко мені відповів: " Зачекай, ще другий тайм є. Ще подивишся що буде у другому таймі". Як після таких слів можна бути спокійним і керувати командою? У другому таймі капітан "Олімпіка" Дмитро Гришко зриває атаку. Я вимагаю від арбітра дати жовту цьому гравцю. Бойко підбігає і показує жовту картку мені. Четвертий арбітр, який був поруч із нами, каже: "Дай ще жовту і Гришку". Бойко розвертається і дає жовту Гришку. Я не знаю, про що це говорить, може у нас з цим арбітром якісь особисті стосунки? Це просто вже не перший момент із цим рефері. Я дуже добре пам’ятаю, коли в матчі проти "Чорноморця" Бойко на рівному місці, коли Сітало в боротьбі наступив опоненту на ногу, відразу показав Артему червону карту. Я думаю, що в подальшому, якщо Сергій Бойко буде обслуговувати матчі "Олександрії", ми ще не раз побачимо цю неприязнь до команди і до мене особисто. Так, мені дуже неприємно, що я буду пропускати два наступні матчі в чемпіонаті. Я надіявся на один, але, моя провина лише в тому, що я не стримував емоцій проти цього арбітра. Що стосується Юрія Паньківа, добре, що він пропустить лише одну гру, бо міг би пропустити і дві. В комітеті сказали, що там була небезпечна гра з боку голкіпера. Хоча було видно, що Юрій не попав в гравця. Так, був підкат, але Паньків грав у м’яч.</p>
      <p>- <b>Давайте поговоримо про дві наступні зустрічі. Вони дуже серйозні і відповідальні. Це завтрашня гра із "Зорею" та 28 листопада гра з "Вольфсбургом" в Лізі Європи. Як команда готується до цих поєдинків?</b></p>
      <p>- Команда готується у звичному режимі. Були хороші навантаження протягом тренувальних днів. Провели один товариський матч -більше учбова гра– змішаними складам з дублерами. Трішки підкачала погода: сильно похолодало і є невеличкі проблеми з якістю футбольних полів, тому що вони замерзають потроху. А так, в принципі, все нормально, готуємось. Настрій непоганий, президент клубу Сергій Кузьменко нас підтримує. В цьому плані ми готуємось, все нормально. А потім, за два дні, вилітаємо до Львова на гру з "Вольфсбургом". Слідом матчі проти "Десни" і "Ворскли". Ігри теж непрості, але головне, щоб всі наші гравці були в обоймі, щоб ламати голову кого ставити в основний склад. Я думаю, що ми рухаємося в правильному напрямку.</p>
      <related>
        <h4>Читайте также:</h4>
        <a href="https://www.footboom.com/foreign/europa_league/1573200140-aleksandr-golovko-takiye-kambeki-kak-u-aleksandrii-dayut-polozhitelnyy-zarjad.html"/>
        <a href="https://www.footboom.com/ukrainian/high/1574405976-sergey-yashhenko-s-tribun-sharan-igru-eshhe-luchshe-uvidit.html"/>
      </related>
    </article>
  </body>
</html>