<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/spain/zidan-s-iznenadvasht-komentar-za-izcepkata-na-garet-bejl-s-uels-1408899.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-22T19:33:00+00:00"/>
    <meta property="og:title" content="Зидан с изненадващ коментар за изцепката на Гарет Бейл с Уелс"/>
    <meta property="og:description" content="Старши треньорът на Реал Мадрид Зинедин Зидан защити Гарет Бейл от критиките, които уелсецът получи след решението си да отпразнува класирането на тима за Евро 2020 със знаме, което предположи, че клубът не е основен негов приоритет Припомняме, че Бейл празнуваше с флаг, гласящ следното: „Уелс"/>
  </head>
  <body>
    <article>
      <h1>Зидан с изненадващ коментар за изцепката на Гарет Бейл с Уелс</h1>
      <address><time datetime="2019-11-22T19:33:00+00:00">22 Nov 2019, 19:33</time> by <a rel="author">Sportlive.bg</a></address>
      <p>Старши треньорът на Реал Мадрид <b><a href="https://www.sportlive.bg/tags/4321">Зинедин Зидан</a></b> защити <b><a href="https://www.sportlive.bg/tags/7204">Гарет Бейл</a></b> от критиките, които уелсецът получи след решението си да отпразнува класирането на тима за Евро 2020 със знаме, което предположи, че клубът не е основен негов приоритет.</p>
      <p>Припомняме, че Бейл празнуваше с флаг, гласящ следното: „Уелс. Голф. Мадрид. В този ред“, след като „червените дяволи“ си гарантираха участие на второ последователно Европейско първенство по-рано тази седмица. Нападателят изпитва затруднения с това да спечели критиците на своя страна, след като пристигна в Испания през 2013, въпреки че допринесе за четири триумфа в Шампионска лига в този период. Докато ситуацията със знамето изглеждаше по-скоро хумористична, медиите в испанската столица приеха по-сериозно нещата, обвинявайки играча, взет за 85 млн. паунда преди шест години, в липсата на уважение към клуба.</p>
      <p>„Доста се говореше за този случай в последно време, но ние трябва да се фокусираме върху футбола. За мен е важно да видя какво ще покаже той на терена, не ме интересува какво е направил. Вярвам, че той може да направи отново разликата в наша полза. Той е важен играч, когато е здрав – показвал го е преди, ще го покаже отново“, започна Зизу. Реал, втори в испанската Ла Лига, приема у дома Реал Сосиедад на „Сантяго Бернабеу“ в събота и Зидан призова привържениците на Кралския клуб да подкрепят Бейл, вместо да го освиркват.</p>
      <p>Уелсецът не е играл за „белите“ от 5 октомври поради контузия. „Когато видите какво е дали той за клуба и феновете, тези, които подкрепят отбора и идват на стадиона, може да разберете, че той е един от нас и привържениците трябва да са зад него“, завърши френският специалист. Реал няма да може да разчита на Лукас Васкес за двубоя с баските, след като играчът счупи пръст на крака след изпусната гира по време на тренировка в четвъртък. <b><a href="https://www.sportlive.bg/worldfootball/spain/Nedopustimo-Bejl-se-izgavri-s-Real-Madrid-i-s-legenda-na-kluba-(SNIMKI)-1407987.html">"Гаврата" на Бейл, която взриви испанските медии, вижте в тази статия</a></b>! </p>
      <related>
        <h4>Още по темата</h4>
        <a href="https://www.sportlive.bg/worldfootball/spain/Shte-se-zavyrne-li-Bejl-na-%E2%80%9EBernabeu%E2%80%9C-1408793.html"/>
        <a href="https://www.sportlive.bg/worldfootball/spain/Marca-Zidan-shte-ignorira-provokaciqta-na-Bejl-1408161.html"/>
        <a href="https://www.sportlive.bg/worldfootball/worldfootballother/Bejl-s-bezcenen-syvet-kym-mladite-zvezdi-na-Uels-predi-sydbonosniq-mach-1407614.html"/>
        <a href="https://www.sportlive.bg/worldfootball/worldfootballother/Garet-Bejl-e-po-razvylnuvan-kogato-igrae-za-Uels-otkolkoto-za-Real-Madrid-1406621.html"/>
        <a href="https://www.sportlive.bg/worldfootball/spain/Zidan-vse-pak-shte-nakazhe-Bejl-za-Uels-Golf-Madrid-1408472.html"/>
      </related>
    </article>
  </body>
</html>