<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hwupgrade.it/news/sicurezza-software/un-messaggio-contro-il-cyberbullismo-da-trend-micro_85664.html"/>
    <meta property="og:site_name" content="Hardware Upgrade"/>
    <meta property="article:published_time" content="2019-11-22T19:01:01+00:00"/>
    <meta property="og:title" content="Un messaggio contro il cyberbullismo da Trend Micro"/>
    <meta property="og:description" content="L'azienda che opera nell'ambito della sicurezza ha dato il via a una campagna digitale di security awareness strutturata su una serie di videopillole che supportano i minori nell’adozione di pratiche corrette di navigazione internet e utilizzo dei social media"/>
  </head>
  <body>
    <article>
      <h1>Un messaggio contro il cyberbullismo da Trend Micro</h1>
      <address><time datetime="2019-11-22T19:01:01+00:00">22 Nov 2019, 19:01</time> by <a rel="author">Rosario Grasso</a></address>
      <p>
        <b>L'azienda che opera nell'ambito della sicurezza ha dato il via a una campagna digitale di security awareness strutturata su una serie di videopillole che supportano i minori nell’adozione di pratiche corrette di navigazione internet e utilizzo dei social media</b>
      </p>
      <p>Sensibilizzare i minori sui <b>rischi</b> a cui sono sottoposti con l'esposizione a <b>internet</b> e ai <b>social media</b> moderni. È l'obiettivo della nuova campagna di <b>security awareness</b> di <b>Trend Micro</b>, azienda con molti anni di esperienza nel settore della sicurezza. <b>Cyber Bullismo, fake news, condivisione di immagini o video non appropriati</b>, sono alcuni temi affrontati dalla nuova campagna digitale strutturata intorno a video pillole.</p>
      <p>L'iniziativa è stata presentata con un evento dedicato svoltosi a Milano, che ha visto fra gli ospiti <b>Giammaria De Paulis</b>, Componente Gruppo di Lavoro “Non perdiamoci di vist@” <b>UNICEF Italia</b>.</p>
      <p>Dedicata ai minori e ai genitori come audience primarie, la campagna digitale ha l’obiettivo di mostrare quali sono le <b>pratiche corrette di navigazione e di utilizzo del web</b> da adottare, per utilizzare in maniera consapevole internet, i social media e, più in generale, i moderni dispositivi tecnologici.</p>
      <figure>
        <img src="https://www.hwupgrade.it/immagini/trendmicrocyberbullismo_720.jpg"/>
      </figure>
      <p>La campagna è stata intitolata <i>“Conta fino a 3!”</i> e si articola in <b>5 video pillole</b> realizzate come animazione da noti <b>graphic novelist</b>. I protagonisti sono due bambini, <b>Alice e Tommy</b>, che mentre utilizzano un dispositivo tecnologico nelle varie attività del proprio quotidiano, si trovano davanti a un bivio che potrebbe condurli a una situazione di pericolo. Una voce fuori campo avvisa di “Contare fino a 3” e riflettere, prima di scegliere come comportarsi, e di rivolgersi anche a un adulto ogni volta che si ha un dubbio.</p>
      <p>Perché alla fine, ed è il messaggio della campagna, quello che conta davvero è parlare e discutere di queste situazioni, per riuscire a gestirle nella maniera corretta.</p>
      <p>È possibile visionare i video su <a href="https://www.youtube.com/results?search_query=%23TrendMicro4Kids">YouTube</a>. Sono 5 e sono basati su questi temi: informazioni condivise via chat, materiale e fotografie che circolano in rete, conversazioni in chat, gaming online e cyberbullismo.</p>
      <figure>
        <iframe src="https://www.youtube.com/embed/9vUQwlbYO_0" width="600" height="338" data-service="Youtube" scrolling="no"/>
      </figure>
      <p><i>“Oggi l’età media in cui un bambino riceve il suo primo smartphone si sta abbassando sempre di più”</i> afferma <b>Lisa Dolcini</b>, Responsabile Marketing e Comunicazione Trend Micro. <i>“I bambini interagiscono sempre prima con gli strumenti digitali, per questo è fondamentale insegnare loro come utilizzarli, per evitare che li adoperino nel modo sbagliato, che si rendano protagonisti o diventino vittime degli episodi sbagliati. Trend Micro è in prima linea in questa attività di formazione, per noi è fondamentale far crescere i cittadini digitali del futuro, perché non ci si protegge dalle minacce IT solo con le soluzioni, ma soprattutto con la consapevolezza”</i>.</p>
      <figure>
        <iframe src="https://www.youtube.com/embed/TtlZezPpiMc" width="600" height="338" data-service="Youtube" scrolling="no"/>
      </figure>
      <p>La campagna “Conta fino a 3!” si inserisce all’interno del progetto globale di volontariato di Trend Micro, <a href="https://www.trendmicro.com/it_it/initiative-education/internet-safety-kids-families.html">Internet Safety For Kids And Family</a>, che l’azienda promuove in tutto il mondo per fornire ai ragazzi, alle famiglie e agli insegnanti gli strumenti necessari per essere <b>cittadini digitali consapevoli</b>, utilizzare in modo informato la rete Internet e renderla un luogo sicuro per i minori, proteggendoli dai rischi e dalle minacce a cui possono andare incontro durante la navigazione. In Italia, Trend Micro partecipa attivamente a incontri formativi contro il cyber bullismo nelle scuole.</p>
    </article>
  </body>
</html>