<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-trump-yovanovych-portret/30287277.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T19:24:45+00:00"/>
    <meta property="og:title" content="Трамп заявив, що Йованович відмовлялась вішати його портрет у посольстві в Києві"/>
    <meta property="og:description" content="Президент США Донадьд Трамп заявив, що колишня посол США в Україні Марі Йованович щонайменше протягом року відмовлялась вішати офіційний портрет президента у посольстві США в Києві. Про це повідомляє"/>
  </head>
  <body>
    <article>
      <h1>Трамп заявив, що Йованович відмовлялась вішати його портрет у посольстві в Києві</h1>
      <address>
        <time datetime="2019-11-22T19:24:45+00:00">22 Nov 2019, 19:24</time>
      </address>
      <p>Президент США Донадьд Трамп заявив, що колишня посол США в Україні Марі Йованович щонайменше протягом року відмовлялась вішати офіційний портрет президента у посольстві США в Києві. Про це повідомляє «<a href="https://ukrainian.voanews.com/a/portrety-prezydenta-posolstvo/5177408.html">Голос Америки</a>» з посиланням на інтерв’ю Трампа телеканалові Fox News.</p>
      <p>«Вона – не янгол», – сказав Трамп, – Ця посол, про яку говорять, що вона така чудова, не хотіла вішати мій портрет в посольстві. Вона не хотіла його вішати».</p>
      <p>Американський президент також додав, що йому не подобалось «багато із того, що вона робила».</p>
      <p>Представник юридичної команди Йованович <a href="https://www.cbsnews.com/news/trump-claims-marie-yovanovitch-refused-to-hang-portrait-in-embassy-in-ukraine/">сказав </a>CBS, що посольство повісило портрети Трампа, віце-президента Майка Пенса а також Держсекретаря США Майка Помпео «щойно вони надійшли з Вашингтона».</p>
      <p>Про те, що відбувались затримки з доставкою портретів президента США Дональда Трампа та віце-президента Майка Пенса для демонстрації на території будівель федерального уряду США, в 2017 році <a href="https://www.washingtonpost.com/politics/after-nine-months-federal-offices-are-still-waiting-to-hang-trumps-picture/2017/09/11/b36025c0-94b5-11e7-aace-04b862b2b3f3_story.html">писав </a>The Washington Post. Видання пов’язувало затримку з тим, що Трамп та Пенс на той час не провели офіційні фотосесії для відповідних портретів.</p>
      <p>Трамп неодноразово критикував роботу звільненої ним у травні 2019 року з посади посла в Україні Марі Йованович.</p>
      <p>Днями Йованович <a href="https://www.radiosvoboda.org/a/news-yovanovych-nazvala-zaliakuvanniam-tvity-trampa-pid-chas-slukhann-u-kongresi/30274464.html">назвала залякуванням твіти</a>, які розміщував Трамп у той час, як вона давала свідчення у під час відкритих слухань у Палаті представників американського Конгресу у справі про його можливий імпічмент. Минулого місяця на закритих слуханнях Йованович <a href="https://www.radiosvoboda.org/a/news-us-stenohrama-svidchen-yovanovych/30253629.html">стверджувала</a>, що президент США Дональд Трамп чинив тиск на Державний департамент, щоб її звільнили з посади.</p>
    </article>
  </body>
</html>