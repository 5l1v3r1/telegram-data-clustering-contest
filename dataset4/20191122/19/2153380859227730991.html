<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/stin-alexandroypoli-poy-oi-ipa-tha-ftiaxoyn-basi-oi-rosoi-anoixan-proxeneio-binteo-foto"/>
    <meta property="og:site_name" content="The Pressroom"/>
    <meta property="article:published_time" content="2019-11-22T19:32:05+00:00"/>
    <meta property="og:title" content="Στην Αλεξανδρούπολη που οι ΗΠΑ θα φτιάξουν βάση, οι Ρώσοι άνοιξαν Προξενείο (ΒΙΝΤΕΟ-ΦΩΤΟ)"/>
    <meta property="og:description" content="Δεν έχει περάσει πολύς καιρός αφότου οριστικοποιήθηκε η νέα συμφωνία για τις αμερικάνικες βάσεις στην Ελλάδα, που μεταξύ άλλων προβλέπει την στρατιωτικοποίηση ενός τμήματος του λιμανιού της Αλεξανδρούπολης και τη χρήση του από το αμερικανικό Ναυτικό. Σήμερα έγινε γνωστό ότι η Ρωσία άνοιξε Επίτιμο Προξενείο στην Αλεξανδρούπολη που θα εξυπηρετεί ολόκληρη την Ανατολική Μακεδονία και Θράκη. Επίτιμος Πρόξενος θα είναι ο κ. Κωνσταντίνος Παλακίδης. Στις 12.30 μετά το μεσημέρι, πραγματοποιήθηκε ο αγιασμός και τα εγκαίνια των γραφείων του Επίτιμου Προξενείου, στη συμβολή των οδων Λεωφ. Δημοκρατίας με Ψαρρών, παρουσία του νέου Επίτιμου Προξένου, Κωνσταντίνου Παλακίδη και του Πρέσβη της Ρωσικής Ομοσπονδίας στην Ελληνική Δημοκρατία, Αντρέι Μάσλοβ."/>
  </head>
  <body>
    <article>
      <h1>Στην Αλεξανδρούπολη που οι ΗΠΑ θα φτιάξουν βάση, οι Ρώσοι άνοιξαν Προξενείο (ΒΙΝΤΕΟ-ΦΩΤΟ)</h1>
      <address>
        <time datetime="2019-11-22T19:32:05+00:00">22 Nov 2019, 19:32</time>
      </address>
      <p>
        <b>Δεν έχει περάσει πολύς καιρός αφότου οριστικοποιήθηκε η νέα συμφωνία για τις αμερικάνικες βάσεις στην Ελλάδα, που μεταξύ άλλων προβλέπει την στρατιωτικοποίηση ενός τμήματος του λιμανιού της Αλεξανδρούπολης και τη χρήση του από το αμερικανικό Ναυτικό. Σήμερα έγινε γνωστό ότι η Ρωσία άνοιξε Επίτιμο Προξενείο στην Αλεξανδρούπολη που θα εξυπηρετεί ολόκληρη την Ανατολική Μακεδονία και Θράκη. Επίτιμος Πρόξενος θα είναι ο κ. Κωνσταντίνος Παλακίδης.</b>
      </p>
      <p>Στις 12.30 μετά το μεσημέρι, πραγματοποιήθηκε ο αγιασμός και τα εγκαίνια των γραφείων του Επίτιμου Προξενείου, στη συμβολή των οδων Λεωφ. Δημοκρατίας με Ψαρρών, παρουσία του νέου Επίτιμου Προξένου, Κωνσταντίνου Παλακίδη και του Πρέσβη της Ρωσικής Ομοσπονδίας στην Ελληνική Δημοκρατία, Αντρέι Μάσλοβ.</p>
      <figure>
        <iframe data-src="https://twitter.com/SputnikEllada/status/1197860926957006848?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο κ. Παλακίδης που τον περασμένο Σεπτέμβριο έλαβε το προξενικό δίπλωμα και το εκτελεστικό έγγραφο από τις ελληνικές και ρωσικές Αρχές, σήμερα παρέλαβε από τον κ. Μάσλοβ την ταυτότητα του επίτιμου προξένου σε μια λαμπρή τελετή σε ξενοδοχείο της Αλεξανδρούπολης παρουσία πολλών φορέων της περιοχής.</p>
      <p>Στην ομιλία του ο κ. Μάσλοβ τόνισε ότι μετά από σχεδόν έναν αιώνα, η Ρωσία ανοίγει ξανά προξενείο (σ.σ. επίτιμο) στην Αλεξανδρούπολη και αναφερθηκε στους ιστορικούς δεσμούς που έχει η Ρωσία με την Αλεξανδρούπολη. Έκανε μάλιστα αναδρομή στην ιστορία, θυμίζοντας ότι οι Ρώσοι απελευθέρωσαν την πόλη από τον τουρκικό ζυγό, ενώ θύμισε ότι Ρώσοι μηχανικοί έκαναν τη ρυμοτομία της Αλεξανδρούπολης, ενώ αναφέρθηκε και στο μνημείο πεσόντων Ρώσων στρατιωτών που υπάρχει στο προαύλειο του ναού του Αγίου Νικολάου. Περαιτέρω, ο κ. Μάσλοβ μίλησε για την κοινή λαμπρή ιστορία μεταξύ των δύο λαών, αλλά και για την προοπτική της ανάπτυξης των σχέσεων Ελλάδας και Ρωσίας.</p>
      <figure>
        <iframe data-src="https://twitter.com/SputnikEllada/status/1197869511128625153?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Από την πλευρά του, ο Επίτιμος Πρόξενος, Κωνσταντίνος Παλακίδης ευχαρίστησε τον κ. Μάσλοβ αλλά και τον υπουργό Εξωτερικών Νίκο Δένδια, λέγοντας ότι θα προσπαθήσει να φανεί αντάξιος των προσδοκιών και επισήμανε ότι θα είναι στο πλευρό των Ρώσων πολιτών, ενώ παράλληλα στοχεύει στη διεύρυνση των σχέσεων μεταξύ της περιοχής του και της Ρωσίας. Μάλιστα, όπως είπε, θα ξεκινήσει άμεσα επαφές με φορείς σε όλους τους νομούς της Ανατολικής Μακεδονίας - Θράκης, προκειμένου να συζητήσει και να καταγράψει σε ποιους τομείς μπορεί να σημειωθεί συνεργασία αναφέροντας τον τουρισμό, τον πολιτισμό, αλλά ακόμα και την εξαγωγή τυποποιημένων αγροτικών προϊοντων, καθώς όπως είπε «κάποια από αυτά παρά το εμπάργκο επιτρέπεται να εξαχθούν». </p>
      <figure>
        <iframe data-src="https://twitter.com/SputnikEllada/status/1197870792794628096?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Να θυμίσουμε ότι η Αλεξανδρούπολη ήταν το επίκεντρο της δραστηριότητας των Ρώσων διπλωματών που απελάθηκαν από τον Ελλάδα τον Ιουλίο του 2018.</p>
      <p>
        <b>ΠΗΓΗ: Πληροφορίες από την ιστοσελίδα<a href="https://sputniknews.gr/ellada/201911225347649-epitimo-prokseneio-rwsia-aleksandroupolh-anoikse/"> sputniknews.gr</a></b>
      </p>
    </article>
  </body>
</html>