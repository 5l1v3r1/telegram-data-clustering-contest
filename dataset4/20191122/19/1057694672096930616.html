<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2048815/lazaridis-i-kivernisi-stirizi-ti-mesea-taxi.html"/>
    <meta property="og:site_name" content="News.gr"/>
    <meta property="article:published_time" content="2019-11-22T19:04:53+00:00"/>
    <meta property="og:title" content="Λαζαρίδης: Η κυβέρνηση στηρίζει τη μεσαία τάξη"/>
    <meta property="og:description" content="«Ο ΣΥΡΙΖΑ βρίσκεται σε αμηχανία και με εσωτερικά προβλήματα»"/>
  </head>
  <body>
    <article>
      <h1>Λαζαρίδης: Η κυβέρνηση στηρίζει τη μεσαία τάξη</h1>
      <address>
        <time datetime="2019-11-22T19:04:53+00:00">22 Nov 2019, 19:04</time>
      </address>
      <h3>«Ο ΣΥΡΙΖΑ βρίσκεται σε αμηχανία και με εσωτερικά προβλήματα»</h3>
      <p>«Σε αντίθεση με την προηγούμενη κυβέρνηση, που -όπως παραδέχθηκε ο κ. Τσακαλώτος- διέλυσε την μεσαία τάξη, η σημερινή, από την αρχή της θητείας της απέδειξε εμπράκτως το ενδιαφέρον της γι' αυτήν», σημείωσε ο <a href="https://www.news.gr/tag/makarios-lazaridis"><b>Μακάριος Λαζαρίδης</b> </a>σε συνέντευξή του στον ΣΚΑΙ.</p>
      <p>Ο βουλευτής της ΝΔ παρέθεσε μια σειρά μέτρων όπως η μείωση του ΕΝΦΙΑ κατά 22% μεσοσταθμιστικά, η βελτίωση των 120 δόσεων, η μείωση του εισαγωγικού φορολογικού συντελεστή από 22% στο 9%, η μείωση των ασφαλιστικών εισφορών και η αναστολή του ΦΠΑ στην οικοδομή για τρία χρόνια.</p>
      <p>Σχολιάζοντας την τελευταία δημοσκόπηση που είδε το φως της δημοσιότητας, ο κ. Λαζαρίδης ανέφερε: «Και αυτή η δημοσκόπηση αποτυπώνει αυτό που εισπράττω και στην εκλογική μου περιφέρεια, την Καβάλα, ότι οι πολίτες εμπιστεύονται την κυβέρνηση, διαπιστώνοντας ότι υπάρχει απόλυτη αντιστοιχία προεκλογικών λόγων και μετεκλογικών έργων. Αυτό μας γεμίζει μεγάλη ευθύνη για τη συνέχεια, δεν πανηγυρίζουμε, σηκώνουμε τα μανίκια και προχωράμε».</p>
      <p>Παράλληλα, εκτίμησε πως ο ΣΥΡΙΖΑ «βρίσκεται σε αμηχανία και με εσωτερικά προβλήματα» και εξέφρασε τη βεβαιότητα ότι «οι πολίτες δεν εμπιστεύονται πλέον τον κ. Τσίπρα».</p>
      <p>Άσκησε δε έντονη κριτική στο «ΜέΡΑ25», τονίζοντας: «Μαθήματα από το κόμμα του κ. Βαρουφάκη που μέσα σε 7 μήνες πήγε να καταστρέψει τη χώρα δεν δεχόμαστε».</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2049283/siriza-to-spot-gia-tin-proselkisi-neon-melon.html"/>
        <a href="https://www.news.gr/politikh/article/2049203/piges-siriza-ta-tria-erotimata-pou-den-apantise-o-prothipourgos.html"/>
        <a href="https://www.news.gr/politikh/article/2049007/to-kke-gia-ti-diafthora-ke-tis-kokoromachies-nd-ke-siriza.html"/>
      </related>
    </article>
  </body>
</html>