<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220811/kosice-otocili-vychodniarske-derby-v-suboji-dukiel-uspesnejsia-trencianska-prestrelka-vo-zvolene"/>
    <meta property="og:site_name" content="Športky.sk"/>
    <meta property="article:published_time" content="2019-11-22T19:55:00+00:00"/>
    <meta property="og:title" content="Košice otočili východniarske derby, v súboji Dukiel úspešnejšia trenčianska, prestrelka vo Zvolene"/>
    <meta property="og:description" content="KOŠICE - Hokejisti HC Košice zvíťazili v zápase 23. kola Tipsport ligy nad HK Poprad 2:1."/>
  </head>
  <body>
    <article>
      <h1>Košice otočili východniarske derby, v súboji Dukiel úspešnejšia trenčianska, prestrelka vo Zvolene</h1>
      <address>
        <time datetime="2019-11-22T19:55:00+00:00">22 Nov 2019, 19:55</time>
      </address>
      <p>KOŠICE - Hokejisti HC Košice zvíťazili v zápase 23. kola Tipsport ligy nad HK Poprad 2:1. "Kamzíci" viedli vo východniarskom derby 1:0 gólom Preisingera, Květoň a Suja však svojimi prvými gólmi v sezóne zariadili obrat "oceliarov."</p>
      <anchor name="galeria">
        <slideshow>
          <figure>
            <img src="https://sportky.zoznam.sk/cacheImg/obr/1200px/hc-kosice-hk-poprad-530887.jpg"/>
            <figcaption>Radosť hráčov Košíc po prvom góle v zápase s Popradom<cite><b>Zdroj:</b> TASR/František Iván</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hc-kosice-tipsport-liga-530903.jpg"/>
            <figcaption>Hráči Košíc po výhre 2:1 nad Popradom<cite><b>Zdroj:</b> TASR/František Iván</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hkm-zvolen-mhk-32-530899.jpg"/>
            <figcaption>Brock Alexander Trotter a Michal Roman<cite><b>Zdroj:</b> SITA/Jakub Julény</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hc-kosice-hk-poprad-530883.jpg"/>
            <figcaption>Jakub Suja v šanci<cite><b>Zdroj:</b> TASR/František Iván</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hc-kosice-hk-poprad-530885.jpg"/>
            <figcaption>David Růžička a Peter Kundrík<cite><b>Zdroj:</b> TASR/František Iván</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hc-kosice-hk-poprad-530881.jpg"/>
            <figcaption>Juraj Milý a Michal Králik na ľade<cite><b>Zdroj:</b> TASR/František Iván</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hc-kosice-hk-poprad-530879.jpg"/>
            <figcaption>Matej Paločko sa prebíja pred Andreja Košarišťana<cite><b>Zdroj:</b> TASR/František Iván</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hc-kosice-hk-poprad-530877.jpg"/>
            <figcaption>Václav Čížek a Lukáš Handlovský<cite><b>Zdroj:</b> TASR/František Iván</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hc-kosice-hk-poprad-530889.jpg"/>
            <figcaption>David Květoň strieľa prvý gól v zápase s Popradom<cite><b>Zdroj:</b> TASR/František Iván</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hc-05-iclinic-banska-bystrica-530897.jpg"/>
            <figcaption>Joona Jääskeläinen a Josh Pitt<cite><b>Zdroj:</b> TASR/Dušan Hein</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hc-05-iclinic-banska-bystrica-530895.jpg"/>
            <figcaption>Miloš Bubela a C.J. Stretch<cite><b>Zdroj:</b> TASR/Dušan Hein</cite></figcaption>
          </figure>
          <figure>
            <img src="https://sportky.zoznam.sk/cacheImg/obr/1200px/hc-05-iclinic-banska-bystrica-530893.jpg"/>
            <figcaption>Radosť hráčov Újbudy po strelení úvodného gól v zápase s Banskou Bystricou<cite><b>Zdroj:</b> TASR/Dušan Hein</cite></figcaption>
          </figure>
        </slideshow>
        <p>Prvá tretina herne patrila hosťom, ktorí svoju miernu prevahu napokon potvrdili aj gólom. Skóre mohol otvoriť Haščák po akcii Chovana, zblízka však neprekonal Nechvátala. Popradčania sa v úvodnej tretine viackrát usadili v pásme súpera, domácich "točili" najmä počas presilovky v 5. minúte, no domáci brankár Košarišťan im zmaril viacero pokusov. V 12. minúte sa "kamzíkom" vydaril rýchly prechod do útoku, Preisinger prebral puk od Leclerca a blafákom otvoril skóre - 0:1.</p>
        <p>Rýchly hokej sa hral aj v druhej tretine a hra sa často prelievala z jednej strany na druhú. V 26. minúte diváci zatlieskali pohotovej lapačke brankára hostí Nechvátala po strele Kocha. Popradčania hrali disciplinovane, no na prvé oslabenie doplatili gólom. Košičania sa v 29. minúte usadili v pásme hostí, ktorí počas dlhého obliehania vlastnej bránky nedokázali striedať a Chovanovu strieľanú prihrávku usmernil do bránky Květoň, pre ktorého to bol prvý gól v Tipsport lige - 1:1. Krátko na to nepridal druhý gól domácich Suja, na opačnej strane nebol v závere 2. tretiny úspešný Takáč.</p>
        <figure>
          <img src="https://sportky.zoznam.sk/cacheImg/obr/1200px/hc-kosice-tipsport-liga-530903.jpg"/>
          <figcaption>Hráči Košíc po výhre 2:1 nad Popradom<cite><b>Zdroj:</b> TASR/František Iván</cite></figcaption>
        </figure>
        <p>V 48. minúte bolo pri ďalšej presilovke domácich opäť rušno pred Nechvátalom, hostia však situáciu zvládli. Úspešné oslabenie mohol podčiarknuť Preisinger, ale svoj únik nezakončil ideálne. V tretej tretine prevzali iniciatívu Košičania, hostia hrozili najmä z brejkov. Nechvátal bol v tretej tretine v častej permanencii a hoci veľakrát podržal svoj tím, v 54. minúte inkasoval. Bortňák vyhral súboj za mantinelom a po jeho prihrávke strelil Suja svoj prvý gól v sezóne - 2:1. Hostia v závere skúsili aj hru bez brankára, v ktorej bol blízko k vyrovnaniu Handlovský, ale jeho strela skončila na žŕdke.</p>
        <p><b>HC Košice - HK Poprad 2:1 (0:1, 1:0, 1:0)</b><br/>Góly: 12. Preisinger (Leclerc, Kozák), 54. Suja (Bortňák, Belluš) - 29. Květoň (Chovan, Skokan). Rozhodovali: Stano, Štefik - Smrek, Šoltés, vylúčení: 3:3 na 2 min., presilovky: 1:0, oslabenia: 0:0, 5451 divákov.</p>
        <p><b>HC Košice</b>: Košarišťan - Čížek, Růžička, Slovák, Repe, Michalčin, Koch, Bučko - Květoň, Chovan, Haščák - Rapáč, Skokan, Klhůfek - Belluš, Bortňák, Vrábeľ - Milý, Suja, Jokeľ</p>
        <p><b>HK Poprad: </b>Nechvátal - Kozák, Brejčák, Erving, Ulrych, Magovac, Ťavoda, Kramár, Česánek - Handlovský, Preisinger, Leclerc - Takáč, Zagrapan, P. Svitana - Matej Paločko, Bjalončík, Kundrík - Králik, Mlynarovič, R. Svitana</p>
        <p>Peter Draisatl, tréner HC Košice: <i><b>"Mňa teší, že sme boli schopní otočiť zápas proti kvalitnému súperovi. Poprad hral výborný hokej. V prvej tretine bol lepší, potom sme však dokázali vyrovnať. Sú to veľmi cenné tri body. Zápas mohol dopadnúť aj v prospech súpera."</b></i></p>
        <p>Peter Mikula, tréner HK Poprad: <i><b>"Boli sme blízko k bodu, najmä v závere nám však neprialo šťastie. Hlavne v prvej tretine sme podali veľmi dobrý výkon a po nej mohol byť náš náskok aj vyšší. V druhej sa súper dostal do tlaku, mali sme viacero chaotických situácií. Víťazstvo domácich sa zrodilo po našej chybe. Siahali sme aj na body, ale nemáme nič. Taký je však šport."</b></i></p>
        <h3>Súboj dvoch Dukiel</h3>
        <p>Hokejisti Dukly Trenčín zvíťazili v piatkovom zápase 23. kola Tipsport Ligy na ľade HK Dukla Ingema Michalovce tesne 2:1 a natiahli víťaznú sériu na štyri stretnutia. Trenčín mal výborný vstup do duelu a už v 35. sekunde sa ujal vedenia 1:0, keď sa dostal do šance McCormack a prestrelil Trenčana.  Domáci mohli odpovedať už v 2. minúte, Safaralejev však trafil len do žŕdky. Trenčín si od 5. minúty zahral prvú presilovku v zápase, no veľa toho nevymyslel. </p>
        <p>Naopak, Michalovčania skórovali pri svojom oslabení v 23. minúte, keď Safaralejev potrestal chybu Valenta pri rozohrávke a vyrovnal na 1:1. Ďalšie šance domácich prišli v 28. a v 30. minúte, no Galamboš ani Lalancete brankára hostí neprekonali. Udreli tak Trenčania, v 33. minúte našiel Mikyska Aldersona a ten poslal hostí opäť do vedenia - 2:1. Michalovčania sa v treťom dejstve snažili o vyrovnanie, dvakrát si zahrali aj v početnej výhode, no vylámali si zuby na brankárovi hostí Valentovi, ktorý podržal svoj tím.</p>
        <p><b>HK Dukla Ingema Michalovce - Dukla Trenčín 1:2 (0:1, 1:1, 0:0)</b><br/>Góly: 23. Safaralejev - 1. McCormack (Alderson, Bezúch), 33. Alderson (Mikyska). Rozhodovali: Korba, Rencz - Bogdaň, Kis-Király, vylúčení: 3:5 na 2 min, presilovky: 0:0, oslabenia: 1:0, 3800 divákov.</p>
        <p><b>Michalovce</b>: Trenčan - Ventelä, Dalhuisen, Kolba, Mesikämmen, Novický, Hančák, Zekucia - Spilar, Lalancete, Korhonen - Giľák, Galamboš, Juusela - Hvila, Linet, Safaralejev - Hamráček, Toma, Hričina</p>
        <p><b>Trenčín:</b> Valent – Starosta, McCormack, Štach, Rajnoha, Kajínek, Sládok, Stacha, Ďurina – Bezúch, Mikyska, Alderson – Sádecký, Hecl, Bartovič – Lapšanský, Balán, Valach – Džugan, Sojčík, Chrmoiak</p>
        <h3>Nové Zámky konečne uspeli</h3>
        <p>V druhom piatkovom regionálnom derby Nové Zámky pred vlastnými fanúšikmi zdolali Nitru 4:1. V úvode súboja dvoch rivalov mali mierny tlak hostia, no ako prví sa radovali Novozámočania. Pospíšil opečiatkoval strelou žŕdku Hanuljakovej bránky a odrazený puk napálil do siete Hruška. K slovu sa tak dostali Nitrania. Koyš našiel pred bránkou Bučeka a ten mal dostatok času poslať puk do siete – 1:1. </p>
        <p>Nitra mala niekoľko sľubných príležitostí počas vylúčenia Drtinu ale bez úspechu. Snáď najväčšiu z nich zlikvidoval Pavlas pohotovým betónom, keď Kerbashian posunul puk na Bučeka a ten zakončil z prvej. Do konca tretiny ostávalo 11 sekúnd, keď domácich fanúšikov rozjasal gólovým bekhendom Bajtek.</p>
        <p>Domáci sa napokon dočkali aj tretieho gólu. Na útočnej modrej si prebral puk Mikula a tiesnený v nájazde ho zasunul poza nitrianskeho brankára. Päť minút pred koncom narazil nedovolene Morrison Pavúka a oslabil tak v dôležitej chvíli svoj tím. Potrestať to mohol Stupka, ale puk za bránkovú čiaru nedostal. Podarilo sa to však Urbanovi, ktorý tečoval Drtinovu strelu od modrej čiary - 4:1.</p>
        <p><b>HC Mikron Nové Zámky - HK Nitra 4:1 (2:1, 0:0, 2:0)</b><br/>Góly: 4. R. Hruška (T. Pospíšil, Hatala), 20. Bajtek (J. Jurík, Urban), 53. Mikula, 57. Urban (J. Jurík, Drtina) - 11. Buček (Koyš, Olsen)</p>
        <h3>Prestrelka vo Zvolene</h3>
        <p>Hokejisti HKM Zvolen zvíťazili v 23. kole Tipsport Ligy nad Liptovským Mikulášom 6:4, hoci po prvej tretine prehrávali 0:3. Víťazný gól strelil v 57. minúte Miloš Kelemen. Hostia zaskočili domácich sviežim úvodom, ich prvú šancu nepremenil Nechaj. V piatej minúte mal ešte lepšiu príležitosť Rudolf Huna, ale puk po jeho strele skončil na žŕdke. Ten istý hráč v 9. minúte mieril presne, keď do siete poslal strelu Smutného od modrej čiary - 0:1.</p>
        <p>Zvolen tento gól prebral, Špirko mohol vyrovnať, ale v 16. minúte viedli hostia už o dva góly, keď sa opäť presadil strelec ich prvého gólu. To však nebolo všetko, už o 57 sekúnd neskôr mieril presne aj Richard Huna a uzavrel skóre prvého dejstva. Domáci pokračovali v dobýjaní bránky Zalivina a v 28. minúte znížil Corrin na 2:3. O minútu neskôr však Dlugoš po vyhranom vhadzovaní prestrelil Hollého a Liptáci viedli o dva góly. Od ďalšej pohromy zachránil Zvolenčanov Hollý a v 37. sa dostali jeho spoluhráči opäť na rozdiel gólu po zásahu Marcineka.</p>
        <figure>
          <img src="https://sportky.zoznam.sk/cacheImg/obr/1200px/hkm-zvolen-mhk-32-530899.jpg"/>
          <figcaption>Brock Alexander Trotter a Michal Roman<cite><b>Zdroj:</b> SITA/Jakub Julény</cite></figcaption>
        </figure>
        <p>V tretej tretine túžili domáci po vyrovnaní, blízko k nemu mal Kelemen v 47. minúte, ale v samostatnom úniku neuspel. V 52. minúte mal ďalšiu veľkú možnosť Špirko, ale prestrelil. O dve minúty neskôr však Tibenský namieril presne a zabezpečil domácim vytúžený vyrovnávajúci gól. Domáci pokračovali v snahe otočiť skóre, Zalivin mal plné ruky a nohy práce. Trpezlivosť sa napokon domácim vyplatila, v 57. minúte ich spasil Kelemen. Posledné slovo mal napokon Bonis, ktorý uzavrel skóre strelou do prázdnej bránky.</p>
        <p><b>HKM Zvolen - MHk 32 Liptovský Mikuláš 6:4 (0:3, 3:1, 3:0)</b><br/>Góly: 25. Thompson (Halama, Drgoň), 28. Bonis (Trotter, Corrin), 37. Marcinek (Tibenský, Petráš), 54. Tibenský (Thompson), 57. Kelemen (Corrin), 60. Bonis (Švarný) - 9. Rudolf Huna (Smutný, Oško), 16. Rudolf Huna (Vybiral, Smutný), 17. Richard Huna (Piatka, L. Lunter), 29. Dlugoš (Piatka)</p>
        <p>Don Nachbaur, tréner Zvolena: <i><b>"Mali sme veľmi pomalý štart. Chválim súpera, ktorý dnes tvrdo pracoval. Myslím si, že keď naši hráči videli súperovu zostavu a videli, že má veľa zranených a nastupuje s tromi formáciami, mysleli si, že to bude ľahké. Dve tretiny hostia pracovali tvrdšie ako my. V tretej sme však zabrali a súper sa postupne unavil. V hokeji musíte hrať 60 minút. Ich tréner zrejme prízvukoval hráčom to isté, aby ani v poslednej 20 minútovke nepoľavili, mali sme teda aj šťastie, že sme nakoniec vyhrali. Máme pred sebou veľa práce. Mnoho hráčov hralo príliš staticky a málo sme korčuľovali. Robili sme veľa chýb s pukom a prihrávali súperovi. Ak chceme byť top tím, musíme sa oveľa zlepšiť oproti tomu, čo sme ukázali dnes."</b></i></p>
        <p>Anton Tomko, tréner L. Mikuláša: <i><b>"Zápas sme si dobre rozohrali. Viedli sme v prvej tretine 3:0, mali sme k tomu ešte aj jednu nastrelenú žŕdku. V druhej tretine sa obraz hry mierne zmenil. Dostali sme príliš rýchlo gól po našej chybe v obrannom pásme, čím sme dodali Zvolenu trošku psychickej sily. Domáci išli následne do kontaktu druhým gólom na 2:3, ale my sme hneď vzápätí odpovedali štvrtým gólom. Ak by sme využili ďalšie tri šance, zápas by sa inak vyvíjal. Nepremenili sme ich a Zvolen v tretej tretine urobil všetko pre to, aby výsledok zvrátil. Zatlačil nás do pásma, my sme sa bránili. Zranili sa nám však ďalší dvaja hráči a to sme pricestovali na tento zápas iba s tromi kompletnými päťkami. Škoda piateho inkasovaného gólu, bol z kategórie smolných. Pri našej hre bez brankára sme inkasovali šiesty gól. Prišli sme v oklieštenej zostave, podali sme bojovný výkon, no sily nám už v poslednej tretine chýbali."</b></i></p>
        <h3>Dráma v Banskej Bystrici</h3>
        <p>Hokejisti HC'05 iClinic Banská Bystrica zvíťazili v piatkovom zápase 23. kola Tipsport ligy doma nad MAC Újbuda tesne 4:3. Zápas sa začal opatrne z oboch strán. Hostia však prišli nabudení a ujali sa vedenia. V piatej minúte po strele Fejesa upratal vyrazený puk medzi žrde pred odkrytou bránkou Bodó – 0:1. Bystričania mohli vyrovnať, ale Tamášiho vychytal Bálizs, v polovici prvej tretiny na ňom stroskotali dvakrát Ďatelinka a po trojnásobnej koncovke zblízka i Hickmott. V sedemnástej minúte Tamáši nedostal ani zabudnutý puk do bránky, takže úvodné dejstvo sa skončilo prehrou úradujúceho majstra.</p>
        <p>Druhá tretina bola oveľa živšia. Bystričania vyrovnali po delovke Southorna z kruhu a do vedenia išli v presilovke, keď sa z dvoch metrov presadil faulovaný Bartánus. Inkasoval od Langkowa úder hokejkou do tváre a zakrvavený musel ísť na ošetrenie. Maďarský útočník dostal trest do konca stretnutia. Budapešť však v oslabení vyrovnala. Po peknej akcii Terbócsa uspel z dorážky Majoross. Úradujúceho majstra tento zásah nevyviedol z miery a v presilovke dvakrát udrel.</p>
        <p>Najprv Southorn z kruhu pokoril Bálizsa a po ňom Jääskeläinen napriahol spoza kruhu, keď puk od korčule obrancu hostí putoval medzi žrde – 4:2. Aj ďalšie príležitosti sa dostavili v presilovkách. Mal ich najprv domáci Lamper, na opačnej strane strieľali do žŕdok Sofron a McNally. Piaty bystrický gól mohol pridať v oslabení Gabor, išiel sám na bránku, no neskóroval. A tak prišiel trest. Budapešť v početnej výhode tesne pred prestávkou znížila Terbócsom zblízka na 4:3.</p>
        <p>V tretej tretine Banskobystričania pozorne bránili, ustáli dve presilovky súpera a hlavne pri tej druhej mal dobrú možnosť Pitt, keď iba tesne vedľa žrde poslal puk z medzikružia. Z úniku mohli navýšiť vedenie Kabáč, ale gólmama MAC-u nepokoril. S pribúdajúcimi minútami sa snaha maďarského celku stupňovala a šancu na vyrovnanie mal najmä Stretch, predviedol pekný prienik, ale Beskorowany podržal svoj tím. Rovnako odolával aj 61 sekúnd pred koncom, keď hostia hrali v šestici bez brankára, ale vyrovnať sa im z drvivého tlaku nepodarilo.</p>
        <p><b>HC'05 iClinic Banská Bystrica – MAC Újbuda 4:3 (0:1, 4:2, 0:0)</b><br/>Góly: 21. Southorn (Jääskeläinen), 25. Bartánus (Lamper, Tamáši), 26. Southorn (Hickmott), 27. Jääskeläinen - 5. Bodó (Fejes, K. Nagy), 25. Majoross (Terbócs), 40. Terbócs (Orbán, Maculay). Rozhodovali: Müllner, Snášel ml. – Jedlička, Krajčík. Vylúčení na dve min. 7:6. Vyššie tresty: 25. Langkow (Budapešť) 5 + DKZ za hru so zdvihnutou hokejkou. Presilovky: 3:1. Oslabenia: 0:1. Diváci: 2177.</p>
        <p><b>Banská Bystrica: </b>Beskorowany – Cardwell, Southorn, Zubák, Mihálik, Ďatelinka, Nemčík, Petrinec – Jääskeläinen, Hickmott, Hrnka - Gabor, A. Šťastný, Kabáč - Lamper, Bubela, Bartánus – Sojka, Tamáši, Fafrák</p>
        <p><b>MAC: </b>Bálizs – Macaulay, Garát, Carlisle, McNally, Fejes, Pozsgai, Schlekmann, Dóczi – Terbócs, Pitt, Klempa – Bodó, Langkow, K. Nagy – Sofron, Strech, Orbán – Szigeti, Majoross, Kreisz</p>
        <p>Dan Ceman, tréner Banskej Bystrice: <i><b>"Bol to veľmi ťažký zápas proti súperovi, ktorý má rýchlych a zručných hráčov v tíme. Vedia to s pukom, čo aj ukázali. Sme veľmi radi, že sme vyhrali. Veľa sme pracovali na presilovke včera a to sa v dnešnom zápase pozitívne prejavilo tým, že sme dali tri góly. Hostia však podali kvalitný výkon, predviedli dobrú hru, takže o to viac si ceníme tri body. Máme niekoľkých zranených hráčov, musíme dať príležitosť aj mladým hokejistom. V obrane Petrinec a Zubák hrajú pravidelne, sú to pre nich ťažké zápasy. Verím, že kľúčoví hráči sa postupne uzdravia a budeme v plnej sile."</b></i></p>
        <p>Gergely Majoross, tréner MAC: <i><b>"Veľmi sa mi páčilo, ako sme sa nastavili na tento zápas. Vstúpili sme do neho naplno, tak ako sme aj chceli. Mali sme veľmi dobrú prvú tretinu. V druhej to kvôli našim trestom bolo hektické, Bystrica aj vďaka našim oslabeniam strelila štyri góly. Mali sme síce aj nejaké šance, ale viac ako tie sme žiaľ nevyužili. Prechádzame momentálne ťažším obdobím, no na tento zápas môžeme byť hrdí i napriek prehre. Sme totiž na správnej ceste."</b></i></p>
        <figure>
          <img src="https://pubads.g.doubleclick.net/activity;dc_iu=/60012913/DFPAudiencePixel;ord=1;dc_seg=780334255?"/>
        </figure>
        <footer><b>Zdroj:</b> TASR, SITA<br/><b>Foto:</b> TASR/František Iván</footer>
        <related>
          <h4>SÚVISIACE ČLÁNKY</h4>
          <a href="https://sportky.zoznam.sk/c/220763/premierova-dodatocna-radost-grigera-v-cesku-posledny-som-dosiahol-ked-boli-na-svete-dinosaury"/>
          <a href="https://sportky.zoznam.sk/c/220759/skvely-gernat-v-cesku-ziaril-slovak-rozhodol-derby-trinca-s-vitkovicami"/>
          <a href="https://sportky.zoznam.sk/c/220755/vytuzeny-ciel-mame-na-dosah-slovenska-radost-na-sampionate-po-velkej-drame-s-nemeckom"/>
          <a href="https://sportky.zoznam.sk/c/220729/bratislavcania-so-skvelym-vikendovym-programom-deti-pod-dozorom-expertov-v-hokejovej-akcii"/>
        </related>
      </anchor>
    </article>
  </body>
</html>