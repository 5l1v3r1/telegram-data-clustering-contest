<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/PSC-reobre-debat-immersio-linguistica_0_2348765286.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T19:38:30+00:00"/>
    <meta property="og:title" content="El PSC reobre el debat sobre la immersió lingüística"/>
    <meta property="og:description" content="El partit nega que qüestioni el model però en defensa la &quot;flexibilitat&quot; en funció del territori"/>
  </head>
  <body>
    <article>
      <h1>El PSC reobre el debat sobre la immersió lingüística</h1>
      <h2>El partit nega que qüestioni el model però en defensa la "flexibilitat" en funció del territori</h2>
      <address>
        <time datetime="2019-11-22T19:38:30+00:00">22 Nov 2019, 19:38</time>
      </address>
      <p>La defensa que el PSC fa del "model plurilingüe a l'escola" en el seu full de ruta que es debatrà al congrés del partit, convocat per als dies 13, 14 i 15 de desembre, ha aixecat ampolles en l'àmbit sobiranista. El document marc que el partit va elaborar per al seu conclave, <a href="https://www.ara.cat/politica/PSC-aspira-Catalunya-bandera-federalisme_0_2315168607.html">avançat per l'ARA al setembre</a>, està obert a esmenes, però el fet que plantegi d'entrada la possibilitat de modificar certs aspectes de la immersió lingüística ha encès la polèmica.</p>
      <figure>
        <iframe data-src="https://twitter.com/Eva_Granados/status/1197539123239833601?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El text, redactat per la portaveu dels socialistes al Parlament, Eva Granados, aposta per continuar "defensant el català i el castellà a través d’un model plurilingüe a l’escola amb la flexibilitat que la realitat sociolingüística present al nostre país exigeix". Això, segons afirma Granados a l'ARA, no suposa en cap cas "qüestionar" la immersió, malgrat que el model no es mencioni al document del partit. I afegeix: "El català ha de ser i continuar sent el centre de gravetat del sistema educatiu". Tot i això, considera que caldria adaptar l'ensenyament de les dues llengües en funció de les necessitats de cada territori.</p>
      <p>Granados, de fet, apunta que aquest plantejament ja el va fer el conseller d'Ensenyament, Josep Bargalló, quan ara fa un any va apostar per actualitzar el model lingüístic a les escoles. El <a href="https://www.ara.cat/societat/Ensenyament-proposa-augmentar-presencia-assignatures_0_2111788950.html">pla que va posar sobre la taula el conseller</a>, no exempt de polèmica, es basava en reforçar la presència del castellà en entorns catalanoparlants, incrementar l'ús del català a les zones castellanoparlants i, en general, introduir l'anglès a través d'altres matèries. "Volem defensar el català més que ningú, però suma i no resta que també vulguem el ple domini de les dues llengües", defensa ara la dirigent socialista.</p>
      <figure>
        <iframe data-src="https://twitter.com/ernestmaragall/status/1197807340189356033?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Per al cap de files d'ERC a l'Ajuntament de Barcelona, Ernest Maragall, un dels que han carregat contra la ponència del PSC, el seu anterior partit abandona "l'últim vestigi de catalanisme progressista". "Adopta el programa de Cs renunciant al model educatiu que vam aixecar junts fa prop de 40 anys amb el català com a llengua vehicular", ha criticat aquest divendres en un tuit. La seva tesi és que els socialistes, que volen aprofitar la desfeta electoral de Ciutadans per liderar el bloc constitucionalista, adopten també el seu programa pel que fa a la política lingüística a les aules.</p>
      <p>Granados nega aquest punt, però defensa la necessitat d'actualitzar el model actual davant la "politització" de la llengua a l'escola, que considera que han fet l'independentisme i el nacionalisme espanyol. El document marc del partit, de fet, denuncia "la instrumentalització que han fet els nacionalismes de la llengua pel procés independentista, que ha associat el català a la seva causa, i per una utilització partidista al voltant del seu ús, especialment a l’escola".</p>
      <p>Polèmica al marge, hi ha dues qüestions a tenir en compte. D'una banda, que el redactat final del full de ruta del partit dependrà de les esmenes que plantegi la militància socialista –el termini per presentar-les acaba l'1 de desembre–; de l'altra, que el contingut de la ponència és semblant al de la resolució que es va aprovar al congrés anterior (2016), amb la diferència que llavors s'explicitava la defensa de la immersió. Deia així: "Consolidarem el sistema d’immersió lingüística que garanteix un sol model de societat [...], tot garantint que els plans lingüístics de centre i les metodologies s’adeqüin a les necessitats i realitat sociolingüística de l’entorn, potenciant en cada cas la llengua, o les llengües, que més calgui reforçar".</p>
    </article>
  </body>
</html>