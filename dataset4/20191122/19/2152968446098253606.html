<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/22/mzhg-okolo-90-820-000-l-vino-shte-napravim-prez-2019-ta.430477"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T19:25:00+00:00"/>
    <meta property="og:title" content="МЗХГ: Около 90 820 000 л вино ще направим през 2019-та"/>
    <meta property="og:description" content="Преработеното грозде е 126 200 000 кг, съобщи зам.-министър | Dnes.bg"/>
  </head>
  <body>
    <article>
      <h1>МЗХГ: Около 90 820 000 л вино ще направим през 2019-та</h1>
      <h2>Преработеното грозде е 126 200 000 кг, съобщи зам.-министър</h2>
      <address><time datetime="2019-11-22T19:25:00+00:00">22 Nov 2019, 19:25</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>През 2019 г. по предварителни данни преработеното грозде е 126 200 000 килограма, а произведеното вино ще е приблизително 90 820 000 литра. Климатичните условия през годината бяпа причина количеството на произведеното грозде тази година да е с около 15 на сто по-малко, но е с много добро качество и показатели.</p>
      <p>Това каза зам.-министърът на земеделието, храните и горите Лозана Василева по време на Националната конференция на тема: "Българското вино в XXI век".</p>
      <p>По думите й качественото грозде в съчетание с професионализма на българските винари предполага произведеното вино през 2019 да е с отлични показатели и да бъде предпоставка за спечелването на множество международни награди.</p>
      <p>Въпрос на маркетинг от страна на производителите е да бъде увеличен износът на вино, който запазва едно стабилно ниво през последните години. Висококачествени български вина се търсят на пазари като САЩ, Швейцария, Великобритания, Германия, Бразилия, Полша, Китай и други, информира още зам.-министър Василева.</p>
      <p>Тя увери, че Министерството на земеделието, храните и горите подкрепя усилията на винения бранш да работи за каузата по изграждане на по-добър имидж на страната ни като качествен винопроизводител.</p>
      <p>Тя каза още, че България заема достойно място на винената карта на света и се е утвърдила като предпочитана дестинация за винен туризъм. През 2018 г. сме изнесли близо 64 млн. литра вино предимно за Полша, Румъния, Русия, САЩ и Китай с добри качествени показатели. 1421 ха са новите лозови насаждения през миналата година.<br/>Успешно прилагаме Националната програма за подпомагане на лозаро-винарския сектор 2019-2023 г. с бюджет 133 810 000 евро.</p>
      <p>Мерките, по които се подпомагат стопаните са "Преструктурирране и конверсия на лозя", "Промоция в трети страни", "Застраховане на реколтата" и "Инвестиции в предприятия", с годишен бюджет 26 762 000 евро.</p>
      <p>С направените промени в Националната програма за подпомагане на лозаро-винарския сектор за периода 2019-2023 година финансирането по мярка "Популяризиране в трети държави" ще бъде до 80 на сто от допустимите разходи. Осигурено е национално съфинансиране по мярката под формата на държавна помощ в размер на до 30 на сто от допустимите разходи. Държавната помощ допълва финансирането от Европейски фонд за гарантиране на земеделието до 50 на сто от допустимите разходи.</p>
      <p>Мярка "Събиране на реколтата на зелено" е кризисна мярка, чиято цел е възстановяване на дисбаланса между търсенето и предлагането на винено грозде. Мярката ще се прилага от 2020 година само в случай на кризисна пазарна ситуация.</p>
      <p>Засегнатите от кризата гроздопроизводители ще могат да отстранят неузрялото грозде от стопанисваните от тях площи с лозови насаждения, за което ще получат финансова помощ до 50 процента от сумата на преките разходи по отстраняване на гроздето и на загубата на приходи от реколта за конкретната площ.</p>
      <p>През 2019 г. се отчита ръст на регистрираните винопроизводители. Сега са 282. За сравнение през 2018 г., са били 268, каза Лозана Василева, пише БТА.</p>
    </article>
  </body>
</html>