<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/PSOE-ERC-negociadors-Lastra-Rufian_0_2348765289.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T19:05:44+00:00"/>
    <meta property="og:title" content="El PSOE busca el suport d’ERC i pacta una comissió negociadora"/>
    <meta property="og:description" content="La socialista i el republicà es van reunir dijous a Madrid"/>
  </head>
  <body>
    <article>
      <h1>El PSOE busca el suport d’ERC i pacta una comissió negociadora</h1>
      <h2>La socialista i el republicà es van reunir dijous a Madrid</h2>
      <address>
        <time datetime="2019-11-22T19:05:44+00:00">22 Nov 2019, 19:05</time>
      </address>
      <p>Pedro Sánchez confirma Esquerra com a interlocutor vàlid de l’independentisme i com a soci prioritari perquè el govern de coalició amb Unides Podem sigui una realitat. Si bé públicament la Moncloa continua demanant “responsabilitat” -en paraules ahir de la portaveu en funcions, Isabel Celaá- a totes les forces del Congrés per no bloquejar la investidura, ahir va transcendir que el PSOE i ERC ja han tancat una comissió negociadora -avançada per <i>Nació Digital</i><i> -</i> per explorar si hi ha possibilitats d’arribar a un acord de cara a la investidura. Aquest fet denota un <a href="https://www.ara.cat/politica/eleccions-generals-2019-10-novembre-debat-electoral_0_2338566192.html">canvi de criteri en Sánchez,</a> que en qüestió de mesos ha passat de provocar una repetició electoral perquè no volia dependre de l’independentisme a buscar amb decisió la seva concurrència per ser investit. El PSOE ha tingut fins ara reunions públiques amb Coalició Canària, ERC, el PNB, Més País, el BNG, el PRC i Terol Existeix. Però també ha tingut contactes que no s’havien anunciat.</p>
      <p>La disposició del PSOE a abordar la investidura amb ERC es va confirmar ahir amb nitidesa quan va transcendir que els dos partits ja han pactat els equips que portaran les negociacions. Ho van acordar dijous en una trobada a Madrid, a l’hora de dinar, Lastra i el cap de files dels republicans al Congrés, Gabriel Rufián, segons van explicar a l’ARA fonts coneixedores de la reunió. La negociació entre les dues forces tindrà tres protagonistes per banda.</p>
      <blockquote>L'equip negociador estarà format per Lasta, Illa i un ministre per part del PSOE; mentre que per part d'ERC hi haurà Rufián, Vilalta i Jové</blockquote>
      <p>L’equip dels socialistes l’integraran Lastra, el secretari d’organització del PSC, Salvador Illa, i una tercera persona encara per definir però que podria ser el secretari d’organització del PSOE i membre del govern espanyol, José Luis Ábalos. Per part dels republicans hi haurà el mateix Rufián, la secretària general adjunta del partit, Marta Vilalta, i el diputat al Parlament i president del Consell Nacional, Josep Maria Jové-que està pendent de judici pel seu paper a l’1-O-. Fonts d’ERC assenyalen, però, que el seu equip també estarà “en contacte permanent” amb el coordinador nacional del partit, Pere Aragonès, que s’ha convertit en el líder sobre el terreny dels republicans tenint en compte que el president, Oriol Junqueras, està a la presó.</p>
      <p>ERC està per ara instal·lada en el no a Sánchez, però s’obre a moure’s cap a l’abstenció. Per fer-ho, reclama al PSOE crear una taula de diàleg “entre iguals i sense condicions prèvies” que tingui un calendari definit i un mecanisme per validar que es compleixen els acords als quals, eventualment, arribin. A la pràctica, el que reclamen els republicans és que no se’ls vetin d’entrada algunes de les seves principals propostes, com l’autodeterminació i l’amnistia dels presos, dos temes difícilment assumibles pel PSOE.</p>
      <p>
        <a href="https://www.ara.cat/politica/ERC-governs-PSC-instrument-problema_0_2349365231.html">Sabrià demana una taula entre governs</a>
      </p>
      <h3>Negociació llarga</h3>
      <p>Abans de començar formalment la negociació, Esquerra ha convocat <a href="https://www.ara.cat/politica/ERC-convoca-consulta-investidura-Sanchez_0_2347565395.html">dilluns una consulta a les seves bases perquè es pronunciïn sobre la investidura</a> de Pedro Sánchez. Aquesta votació està dissenyada perquè no hi hagi gaires sorpreses i els militants confirmin el no a Sánchez però, a la vegada, donin marge a la direcció per negociar amb els socialistes un eventual canvi de posició. “És evident que la consulta que fem és per refermar la posició del partit: si [el PSOE] no obre una taula de diàleg, no juguem” en la investidura, assenyala una altra font republicana consultada. A més, el partit d’Oriol Junqueras sap que s’enfronta a una negociació que serà llarga i complicada. “A Madrid sempre acostumen a esperar-se a l’últim minut de l’última hora”, conclou un altre càrrec republicà.</p>
      <p>El moviment d’ERC amb el PSOE no ha sigut ben acollit per un altre actor important. Fonts de JxCat recelen que el PSOE els hagi exclòs de la negociació, però també que ho hagin fet els republicans, i lamenten que no hagin demanat que se’ls inclogui en les converses com a socis de govern que són a Catalunya. Les mateixes fonts avisen que no “s’adheriran” a un pacte entre el PSOE i ERC sense haver-hi participat. Des del partit de Carles Puigdemont consideren que no n’hi ha prou amb la taula de diàleg que proposa ERC per facilitar la investidura de Pedro Sánchez. “Hi ha d’haver garanties”, apunta un dels dirigents del partit consultats, a més d’afegir que a part d’una taula entre partits estatals i catalans també hi ha d’haver una interlocució “bilateral” entre els dos governs i una figura que “garanteixi” que es compleixen els acords a què s’arriba. Ahir la portaveu adjunta de JxCat, Elsa Artadi, va assegurar que per tal que la taula de diàleg tingui “veracitat” cal que es “reconeguin els principals interlocutors” de l’independentisme, que inclouen -va dir- Carles Puigdemont, Oriol Junqueras i també l’actual president de la Generalitat, Quim Torra.</p>
      <figure>
        <a href="https://www.ara.cat/2019/11/23/politica/JxCat-Elsa-Artadi-fotografia-Parlament_2349375189_67595098_1500x994.jpg">
          <img src="https://www.ara.cat/2019/11/23/politica/JxCat-Elsa-Artadi-fotografia-Parlament_2349375189_67595098_1500x994.jpg"/>
        </a>
        <figcaption>La portaveu adjunta de JxCat, Elsa Artadi, en una fotografia al Parlament. / ACN</figcaption>
      </figure>
      <p>Mentre ERC i JxCat evidencien diferències en la futura negociació amb el PSOE, ahir la portaveu del Govern, Meritxell Budó, també va moure peça i va enviar una carta a la vicepresidenta del govern espanyol en funcions, Carmen Calvo, reiterant-li la petició d’establir una taula de diàleg amb l’executiu central per poder parlar del dret a l’autodeterminació i de la llibertat dels presos polítics, i amb “la voluntat sincera d’arribar a acords”. Per sustentar aquesta petició de seure i parlar, li va adjuntar l’enquesta que el Govern va presentar dijous, que recull que el 68% dels espanyols aposten per solucionar el conflicte a Catalunya amb diàleg i negociació.</p>
      <h3>Propostes “dins la llei”</h3>
      <p>Malgrat que el PSOE ja hagi triat ERC com un dels socis per intentar la investidura, l’acord no serà fàcil tampoc per part dels socialistes. Mentre l’independentisme reclama poder parlar d’amnistia i autodeterminació, <a href="https://www.ara.cat/politica/DIRECTE-Roda-posterior-consell-ministres_0_2348765215.html">en la roda de premsa posterior al consell de ministres</a> Celaá va avisar que qualsevol diàleg amb el sobiranisme català sempre serà “dins la Constitució i dins la llei”. Així doncs, en la reunió de dijous entre Lastra i Rufián el PSOE i ERC es van reconèixer com a interlocutors, però segueixen molt lluny de pactar per on ha d’anar la conversa.</p>
    </article>
  </body>
</html>