<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/donald-trump-kepviselohazi-meghallgatasokat-biralja-es-hazugsaggal-vadol-tanukat"/>
    <meta property="og:site_name" content="Paraméter"/>
    <meta property="article:published_time" content="2019-11-22T19:25:00+00:00"/>
    <meta property="og:title" content="Donald Trump a képviselőházi meghallgatásokat bírálja és hazugsággal vádol tanúkat"/>
    <meta property="og:description" content="A képviselőházi meghallgatásokat bírálta és hazugsággal vádolt tanúkat Donald Trump amerikai elnök pénteken a Fox televíziónak telefonon adott, csaknem egyórás interjújában."/>
  </head>
  <body>
    <article>
      <h1>Donald Trump a képviselőházi meghallgatásokat bírálja és hazugsággal vádol tanúkat</h1>
      <h2>A képviselőházi meghallgatásokat bírálta és hazugsággal vádolt tanúkat Donald Trump amerikai elnök pénteken a Fox televíziónak telefonon adott, csaknem egyórás interjújában.</h2>
      <address>
        <time datetime="2019-11-22T19:25:00+00:00">22 Nov 2019, 19:25</time>
      </address>
      <p>Az elnök a képviselőházi meghallgatáson előző nap  részt vett David Holmes diplomatáról állította azt, hogy eskü alatt tett tanúvallomásában nem mondott igazat.</p>
      <p>Holmes - aki az Egyesült Államok ukrajnai nagykövetségén politikai tanácsadó - csütörtökön a törvényhozóknak azt mondta, hogy hallotta azt a telefonbeszélgetést, amelynek során Trump a Joe Biden volt alelnök és a demokraták egyik jelenlegi elnökjelölt-aspiránsa és a fia, Hunter Biden ellen indítani javasolt ukrajnai vizsgálatokról faggatta Gordon Sondlandet, az Egyesült Államok Európai Unióhoz akkreditált nagykövetét. "Garantálom, hogy erre a telefonbeszélgetésre soha nem került sor" - állította Trump a Fox televíziónak adott interjújában, hozzátéve, hogy "alig ismeri" Sondlandet, aki pedig nem karrierdiplomata, hanem az ő politikai kinevezettje. Egy nappal korábbi tanúvallomásában egyébként Sondland a David Holmes által elmondottakat erősítette meg.</p>
      <p>Az interjúban az elnök az elmúlt napokban a három képviselőházi bizottság - a hírszerzési, a külügyi és az ellenőrzési - együttes meghallgatásán elhangzottakra reagált, és minősítgette a résztvevőket. Marie Jovanovich volt ukrajnai nagykövetnek felrótta, hogy a hivatali dolgozószobájában nem volt hajlandó kitenni a szokásos Trump-fotót, és személyes ügyvédje, Rudy Giuliani "nem mondott jókat róla". Adam Schiffről, a hírszerzési bizottság vezetőjéről, a meghallgatások irányítójáról Trump úgy fogalmazott: "beteg báb" és "korrupt politikus", s az elsők között őt idéztetné be a szenátusi tárgyalásra.</p>
      <p>Trump megerősítette a Fehér Ház szóvivője, Hogan Gidley által csütörtök éjjel kiadott közleményben foglaltakat, miszerint azt akarja, hogy az ellene folyó impeachment-eljárás a szenátus elé kerüljön. Az elnök elmozdítását célzó alkotmányos eljárás ugyanis két szakaszból áll: a képviselőház kezdeményezi, és ha a képviselők többsége megszavazza, az ügy a szenátus elé kerül, ahol pert folytatnak le. Ennek végén születik meg a döntés az elnök felmentéséről vagy ennek elutasításáról.     </p>
      <p>Arra a kérdésre, hogy számít-e az alkotmányos úton történő eltávolítására, Donald Trump nemmel válaszolt.</p>
      <blockquote>"Azt hiszem, nagyon nehéz lesz nekik eltávolítaniuk, ha abszolút semmi nincs a kezükben"</blockquote>
      <p>- fogalmazott.</p>
      <p>Kifejtette, hogy ismeri annak a kiszivárogtatónak a nevét, aki hírt adott a közte és Volodimir Zelenszkij ukrán elnök között lezajlott, vitatott júliusi telefonbeszélgetésről. E beszélgetés során vetette fel az ukrán államfőnek, hogy kivizsgáltathatná Joe Biden volt amerikai alelnök, a demokraták egyik jelenlegi elnökjelölt-aspiránsa és fia, Hunter Biden ukrajnai üzleti ügyeit. Hunter Biden akkor lett a Burisma nevű ukrán gázcég igazgatósági tagja, amikor apja az Egyesült Államok alelnöke volt.         </p>
      <p>A demokrata törvényhozók e telefonbeszélgetés nyomán indították meg az impeachment-eljárást kötelezően megelőző meghallgatás-sorozatot, feltételezésük szerint ugyanis Trump a Bidenék elleni vizsgálathoz kötötte volna az Ukrajnának ígért katonai segély folyósítását.</p>
      <p>Donald Trump az interjúban beszélt arról is - amit egyébként már korábban is hangoztatott -, hogy az Obama-kormányzat 2016-ban lehallgatta a választási kampányát.</p>
      <blockquote>"Megpróbálták megakadályozni az elnökségemet"</blockquote>
      <p>- mondta.</p>
      <p>Hozzátette, hogy 2016-ban szerinte az ukránok beavatkoztak az amerikai választási kampányba azzal a céllal, hogy vetélytársát, Hillary Clinton demokrata párti elnökjelöltet segítsék.</p>
      <blockquote>"Ne felejtsük el, Ukrajna gyűlölt engem, a választások után is a sarkamban voltak"</blockquote>
      <p>- fogalmazott. A vélelmezett ukrán beavatkozás tényét csütörtöki meghallgatásán Fiona Hill, a Fehér Ház egyik volt tanácsadója cáfolta.</p>
      <p>MTI</p>
    </article>
  </body>
</html>