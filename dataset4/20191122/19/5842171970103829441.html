<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/zinas/359685-kremlinu-noslepkavots-vai-tomer-pasnaviba-klaja-nak-jauni-fakti-par-ukraina-karojusa-latviesa-mikus-alpa-navi"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T19:20:00+00:00"/>
    <meta property="og:title" content="&quot;Kremlinu&quot; noslepkavots vai tomēr pašnāvība? Klajā nāk jauni fakti par Ukrainā karojušā latvieša Mikus Alpa nāvi"/>
    <meta property="og:description" content="2018.gada janvāra sākumā vēstījām par Latvijas pilsoņa Mikus Alpa nāvi Lielbritānijai piederošajā Gērnsijas salā. 33 gadus vecais puisis tika atrasts sadedzis savā mašīnā. Zīmīgi, ka Alps bija karojis Ukrainas armijas brīvprātīgo rindās pēc tam, kad Krievija anektēja Krimu. Jaunais vīrietis bija arī Latvijas drošības dienestu redzeslokā. Tagad, divus gadus pēc notikušā, britu policija atzīst: izmeklēšana ir nonākusi strupceļā."/>
  </head>
  <body>
    <article>
      <h1>"Kremlinu" noslepkavots vai tomēr pašnāvība? Klajā nāk jauni fakti par Ukrainā karojušā latvieša Mikus Alpa nāvi</h1>
      <address><time datetime="2019-11-22T19:20:00+00:00">22 Nov 2019, 19:20</time> by <a rel="author">Jauns.lv</a></address>
      <p>
        <b>2018.gada janvāra sākumā vēstījām par Latvijas pilsoņa Mikus Alpa nāvi Lielbritānijai piederošajā Gērnsijas salā. 33 gadus vecais puisis tika atrasts sadedzis savā mašīnā. Zīmīgi, ka Alps bija karojis Ukrainas armijas brīvprātīgo rindās pēc tam, kad Krievija anektēja Krimu. Jaunais vīrietis bija arī Latvijas drošības dienestu redzeslokā. Tagad, divus gadus pēc notikušā, britu policija atzīst: izmeklēšana ir nonākusi strupceļā.</b>
      </p>
      <p>Vīrieša mirstīgās atliekas nu jau repatriētas uz Latviju. Tiesu medicīniskā ekspertīze apliecinājusi: Latvijas pilsonis Mikus Alps miris no šāviena galvā. Tomēr divu gadu ilgajā izmeklēšanā tā arī nav spēts pierādīt, ka viņš varētu būt noslepkavots, un noziegumā varētu būt vainojami Krieviju atbalstoši spēki, kas atriebušies par Alpa darbošanos Ukrainā.</p>
      <p>BBC ziņo, ka Lielbritānija publiskojusi atklāto spriedumu par izmeklēšanu. Izmeklēšanā tā arī nav varēts noskaidrot, puisis noslepkavots vai izdarījis pašnāvību. Alps tika atrasts miris nodegušā mašīnā Gērnsijā 2018.gada 10.janvārī. Tas ir divas dienas pēc tam, kad viņš tika izsludināts meklēšanā kā pazudis. Šīs nāves izmeklēšana bijusi viena no vērienīgākajām, ko sala piedzīvojusi, vēsta BBC un citi britu mediji. </p>
      <p>Ukrainas Brīvprātīgo armijas komandieris Andrijs Gergers izmeklēšanā paudis, ka, viņaprāt, latvietis spīdzināts, nošauts un pēc tam sadedzināts mašīnā. "Sicīlijas mafija ir bērnudārzs, salīdzinot ar metodēm, ko izmanto Kremlis savu imperiālistisko mērķu sasniegšanai. Un viņiem nav starpības, vai kaitnieks iet bojā Ukrainas austrumos vai Eiropas vidienē. Esmu pārliecināts, ka tie bija maskavieši," sacījis komandieris. </p>
      <p>Tomēr Lielbritānijas policija nav spējusi atrast pierādījumus ziņojumiem, kuri Alpa nāvē vaino "kremlinus". </p>
      <h3>Kas īsti varēja būt noticis</h3>
      <p>Kā izriet no publiskotajiem materiāliem, Mikus Alps 2018.gada 8.janvārī piezvanījis diviem draugiem - vienam pl.2:46 naktī, otram pl.3.00 naktī. Tiesā abi draugi teica, ka fonā dzirdējuši runājam vēl kādu cilvēku. Taču izmeklēšanā nav izdevies noskaidrot, kas tas bija. </p>
      <p>Tās pašas dienas agrā rītā ap 7:30 ugunsdzēsības dienests fiksējis pamestu nodegušu automašīnu. Secināts, ka tā ir pilnībā nodegusi un nekas no jauna uzliesmot nevar, nolemts to atstāt. Taču pēc divām dienām saņemts paziņojums par bez vēsts pazudušo Miku Alpu, un policisti devās apskatīt izdegušo mašīnu, kurā atrastas cilvēka ķermeņa paliekas. Veicot DNS testu, secināts, ka tas meklētais latvietis Mikus Alps. </p>
      <p>Mašīnā atrastas arī paliekas no ieroča - bises. Tā reģistrēta uz Alpa vārda, un pierādījumi liecinājuši, ka vienreiz no tās arī izšauts. Toksikoloģijas ekspertīzes secinājušas, ka mirušais bija lietojis divu dažādu veidu narkotikas, kā arī muskuļu pretsāpju recepšu zāles. Analizējot trajektoriju, kādā lode nokļuvusi Alpa galvā, pataloganatomam ir tikai divi varianti - šāvis pats vai kāds nošāvis. Bet ugunsgrēks automašīnā, visticamāk, ticis izraisīts pirms šāviena. </p>
      <p>Vienlaikus lietas prokurors droši neapgalvo, ka Alps izdarījis pašnāvību. Jā, viņam iepriekš bijis vērojams depresīvs noskaņojums, par to liecinot arī kāda vēstule draugam, kas rakstīta dienu pirms nāves, tomēr tajā nekas nav liecinājis par Alpa plāniem atņemt sev dzīvību. Līdz ar to tiesnesis Greiems Makkerels par nelaimes iemeslu nosauca pataloganatoma teikto - šāviens galvā, vainīgo nenosaucot un lietu tālāk neturpinot. Visi lietā iesaistītie arīdzan pauda pateicību Alpa ģimenei par pretimnākšanu izmeklēšanā.</p>
    </article>
  </body>
</html>