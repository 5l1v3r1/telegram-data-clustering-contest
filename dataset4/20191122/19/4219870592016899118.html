<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831824-Zbog-odlaska-kod-opticara-proglasise-ih-ubicama-Porodice-studenata-sa-snimka-sokirane-navodima-Pristine"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T19:59:00+00:00"/>
    <meta property="og:title" content="Zbog odlaska kod optičara, proglasiše ih ubicama: Porodice studenata sa snimka šokirane navodima Prištine"/>
    <meta property="og:description" content="Na dan ubistva Olivera Ivanovića, Ivan Dimitrijević i Miloš Radosavljević iz Kuršumlije bili su u Kosovskoj Mitrovici zbog fakultetskih obaveza. Po objavljivanju snimka dali iskaz u niškoj policiji"/>
  </head>
  <body>
    <article>
      <h1>Zbog odlaska kod optičara, proglasiše ih ubicama: Porodice studenata sa snimka šokirane navodima Prištine</h1>
      <address><time datetime="2019-11-22T19:59:00+00:00">22 Nov 2019, 19:59</time> by <a rel="author">D. Zečević</a></address>
      <p>
        <b>Na dan ubistva Olivera Ivanovića, Ivan Dimitrijević i Miloš Radosavljević iz Kuršumlije bili su u Kosovskoj Mitrovici zbog fakultetskih obaveza. Po objavljivanju snimka dali iskaz u niškoj policiji</b>
      </p>
      <p>NE mogu da verujem šta nas je snašlo. Naš Ivan ni mrava ne bi zgazio, a ne daj bože da nekoga ubije. On je dobro dete i dobar student. Žurio je da završi fakultet kako bi se zaposlio i finansijski nam pomogao. I eto šta su nam uradili, sada je pitanje može li uopšte da ode na fakultet. Ne boji se on, nego bi mogli da ga uhapse i drže ko zna koliko u pritvoru.</p>
      <p>Tako za "Novosti" priča Miloš Dimitrijević, čijeg je sina Ivana i njegovog druga i kolegu Miloša Radosavljevića kosovska policija dovela u vezu sa ubistvom lidera GI SDP Olivera Ivanovića. Fotografija dvojice mladića, koji su se na dan ubistva zatekli u Severnoj Mitrovici zbog obaveza na Tehničkom fakultetu, postala je svojevrsna poternica.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%B4%D1%80%D1%83%D1%88%D1%82%D0%B2%D0%BE.395.html:831620-%D0%9F%D1%80%D0%B5%D0%B4%D1%81%D0%B5%D0%B4%D0%BD%D0%B8%D0%BA-%D0%BE-%D1%84%D0%BE%D1%82%D0%BE%D0%B3%D1%80%D0%B0%D1%84%D0%B8%D1%98%D0%B0%D0%BC%D0%B0-%D0%BD%D0%B0%D0%B2%D0%BE%D0%B4%D0%BD%D0%B8%D1%85-%D1%83%D0%B1%D0%B8%D1%86%D0%B0-%D0%9E%D0%BB%D0%B8%D0%B2%D0%B5%D1%80%D0%B0-%D0%98%D0%B2%D0%B0%D0%BD%D0%BE%D0%B2%D0%B8%D1%9B%D0%B0-%D0%A2%D0%BE-%D1%81%D1%83-%D0%B4%D0%B2%D0%BE%D1%98%D0%B8%D1%86%D0%B0-%D1%81%D1%80%D0%BF%D1%81%D0%BA%D0%B8%D1%85-%D1%81%D1%82%D1%83%D0%B4%D0%B5%D0%BD%D0%B0%D1%82%D0%B0-%D0%B2%D0%B8%D0%B4%D0%B8-%D1%81%D0%B5-%D0%BA%D0%BE%D0%BB%D0%B8%D0%BA%D0%BE-%D1%98%D0%B5-%D0%B8%D1%81%D1%82%D1%80%D0%B0%D0%B3%D0%B0-%D0%9F%D1%80%D0%B8%D1%88%D1%82%D0%B8%D0%BD%D0%B5-%D0%BD%D0%B5%D0%BE%D0%B7%D0%B1%D0%B8%D1%99%D0%BD%D0%B0"/>
      </related>
      <p>Kada se slika, poput požara, proširila po gotovo svim medijima, porodice Dimitrijević i Radosavljević, ali i ostala rodbina, prijatelji i žitelji Kuršumlije, nisu mogli da se načude. Ivanov otac Miloš Dimitrijević i dalje u neverici odmahuje glavom dok nas dočekuje na vratima kuće u jednom od kuršumlijskih naselja. Jer, svi postavljaju ista pitanja: otkud ideja da se upre prstom u ova dva studenta? I da li je moguće da je to što su kobnog dana bili na ulici i tu fotografisani dokaz za monstruozne optužbe?! Mnogi u svemu vide pokušaj da se omladini iz Kuršumlije, koja zbog blizine studira na prištinskom Univerzitetu sa sedištem u Mitrovici, utera strah.</p>
      <p>- Moj sin nije ni znao da je objavljena njegova i slika njegovog druga u svim medijima. Javio mu je neki kolega i on je začuđen pitao moju suprugu i mene šta da radi. Naravno, savetovali smo mu da odmah ode u policiju, što su on i Miloš učinili u četvrtak u kasnim popodnevnim satima. Dali su izjavu u niškoj policiji - nastavlja Miloš, i dodaje da su mladićima oduzeti mobilni telefoni.</p>
      <p>
        <i>Miloš Dimitrijević</i>
      </p>
      <figure>
        <img src="http://www.novosti.rs/upload/images/2019b//11/22n/02-kre%20(1).jpg"/>
      </figure>
      <p>On ističe da nikome nije jasno zašto su Ivanova i Miloševa fotografija tek sad objavljene i zašto ih kosovska policija sada traži, iako su u međuvremenu bezbroj puta odlazili na Kosmet:</p>
      <p>- Tog dana su zaista bili u Kosovskoj Mitrovici, imali su neki ispit ili druge obaveze na fakultetu i uveče se vratili kući. A tom ulicom su prošli, kako mi je Ivan objasnio, da odnesu naočare do neke optičarske radnje.</p>
      <p>Dom porodice Radosavljević, koji se nalazi na manje od kilometra od kuće Dimitrijevića, u petak je bio zaključan. Njihovog Miloša su, takođe, doveli u vezu sa ubistvom Olivera Ivanovića. A komšije Radosavljeviće listom opisuju kao miroljubive i časne ljude, što su preneli i na svog sina.</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:831781-%D0%9A%D0%BE%D0%B7%D0%B0%D1%80%D0%B5%D0%B2-%D0%BE%D0%BF%D0%B5%D1%82-%D0%B7%D0%B0%D1%83%D1%81%D1%82%D0%B0%D0%B2%D1%99%D0%B5%D0%BD-%D0%BD%D0%B0-%D0%88%D0%B0%D1%80%D0%B8%D1%9A%D1%83-%D0%9C%D0%B0%D0%BB%D1%82%D1%80%D0%B5%D1%82%D0%B8%D1%80%D0%B0%D1%9A%D0%B5-%D0%BD%D0%B0%D1%81-%D0%BD%D0%B5%D1%9B%D0%B5-%D1%81%D0%BF%D1%80%D0%B5%D1%87%D0%B8%D1%82%D0%B8-%D0%B4%D0%B0-%D0%B1%D1%83%D0%B4%D0%B5%D0%BC%D0%BE-%D1%81%D0%B0-%D1%81%D0%B2%D0%BE%D1%98%D0%B8%D0%BC-%D0%BD%D0%B0%D1%80%D0%BE%D0%B4%D0%BE%D0%BC"/>
      </related>
      <p>- Svima je jasno da je u pitanju neka igra i da njih dvojica nemaju ama baš nikakve veze sa ubistvom Ivanovića, kojeg smo i mi u centralnoj Srbiji, ali i na Kosovu voleli. Strašno je što kosovske vlasti, bez ikakvih dokaza, a na osnovu nekakve slike optužuju nedužne, u ovom slučaju studente iz skromnih porodica. Uvlače ih, ni krive ni dužne, u nekakve političke igre. Jer, nema ništa gore od toga da nevina osoba mora da dokazuje da nije kriva - ogorčen je jedan od komšija Radosavljevića.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:831620-Predsednik-o-fotografijama-navodnih-ubica-Olivera-Ivanovica-To-su-dvojica-srpskih-studenata-vidi-se-koliko-je-istraga-Pristine-neozbiljna"/>
        <a href="http://www.novosti.rs/vesti/naslovna/hronika/aktuelno.291.html:831550-Kosovska-policija-trazi-dvojicu-muskaraca-zbog-ubistva-Olivera-Ivanovica-objavljene-njihove-fotografije"/>
        <a href="http://www.novosti.rs/vesti/naslovna/hronika/aktuelno.291.html:829046-Otac-uhapsenog-Marka-Rosica-Torturom-nad-mojim-sinom-zele-da-iznude-da-optuzi-Radoicica-i-Srbiju-za-ubistvo-Olivera-Ivanovica"/>
        <a href="http://www.novosti.rs/vesti/naslovna/politika/aktuelno.289.html:828820-Gradjanska-inicijativa-SDP-Kurtijeva-izjava-da-je-Oliver-bio-ratni-zlocinac---neljudska"/>
        <a href="http://www.novosti.rs/vesti/naslovna/politika/aktuelno.289.html:827696-Pristina-spremila-nove-optuznice-obuhvatice-i-Srbe-koji-vec-godinu-dana-leze-u-pritvoru"/>
      </related>
    </article>
  </body>
</html>