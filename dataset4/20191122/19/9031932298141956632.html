<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/centrum-informacyjne-sejmu-marszalek-nie-znala-wyniku-glosowania-w-momencie-jego-anulowania/"/>
    <meta property="og:site_name" content="Polsat News"/>
    <meta property="article:published_time" content="2019-11-22T19:01:00+00:00"/>
    <meta property="og:title" content="Centrum Informacyjne Sejmu: marszałek nie znała wyniku głosowania w momencie jego anulowania"/>
    <meta property="og:description" content="Marszałek Sejmu w momencie podejmowania decyzji o przerwaniu i anulowaniu czwartkowego głosowania nie znała jego wyniku - zapewniło w piątek Centrum Informacyjne Sejmu. Potwierdzono - podało CIS - że podczas głosowania nad wyborem posłów do KRS zawiesiły się dwa czytniki systemu do głosowań."/>
  </head>
  <body>
    <article>
      <h1>Centrum Informacyjne Sejmu: marszałek nie znała wyniku głosowania w momencie jego anulowania</h1>
      <address>
        <time datetime="2019-11-22T19:01:00+00:00">22 Nov 2019, 19:01</time>
      </address>
      <p>
        <b>Marszałek Sejmu w momencie podejmowania decyzji o przerwaniu i anulowaniu czwartkowego głosowania nie znała jego wyniku - zapewniło w piątek Centrum Informacyjne Sejmu. Potwierdzono - podało CIS - że podczas głosowania nad wyborem posłów do KRS zawiesiły się dwa czytniki systemu do głosowań.</b>
      </p>
      <related>
        <a href="https://www.polsatnews.pl/wiadomosc/2019-11-22/sejm-wybral-czterech-poslow-pis-na-czlonkow-krs/"/>
      </related>
      <p>W piątkowym komunikacie CIS zaznaczono, że w czwartek marszałek Sejmu Elżbieta Witek "dwukrotnie podjęła decyzję o anulowaniu głosowań z uwagi na sygnalizowaną przez grupę posłów – ze wszystkich klubów parlamentarnych – trudność w oddaniu prawidłowego i kompletnego głosu, spowodowaną usterkami technicznymi".</p>
      <p>Podkreślono, że "praktyka anulowania głosowań i ich powtarzania nie stoi w sprzeczności z wieloletnim obyczajem parlamentarnym, a podobne przykłady występowały w każdej kadencji Sejmu".</p>
      <p>
        <a href="https://www.polsatnews.pl/wiadomosc/2019-11-22/sejmowe-glosowanie-ws-krs-jest-komentarz-prezesa-pis/">
          <b>ZOBACZ: Sejmowe głosowanie ws. KRS. Jest komentarz prezesa PiS</b>
        </a>
      </p>
      <p>CIS poinformował ponadto, że "Ośrodek Informatyki Kancelarii Sejmu, po analizie logów z systemu do głosowania na sali posiedzeń potwierdził", że w czwartek w głosowaniach "nr 48 i 49 nad wyborem na stanowisko sędziego Trybunału Konstytucyjnego wystąpiły problemy z korzystaniem z karty do głosowań, w wyniku którego jeden z posłów klubu opozycyjnego nie oddał głosu, oraz podczas głosowania nr 52 nad wyborem posłów-członków Krajowej Rady Sądownictwa nastąpiło zawieszenie dwóch czytników systemu do głosowań".</p>
      <p>
        <b>"Oszustwo"</b>
      </p>
      <p>"Kancelaria Sejmu podkreśla, że Marszałek Sejmu w momencie podejmowania decyzji o przerwaniu i anulowaniu głosowania, nie znała jego wyniku. Przy stole prezydialnym, przy którym zasiada Marszałek Sejmu w asyście urzędników Kancelarii Sejmu, na monitorach wyświetlana jest jedynie informacja o liczbie posłów, którzy oddali głos" - głosi komunikat.</p>
      <p>
        <a href="https://www.polsatnews.pl/wiadomosc/2019-11-21/krs-sad-najwyzszy-nie-moze-podwazyc-legalnosci-innych-konstytucyjnych-organow-rp/">
          <b>ZOBACZ: KRS: Sąd Najwyższy nie może podważyć legalności innych konstytucyjnych organów RP</b>
        </a>
      </p>
      <p>Komunikat CIS pojawiła się po czwartkowym głosowaniu w sprawie wyboru przez Sejm posłów-członków Krajowej Rady Sądownictwa. Głosowanie to zostało - decyzją marszałek Sejmu - anulowane i następnie odbyło się powtórne. Witek uzasadniała tę decyzję tym, że są posłowie, którzy zgłaszają problemy z systemem do głosowania. Posłowie opozycji w związku z tym, że nie podano wyników pierwszego głosowania i zarządzono powtórne, ocenili, że doszło do oszustwa.</p>
      <p>
        <a href="https://www.polsatnews.pl/wideo/82-latek-zajechal-droge-motocykliscie-ten-uderzyl-w-znak-i-urwalo-mu-noge-drastyczne-nagranie_6745254/">WIDEO - 82-latek zajechał drogę motocykliście. Ten uderzył w znak i urwało mu nogę [DRASTYCZNE NAGRANIE]</a>
      </p>
      <figure>
        <img src="https://s.redefine.pl/file/o2/redefine/cp/zw/zwf8uuu95sgikzp3x42rhqvomg76hfmy.jpg"/>
      </figure>
    </article>
  </body>
</html>