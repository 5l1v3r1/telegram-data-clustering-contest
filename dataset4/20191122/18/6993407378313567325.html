<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gpu-spravy-maidanu/30287219.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T18:23:09+00:00"/>
    <meta property="og:title" content="ГПУ: слідство в 114 пов’язаних із Майданом провадженнях не зупинятимуть"/>
    <meta property="og:description" content="Генеральна прокуратура України заявляє, що слідство у 114 провадженнях щодо злочинів, пов’язаних із масовими протестами у 2013-2014 роках, не припинятимуть у зв’язку із закінченням строку повноважень"/>
  </head>
  <body>
    <article>
      <h1>ГПУ: слідство в 114 пов’язаних із Майданом провадженнях не зупинятимуть</h1>
      <address>
        <time datetime="2019-11-22T18:23:09+00:00">22 Nov 2019, 18:23</time>
      </address>
      <p>Генеральна прокуратура України заявляє, що слідство у 114 провадженнях щодо злочинів, пов’язаних із масовими протестами у 2013-2014 роках, не припинятимуть у зв’язку із закінченням строку повноважень досудового розслідування в органів прокуратури.</p>
      <p>«Прокурори спеціально створеного департаменту процесуального керівництва в цих провадженнях зможуть проводити невідкладні процесуальні дії для розслідування, поки не завершиться передача матеріалів справ до відповідних органів», – йдеться в повідомленні.</p>
      <p>За даними ГПУ, до Державного бюро розслідувань, в якому вже створили спеціальний слідчий підрозділ для розслідування злочинів, пов’язаних із подіями на Майдані у 2013-2014 роках, відійде 50 проваджень, ще 43 – до Національного антикорупційного бюро. Решта проваджень будуть передані – до органів Національної поліції, СБУ і Державної податкової служби.</p>
      <p>Раніше, на зустрічі з представниками <a href="https://www.radiosvoboda.org/a/news-maydan-spavy-advokaty-pidslidnist/30240915.html">родин героїв Небесної сотні</a>, генеральний прокурор <a href="https://www.radiosvoboda.org/a/news-gpu-spravy-maidanu/30283226.html">Руслан Рябошапка заявив</a> про важливість ухвалення Верховною Радою закону про вдосконалення роботи ДБР, який дозволить слідчим прокуратури, що працювали над вказаними провадженнями, перейти до відповідного підрозділу ДБР у спрощеному порядку.</p>
      <p>Напередодні адвокатка <a href="https://www.radiosvoboda.org/a/news-zakrevska-goloduvannya-spravy-majdanu/30285858.html">Євгенія Закревська оголосила голодування</a> через нерозглянуту депутатами Верховної Ради поправку, яка б дозволила слідчим у справах Майдану перейти в Державне бюро розслідувань і поновити розслідування цих справ. Закревська зробила цю заяву в ефірі програми «Право на владу» на телеканалі «1+1».</p>
      <p>«Зараз, з сьогоднішнього дня, коли зупинилося це розслідування. З цього дня я не буду їсти до того моменту, поки не приймуть цю поправку, не створять це управління і не переведуть туди цих слідчих», – сказала Закревська.</p>
      <p>Депутатка з владної фракції Ірина Верещук наголосила, що розгляд цієї поправки запланований на 5 грудня.</p>
    </article>
  </body>
</html>