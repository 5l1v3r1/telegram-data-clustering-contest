<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/sygklonistiki-martyria-otan-o-gerontas-iakovos-tsalikis-diepseyse-ton-mega-kardiocheiroyrgo-giakoymp-eylogontas-sto-nosokomeio-ton-andrea-papandreoy-kai-exilthe-ygiis/"/>
    <meta property="og:site_name" content="europost.gr"/>
    <meta property="article:published_time" content="2019-11-22T18:55:56+00:00"/>
    <meta property="og:title" content="Συγκλονιστική μαρτυρία: Όταν ο Γέροντας Ιάκωβος Τσαλίκης διέψευσε τον μέγα καρδιοχειρουργό Γιακούμπ, ευλογώντας στο νοσοκομείο τον Ανδρέα Παπανδρέου και εξήλθε υγιής!"/>
    <meta property="og:description" content="Ο Πατήρ Αρσένιος περιγράφει ένα συγκλονιστικό περιστατικό, έτσι όπως του το μετέφερε ο ίδιος ο Γέροντας Ιάκωβος Τσαλίκης. Το περιστατικό αυτό συνέβη στο Γενικό Νοσοκομείο Αθηνών «Γ. Γεννηματάς». Ήταν τον Σεπτέμβριο του 1991, όταν ο"/>
  </head>
  <body>
    <article>
      <h1>Συγκλονιστική μαρτυρία: Όταν ο Γέροντας Ιάκωβος Τσαλίκης διέψευσε τον μέγα καρδιοχειρουργό Γιακούμπ, ευλογώντας στο νοσοκομείο τον Ανδρέα Παπανδρέου και εξήλθε υγιής!</h1>
      <address>
        <time datetime="2019-11-22T18:55:56+00:00">22 Nov 2019, 18:55</time>
      </address>
      <p>Ο Πατήρ Αρσένιος περιγράφει ένα συγκλονιστικό περιστατικό, έτσι όπως του το μετέφερε ο ίδιος ο Γέροντας Ιάκωβος Τσαλίκης. Το περιστατικό αυτό συνέβη στο Γενικό Νοσοκομείο Αθηνών «Γ. Γεννηματάς».</p>
      <p>Ήταν τον Σεπτέμβριο του 1991, όταν ο Ανδρέας Παπανδρέου, αλλά και Γέροντας, νοσηλεύτηκαν στο «Γεώργιος Γεννηματάς». Τους παρακολουθούσε, μάλιστα, ο ίδιος γιατρός, ο καθηγητής Κρεμαστινός, ο οποίος έβαλε τον Γέροντα Ιάκωβο στον θάλαμο που είχε ετοιμάσει για τον Ανδρέα Παπανδρέου, σε περίπτωση που θα υφίστατο κάποια κρίση.</p>
      <p>Η στιγμή δεν άργησε να ‘ρθει, μετέφεραν τον Ανδρέα Παπανδρέου με κρίση στο νοσοκομείο, οπότε αναγκάστηκαν να μεταφέρουν τον Γέροντα σε κάποια υπομονάδα.</p>
      <p>Όταν έβαλαν στο κρεβάτι τον Ανδρέα, εκεί όπου προηγουμένως ξάπλωνε ο Ιάκωβος, κάποιοι πληροφόρησαν τη σύζυγό του Δήμητρα να μην ανησυχεί διότι προηγουμένως εκεί ξάπλωνε ένας άγιος άνθρωπος, ο πατήρ Ιάκωβος, και έτσι το κρεβάτι έχει ευλογία. Η Δήμητρα επεδίωξε να τον βρει.</p>
      <p>Όπως χαρακτηριστικά έλεγε ο Γέροντας, «με βρήκε μια γυναικάρα και μου είπε ‘’θέλω να βοηθήσεις τον Ανδρέα μου’’. Τη ρώτησα ποιος είναι ο Ανδρέας της και μου απήντησε ‘’ο Παπανδρέου, ο πρωθυπουργός’’.</p>
      <p>Με πήγαν με καροτσάκι στον θάλαμο που νοσηλευόταν, όπου διέκρινα δύο κομοδίνα και δύο εικόνες της Παναγίας και του Κυρίου. Τους είπα ότι έχουν καλούς φύλακες, καλούς φρουρούς.</p>
      <p>Η Δήμητρα θεώρησε ότι μιλούσα για τους σωματοφύλακές τους και της διευκρίνισα ότι μιλούσα για τον Κύριο και την Παναγία μας. Πλησίασα τον Ανδρέα, τον ρώτησα αν πιστεύει και μου απάντησε ‘’Ναι, πιστεύω’’ και κύλησαν δάκρυα από τα μάτια του.</p>
      <p>Του απάντησα ότι αφού πιστεύεις, θα σε σταυρώσω στο όνομα του Πατρός, του Υιού και του Αγίου Πνεύματος και εντός τριών ημερών θα εξέλθεις του νοσοκομείου. Θα γίνεις καλά και θα ξανακυβερνήσεις τον τόπο.</p>
      <p>Να κοιτάξεις να κάνεις καλό στην Ελλάδα». Και πράγματι, ενώ οι γιατροί τον είχαν ξεγράψει -είχε έρθει και ο μέγας καρδιοχειρουργός Γιακούμπ, που δεν του έδινε ελπίδες ζωής-, σε τρεις ημέρες, ω του θαύματος, εξήλθε υγιής και το ’93, ανέλαβε πάλι πρωθυπουργός.</p>
    </article>
  </body>
</html>