<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/22/654048/"/>
    <meta property="og:site_name" content="Економічна правда"/>
    <meta property="article:published_time" content="2019-11-22T18:35:00+00:00"/>
    <meta property="og:title" content="Засновник Telegram радить видалити WhatsApp зі смартфонів"/>
    <meta property="og:description" content="Засновник месенджера Telegram Павло Дуров порадив користувачам WhatsApp видалити додаток зі своїх смартфонів"/>
  </head>
  <body>
    <article>
      <h1>Засновник Telegram радить видалити WhatsApp зі смартфонів</h1>
      <address>
        <time datetime="2019-11-22T18:35:00+00:00">22 Nov 2019, 18:35</time>
      </address>
      <p>Засновник месенджера Telegram Павло Дуров порадив користувачам WhatsApp видалити додаток зі своїх смартфонів.</p>
      <p>Про це він написав у своєму каналі в <a href="https://t.me/durov/109">Telegram.</a></p>
      <p>"WhatsApp не тільки не захищає ваші повідомлення, WhatsApp – це додаток, який постійно використовується як троянський кінь для стеження за фотографіями і повідомленнями, які не належать до WhatsApp", - наголосив засновник месенджера Telegram.</p>
      <p>За його словами, "бекдори" у WhatsApp не тільки не зникають, а з'являються один за одним.</p>
      <p>"У травні я передбачив, що бекдори ("чорні ходи", - ред.) у WhatsApp виявлятимуться, і одна серйозна проблема безпеки виникатиме за іншою. Цього тижня було знайдено черговий "чорний хід" у WhatsApp. Як і попередні, цей новий бекдор зробив всі дані на вашому телефоні вразливими для хакерів і державних установ. Все, що потрібно зробити хакеру, - це відправити вам відео - і всі ваші дані будуть у розпорядженні зловмисника", - попередив Дуров.</p>
      <p>Раніше про небезпеку використання як WhatsApp, так і Telegram попереджав колишній співробітник Агентства національної безпеки США Едвард Сноуден. Замість цих месенджерів він рекомендував використовувати Signal або Wire.</p>
    </article>
  </body>
</html>