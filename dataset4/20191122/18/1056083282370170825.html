<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100307/%D8%A7%D9%81%D8%B2%D8%A7%DB%8C%D8%B4-%DB%B1%DB%B0%DB%B0%D8%AF%D8%B1%D8%B5%D8%AF%DB%8C-%D8%A8%D8%A7%D8%B1%D8%B4-%D8%A8%D8%A7%D8%B1%D8%A7%D9%86-%D8%AF%D8%B1-%D8%A2%D8%B3%D8%AA%D8%A7%D8%B1%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-22T18:38:58+00:00"/>
    <meta property="og:title" content="افزایش ۱۰۰درصدی بارش باران در آستارا"/>
    <meta property="og:description" content="ایسنا/گیلان فرماندار بندر مرزی آستارا از افزایش ۱۰۰ درصدی بارش باران در این شهرستان خبر داد."/>
  </head>
  <body>
    <article>
      <h1>افزایش ۱۰۰درصدی بارش باران در آستارا</h1>
      <address><time datetime="2019-11-22T18:38:58+00:00">22 Nov 2019, 18:38</time> by <a rel="author">رامین بشرویه</a></address>
      <p>ایسنا/گیلان فرماندار بندر مرزی آستارا از افزایش ۱۰۰ درصدی بارش باران در این شهرستان خبر داد.</p>
      <p>حسن رستم زاد در جلسه مدیریت بحران شهرستان که در سالن آمفی تئاتر شهرداری برگزار شد، اظهار کرد: مدیریت بحران فقط مختص به ایام خاص نیست و باید برای همه لحظات آمادگی داشته باشیم.</p>
      <p>وی با بیان اینکه با هماهنگی های به عمل آمده در شهرستان و استان، رودخانه های کانرود، مرداب، ویرمونی و آستاراچای لایروبی شدند، ادامه داد: در اسرع وقت باید لایروبی رودخانه های لوندویل و چلوند محقق شود تا از بروز هرگونه حادثه تلخ، به خصوص خسارات ناشی از سیلاب جلوگیری کنیم.</p>
      <p>وی با تأکید بر اینکه رودخانه لوندویل تاکنون لایروبی نشده است، افزود: شهرداری لوندویل باید در اسرع وقت نسبت به این مهم اقدام کند و همه دستگاه های مربوطه موظف به همکاری در این زمینه هستند.</p>
      <p>رستم زاد میزان بارش باران در دو فصل بهار و تابستان را ۸۰۰ میلی متر و بارش تا پایان آبان ماه را ۱۰۷۶ میلی متر عنوان کرد و گفت: شاهد افزایش ۱۰۰ درصدی باران در سال جاری نسبت به مدت مشابه سال قبل هستیم که نقش مهمی را در تأمین آب شرب و کشاورزی داشت.</p>
      <p>وی رانش در مناطق کوهستانی را از دیگر مشکلات راه های روستایی در شهرستان برشمرد و خاطرنشان کرد: بیشترین رانش ها در جاده حیران به دلیل اجرای طرح تعریض این جاده و راه های کوهستانی بخش لوندویل هستیم.</p>
      <p>فرماندار آستارا با تأکید بر اینکه در ایام تابستان و عید نوروز و روزهایی که شاهد حضور مسافر در شهرستان هستیم، در ساعات اوج مصرف با مشکل کمبود آب مواجه می شویم، تصریح کرد: اعتبار خوبی برای احداث سد ملاهادی و اجرای شبکه فاضلاب شهرستان گذاشته شده است که امیدواریم با تسریع در روند احداث، مشکلات موجود در این بخش مرتفع شود.</p>
      <p>وی در ادامه از شهرداری آستارا خواست تا با خانوارهایی که فاضلاب های خانگی را شب  ها به معابر عمومی هدایت می کنند، برخورد کند اضافه کرد: اختصاص اعتبار ۴۳۰ میلیارد ریالی سفر رئیس جمهور می تواند در روند اجرای پروژه تأثیر قابل توجهی داشته باشد.</p>
      <p>وی در پایان از اجرای طرح تعریض و بهسازی خیابان بندر در روبروی دروازه ورودی مرز زمینی آستارا توسط شهرداری تقدیر کرد و یادآور شد: اگر با افرادی که سد معبر می کنند به شکل مداوم برخورد نشود، وضعیت به شکل گذشته برمی گردد که اصلا زیبنده این شهر مرزی و بندری نیست.</p>
      <p>انتهای پیام</p>
    </article>
  </body>
</html>