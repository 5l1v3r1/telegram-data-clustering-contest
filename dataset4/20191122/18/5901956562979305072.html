<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/simbolizem-in-povezava-z-astrologijo-244191"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T18:31:00+00:00"/>
    <meta property="og:title" content="Simbolizem in povezava z astrologijo"/>
    <meta property="og:description" content="Preden se v prihodnjih tednih podrobneje posvetimo pomenu posameznih kart velike arkane, opozorimo na povezavo tarota z astrologijo. Velja namreč, da so posamezne karte povezane s planeti in astrološkimi znamenji oziroma oboje predstavlja isto simboliko. Povezave nam lahko služijo informativno ter dodatno osvetlijo pomen sporočila kart, zlasti se ukvarjamo tudi z astrologijo. Lahko gre namreč že za čisto konkreten namig – karta čarovnika lahko na primer predstavlja moškega, rojenega v znamenju dvojčka. Tarot lahko sicer nakazuje osebo, rojeno v istem znamenju, kot ga predstavlja karta. Paži so na primer povezani z Merkurjem (dvojček, devica) in njegovimi lastnostmi – mladostjo, komunikacijo, idejami, prometom, turizmom, novinarstvom, založništvom, pisateljskim in učiteljskim poklicem. Vitezi so povezani z Marsom (oven), planetom vojskovanja, aktivnosti, drzne moške energije in poguma, značilnega za pionirje in vodje. Če se v branju torej pojavi vitez, je to lahko namig, da je v dogajanje vpletena borbena, odločna…"/>
  </head>
  <body>
    <article>
      <h1>Simbolizem in povezava z astrologijo</h1>
      <h2>Posamezne karte so povezane s planeti in astrološkimi znamenji. Povezave so informativne in dodatno osvetlijo pomen sporočila.</h2>
      <address><time datetime="2019-11-22T18:31:00+00:00">22 Nov 2019, 18:31</time> by <a rel="author">M. B. Z.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/29/1687851.jpg"/>
          <figcaption>Če povežemo astrološko simboliko s pomenom posameznih kart tarota, lahko dobimo izjemno natančno sporočilo. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/29/1687852.jpg"/>
          <figcaption>Upoštevati moramo tudi, da ima vsaka karta že sama po sebi paleto različnih razlag. FOTO: Guliver/Getty Images</figcaption>
        </figure>
      </slideshow>
      <p>Preden se v prihodnjih tednih podrobneje posvetimo pomenu posameznih kart velike arkane, opozorimo na povezavo tarota z astrologijo. Velja namreč, da so posamezne karte povezane s planeti in astrološkimi znamenji oziroma oboje predstavlja isto simboliko. Povezave nam lahko služijo informativno ter dodatno osvetlijo pomen sporočila kart, zlasti se ukvarjamo tudi z astrologijo. Lahko gre namreč že za čisto konkreten namig – karta čarovnika lahko na primer predstavlja moškega, rojenega v znamenju dvojčka.<br/><br/>Tarot lahko sicer nakazuje osebo, rojeno v istem znamenju, kot ga predstavlja karta. Paži so na primer povezani z Merkurjem (dvojček, devica) in njegovimi lastnostmi – mladostjo, komunikacijo, idejami, prometom, turizmom, novinarstvom, založništvom, pisateljskim in učiteljskim poklicem. Vitezi so povezani z Marsom (oven), planetom vojskovanja, aktivnosti, drzne moške energije in poguma, značilnega za pionirje in vodje. Če se v branju torej pojavi vitez, je to lahko namig, da je v dogajanje vpletena borbena, odločna, nekompromisna oseba, recimo v vlogi vodje kolektiva.<br/><br/>Kraljice v tarotu so povezane z Venero v astrologiji (bik, tehtnica) in predstavljajo ljubezen, užitke, odnose, umetnost, osebo z izdelanim občutkom za lepoto, modo, estetiko, pa tudi z Luno (rak), torej s čustvi, občutljivostjo, materinsko vlogo, domom, žensko, ki je nežna, skrbna in zaščitniška. Opisane lastnosti se nanašajo na osebo, ki kroji dogodke, povezane z vašim vprašanjem.</p>
      <figure>
        <img src="https://www.slovenskenovice.si/images/slike/2019/10/29/1687852.jpg"/>
        <figcaption>Upoštevati moramo tudi, da ima vsaka karta že sama po sebi paleto različnih razlag. FOTO: Guliver/Getty Images</figcaption>
      </figure>
      <p>Kralji predstavljajo Sonce, Saturn in Jupiter (levi, kozorogi, strelci) – torej moško načelo, znanje, rast, napredek, razvoj, zrelost, modrost, izkušnje, disciplino, širjenje obzorij, aktivnost, dinamiko, odgovorno osebo, lahko šefa, uradnika, deloholika, drznega pustolovca ali akademika. Vse je seveda odvisno od konteksta, karte imajo – tako kot planeti in hiše v astrologiji – vedno več različnih pomenov. Umetnost in izkušnje tistega, ki bere astrološko karto ali tarot napoved, pa odločajo o tem, kako smiselna, strnjena in ustrezna je interpretacija.<br/><br/>Tudi štiri serije male arkane – kelihi oziroma čaše, palice, novci in meči – so povezane z astrološkimi elementi, in sicer palice z ognjenimi znamenji (ovni, levi in strelci) kelihi z vodnimi (raki, škorpijoni in ribami), meči z zračnimi (dvojčki, tehtnicami in vodnarji), novci pa z zemeljskimi (biki, devicami in kozorogi). Sporočilo je včasih lahko dobesedno, torej imate opravka s človekom, rojenim na primer v zemeljskem znamenju, lahko pa ima le lastnosti, ki jim jih pripisujemo: je prizemljen, praktičen, prizadeven, zna se lotiti vsake naloge, priden, delaven. Da je vse še malce bolj zapleteno, morate pri tem seveda upoštevati osnovni pomen vsake serije male arkane, ki predstavlja določen vidik osebnosti ali dogajanja – kelihi oziroma čaše so na primer povezani z ljubeznijo, odnosi in čustvi. Vsaka posamezna karta izmed desetih v seriji kelihov prinaša še dodatno informacijo – dvojka je karta bližine in zveze, trojka praznovanja, štirica potrtosti in tako dalje.<br/><br/>Čeprav se zdi sistem zapleten, ne skrbite, sčasoma vam bo povezovanje prešlo v kri in navadili se boste združiti vse informacije.</p>
    </article>
  </body>
</html>