<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.document.no/2019/11/22/imam-ved-koranskole-i-italia-tiltalt-for-barnemishandling-foreldrene-fra-bangladesh-syntes-alt-var-i-orden/"/>
    <meta property="og:site_name" content="Document"/>
    <meta property="article:published_time" content="2019-11-22T18:53:45+00:00"/>
    <meta property="og:title" content="Imam ved koranskole i Italia tiltalt for barnemishandling – foreldrene fra Bangladesh syntes alt var i orden"/>
    <meta property="og:description" content="NRKs Tormod Strand vekket for en tid tilbake oppsikt med reportasjer om grov mishandling på koranskoler i Somalia, hvor nesten fire av ti ungdommer med somalisk bakgrunn i Norge har vært sendt."/>
  </head>
  <body>
    <article>
      <h1>Imam ved koranskole i Italia tiltalt for barnemishandling – foreldrene fra Bangladesh syntes alt var i orden</h1>
      <address><time datetime="2019-11-22T18:53:45+00:00">22 Nov 2019, 18:53</time> by <a rel="author">Christian Skaug</a></address>
      <figure>
        <img src="https://www.document.no/wp-content/uploads/2019/11/imam-padova.jpg"/>
        <figcaption>
          <i>Foto: Italiensk politi.</i>
        </figcaption>
      </figure>
      <p>NRKs Tormod Strand vekket for en tid tilbake oppsikt med reportasjer om grov mishandling på koranskoler i Somalia, hvor nesten fire av ti ungdommer med somalisk bakgrunn i Norge har vært sendt.</p>
      <p>Nå kan det se ut til at lignende praksis også forekommer i Europa.</p>
      <p>Sist sommer innledet politiet i Padova i det nordøstlige Italia etterforskning av en imam som driver en koranskole i byen. Politiets interesse ble utløst av bekymringsmeldinger fra flere lærere i den offentlige skolen, etter vitnesbyrd fra elever om voldsbruk ved koranskolen, som frekventeres av sju til elleve år gamle barn med bakgrunn fra Bangladesh.</p>
      <p>Fem dagers overvåkning av moskeen med skjult kamera var tilstrekkelig for å fastslå at det barna hadde fortalt, var sant, opplyser <a href="https://corrieredelveneto.corriere.it/padova/cronaca/19_novembre_22/bimbo-diavolo-l-imam-padova-minacce-quel-pugno-faccia-fa3f8d82-0d03-11ea-9ce3-eb93136ebb57.shtml">Corriere della Sera</a>. Volden og truslene fra den strenge 23 år gamle imam Shahadat Hossein omtales av den italienske avisen som hverdagstortur.</p>
      <blockquote>Påtalemyndighetene hevder at bildene viser hvordan all undervisningen «kjennetegnes ved et klima av total frykt, nesten terror». De små, fromme barna i Padova tvinges til å be helt til klokken ni om kvelden. På opptakene er en av dem helt utmattet.</blockquote>
      <blockquote>Elevene – som er opptil femten stykker under ettermiddagstimene – må be på sine knær og lære arabisk: Hvis de gjør feil eller ikke oppfører seg ordentlig, vanker det straff. Det begynner med trusler: «Jeg skal rive øret av deg», «hvis dere lager mere lyd, skal jeg slå dere med kjeppen», «les høyere, ellers røsker jeg av deg kinnet». Det fortsetter med slag</blockquote>
      <p>Slagene kunne være så harde at elevene mistet likevekten.</p>
      <p>En jente hadde også betrodd skolelæreren sin at elevene ved koranskolen dessuten ble straffet ved å innta ubehagelige posisjoner over lengre tid.</p>
      <p>De fem dagene med opptak avslørte flere titalls tilfeller av mishandling.</p>
      <p>For nesten to måneder siden ble Hossein arrestert, og det er i forbindelse med at han nå skal fremstilles for retten at detaljene i saken kommer for en dag.</p>
      <p>Den kanskje mest sjokkerende opplysningen er at foreldrene var på det rene med at imamen straffet barna deres hardt fysisk, men at de ikke hadde vist tegn til å ha noe imot det.</p>
      <blockquote>En av fedrene sier at «så lenge de ikke setter merker, er alt i orden».</blockquote>
      <blockquote>Etterforskningen avslører også oppdragelsesmetodene til mange familier fra Bangladesh. Etterforskningsdommeren fremhever hvordan de unge ofrene «bare på skolen møtte voksenpersoner som var i stand til å forstå deres lidelser».</blockquote>
      <p>Hossein kunne da heller ikke forstå hva galt han hadde gjort da politiet kom for å arrestere ham.</p>
      <blockquote>Også da hans adokvat Roberto Baglioni forsøkte å forklare anklagene […] virket han først vantro: «Hvis de ikke leste, straffet jeg dem. I hjemlandet mitt gjør vi det sånn, jeg visste ikke at det var en forbrytelse her.»</blockquote>
      <p>Hossein hadde ikke vært koranlærer lenge da han ble arrestert, men hans 20 år gamle forgjenger Ahmed Junayed tatt i betraktning var det fra asken til ilden for barna. Junayed hadde også vært truende og voldelig, men ble erstattet fordi Italia nylig utviste ham som en fare for samfunnet og returnerte ham til Bangladesh. 20-åringen hadde blant annet spredt antisemittisk propaganda, og hadde bilde av Hitler på Facebook-veggen sin.</p>
      <p>Hossein, som for tiden sitter i husarrest etter tjue dagers varetektsfengsling sier nå at han ber om unnskyldning for volden og truslene. Det var galt, og det skal ikke gjenta seg, forsikrer imamen, som trolig er lite lysten på en tur til hjemlandet i deportasjonsfly.</p>
      <p>Det bor 17.000 personer med opphav fra Bangladesh i regionen Veneto, der Padova ligger. Saken med koranskolen der til bys er pinlig for hele diasporaen. Det blir plutselig opplagt at den ikke hører hjemme i Italia.</p>
      <p>
        <a href="https://www.documentforlag.no/produkt/sammenstot-mellom-sivilisasjoner/">Forhåndsbestill Samuel P. Huntingtons «Sammenstøt mellom sivilisasjoner?» til 149 kroner her!</a>
      </p>
      <figure>
        <a href="https://www.documentforlag.no/produkt/sammenstot-mellom-sivilisasjoner/">
          <img src="https://www.document.no/wp-content/uploads/2019/11/annonse-huntington.jpg"/>
        </a>
      </figure>
      <related>
        <h4>Les også</h4>
        <a href="https://www.document.no/2018/05/29/politiet-om-hjemvendte-koranskoleelever-de-fleste-er-kriminelle/"/>
        <a href="https://www.document.no/2018/05/21/muslimsk-familievold-pa-hamar/"/>
        <a href="https://www.document.no/2018/01/04/den-importerte-familievolden/"/>
        <a href="https://www.document.no/2016/05/10/deltager-italiensk-solidaritetsmarsj-planla-jihad-terror/"/>
        <a href="https://www.document.no/2018/02/19/sender-barna-til-omskolering-i-mogadishu-torturkammer-pa-skolen/"/>
        <a href="https://www.document.no/2014/04/06/hrs-anmelder-foreldre-for-darlig-integrering/"/>
        <a href="https://www.document.no/2018/04/25/hun-star-tiltalt-for-a-ha-slatt-ihjel-sitt-eget-barn-3-mediene-tier-om-hvor-hun-er-fra/"/>
        <a href="https://www.document.no/2019/01/19/storst-ansvar-minst-innsikt/"/>
        <a href="https://www.document.no/2019/05/31/bangladesh-16-personer-drepte-19-ar-gammel-jente-ved-a-brenne-henne-levende/"/>
        <a href="https://www.document.no/2009/03/22/egentlig_drar_vi_i_krigen_hver/"/>
      </related>
    </article>
  </body>
</html>