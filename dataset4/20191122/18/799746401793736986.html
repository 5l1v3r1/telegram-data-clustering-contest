<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103396/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T18:09:47+00:00"/>
    <meta property="og:title" content="Мер німецького міста подала у відставку через погрози ультраправих груп"/>
    <meta property="og:description" content="Мер німецького міста подала у відставку з посади після отримання неодноразових погроз крайньо правих груп."/>
  </head>
  <body>
    <article>
      <h1>Мер німецького міста подала у відставку через погрози ультраправих груп</h1>
      <address>
        <time datetime="2019-11-22T18:09:47+00:00">22 Nov 2019, 18:09</time>
      </address>
      <p>Мер німецького міста подала у відставку з посади після отримання неодноразових погроз від крайньо правих груп.</p>
      <p>Про це повідомляє "Європейська правда" із посиланням на <a href="https://www.dw.com/">DW</a>.</p>
      <p>Мартина Ангерман від Соціал-демократичної партії була мером східного німецького міста Арнсдорф у федеральній землі Саксонія. Вона протягом кількох місяців отримувала погрози з боку правих груп.</p>
      <p>Крайня права партія "Альтернатива для Німеччини" (AfD) у жовтні запропонувала усунути Ангерман з посади мера. Перш ніж пропозицію розглянули, 61-річний політик попросила про дострокове звільнення, посилаючись на стан здоров'я.</p>
      <p>Міністр юстиції Німеччини Крістін Ламбрехт засудила низку подій, які призвели до відставки Ангерман.</p>
      <p>Місто Арнсдорф, що поблизу Дрездена, стало відомим у 2016 році, коли четверо чоловіків напали на психічно хворого іракського біженця та прив’язали його до дерева.</p>
      <p>Ангерман засудила дії чоловіків, що призвело до того, що вона отримувала погрози від членів ультраправих груп.</p>
      <p>У вересні AfD стала другою за величиною партією Саксонії, витіснивши соціал-демократів на п’яте місце.</p>
    </article>
  </body>
</html>