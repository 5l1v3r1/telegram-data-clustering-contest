<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191122-iden-elmarad-victoria-secret-divatbemutato.html"/>
    <meta property="og:site_name" content="Origo"/>
    <meta property="article:published_time" content="2019-11-22T18:29:00+00:00"/>
    <meta property="og:title" content="Megtörtént az elképzelhetetlen: idén elmarad a Victoria's Secret divatbemutatója"/>
    <meta property="og:description" content="Az első olyan év lesz, amikor nem vonulnak fel a gyönyörű, fehérneműs modellek."/>
  </head>
  <body>
    <article>
      <h1>Megtörtént az elképzelhetetlen: idén elmarad a Victoria's Secret divatbemutatója</h1>
      <address><time datetime="2019-11-22T18:29:00+00:00">22 Nov 2019, 18:29</time> by <a rel="author">Origo</a></address>
      <p><b>Hivatalossá vált: idén elmarad a Victora's Secret hagyományos divatgálája. A korábban milliókat a tévé elé ültető, évről évre megrendezett, magát fontos popkulturális eseménnyé kinövő rendezvény sok kritikát kapott az utóbbi években, említi meg a <a href="https://www.bbc.com/news/business-50512414">BBC</a>.<br/></b>Az 1995-ben indult gála tévés nézettsége az utóbbi években jelentősen visszaesett, a nézőszám csökkenése mellett pedig a divatshow-nak a kritikusok rosszallásával is szembe kellett néznie:</p>
      <aside>a bemutató évről évre rosszabb fogadtatásra talált az ítészek körében.</aside>
      <p>Közülük sokan osztották azt a véleményt, hogy a koncepió és így maga a műsor is elavult, hiányzik a sokszínűség, az újdonság varázsa belőle, emellett pedig egyre leplezetlenebbül szexista - a divatbemutató központi részét jelenti a márka arcainak, vagyis a világ legszebb topmodelljeinek fehérneműs felvonulása.</p>
      <figure>
        <img src="https://cdn.nwmgroups.hu/s/img/i/1911/201911222018-victorias-secret-palvin-barbara1.jpg?w=644&amp;h=363"/>
        <figcaption>Palvin Barbara a tavalyi shown<cite>Forrás: Getty Images for Victoria's Secret/2018 Getty Images/Dimitrios Kambouris</cite></figcaption>
      </figure>
      <p>A márka mögött álló vállalat, az L Brands azt nyilatkozta, eljött az ideje annak, hogy "átgondolják és továbbfejlesszék" marketingstratégiájukat. A vállalat pénzügyi igazgatója azt is mondta egy befektetői fórumon, hogy mepróbálják újrapozicionálni a márkát, és a vásárlókkal való kommunikáció új módjait megtalálni. Ugyanakkor hozzátette: nem mondanak le véglegesen a showkról, mert ezek a brand megjelenésének fontos aspektusait képezik, és még mindig figyelemreméltó reklámértékkel bírnak.</p>
      <p>Ennek ellenére a Victoria's Secret márkaként meglehetősen gyenge teljesítményt produkált az elmúlt időszakban, ami az anyavállalat teljesítményét is tükrözte.</p>
      <p>
        <mark>Az L Brands a harmadik negyedévre 252 millió dollárnyi veszteséget jelentett.</mark>
      </p>
      <p>A vállalatnak emellett komoly csorba esett a renoméján, miután figyelmet kapott az, hogy milliárdos alapítója, Les Wexner, barátságot ápolt a szexuális bűnelkövetőként és emberkereskedőként is hírhedtté vált, majd idén augusztusban börtönben meghalt pénzemberrel, Jeffrey Epstein-nel.</p>
      <p>A show számos szupermodell karrierjében jelentett már fontos mérföldkövet, többek között Tyra Banks, Heidi Klum és Miranda Kerr is felvonult a kifutón annak keretében. De a márka arcai közé tartozik a világ legszebb modelljei között számon tartott magyar Palvin Barbara is.</p>
    </article>
  </body>
</html>