<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/miojob/lavoro/2019/11/23/news/poco_preparati_la_pecca_di_chi_cerca_lavoro-241659975/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T18:25:00+00:00"/>
    <meta property="og:title" content="Italiani poco preparati, Randstad boccia la formazione"/>
    <meta property="og:description" content="Il Randstad Reserch, creato dalla multinazionale olandese di servizi al lavoro, boccia la poca formazione degli italiani. Prima causa del mancato incontro tra"/>
  </head>
  <body>
    <article>
      <h1>Italiani poco preparati, Randstad boccia la formazione</h1>
      <h2>Il Randstad Reserch, creato dalla multinazionale olandese di servizi al lavoro, boccia la poca formazione degli italiani. Prima causa del mancato incontro tra domanda e offerta</h2>
      <address><time datetime="2019-11-22T18:25:00+00:00">22 Nov 2019, 18:25</time> by <a rel="author">BARBARA ARDU'</a></address>
      <p>ROMA - Non formati adeguatamente. O per essere più chiari formati in modo insufficiente per entrare nel mercato del lavoro.  E' il giudizio che il 67% dei professionisti HR di Randstad dà dei canidati italiani che vanno a caccia di un'occupazione. Ed è proprio questa insufficiente formazione la prima ragione della difficoltà di reperimento di figure professionali da parte delle aziende. Il giudizio, inappellabile (?) arriva da una ricerca condotta dal Randstad Research, il nuovo centro di ricerca del Gruppo Randstad, più o meno indipendente, creato per indagare sul mondo del lavoro <i>tout court </i>cui collaborano il Professor Enrico Giovannini, che presiede il Comitato Scientifico, e l’economista e promotore in Italia del programma Garanzia Giovani Daniele Fano. Giudizio durissimo che squalifica in un certo senso il mondo della formazione italiana incapace di aver adeguato la pratica ai mutamenti della società. La formazione insufficiente è infatti identificata come un vero e proprio handicap, prima ancora di ostacoli comunque rilevanti come l’invecchiamento della popolazione (62%) o la globalizzazione dei mercati (34,5%).<br/><br/>Gli italiani dunque si formano poco e male e in molti casi sono impreparati o in possesso di competenze inadatte alle richieste delle aziende. E questa insufficienza nella formazione dei candidati è, secondo Randstad Reserch, la prima barriera che impedisce alle imprese di trovare i profili di cui hanno bisogno. Le carenze più evidenti sono nella preparazione scolastico-universitaria (63,9%). Gli altri fattori che ostacolano la selezione di profili idonei sono l’apertura alle problematiche ambientali (55,3%), l’automazione (54,8%), la digitalizzazione (53,1%), la diversificazione dei rapporti di lavoro (46,9%) e l’internazionalizzazione delle imprese (45,8%). Più marginale il ruolo dei fenomeni migratori (31,4%) e della globalizzazione dei mercati (34,5%).<br/><br/>Italiani impreparati dunque. Almeno secondo i 1.160 dipendenti Randstad specializzati nella selezione del personale. “Dalla ricerca emerge quanto sia importante una formazione di qualità per facilitare l’incontro tra domanda e offerta di lavoro, migliorare l’occupabilità dei candidati e dare alle imprese le competenze che stanno cercando - afferma Alessandro Ramazza, Consigliere di amministrazione di Randstad Group Italia -. Ma la scarsa formazione non è l’unico ostacolo da superare: anche le carenze manageriali e organizzative, la bassa propensione all’aggiornamento e all’innovazione impediscono di attrarre talenti. Il modello virtuoso da seguire è quello degli ITS, gli istituti tecnici superiori, i cui diplomati a un anno dal titolo hanno un tasso di occupazione superiore al 90%, grazie al coinvolgimento di un insieme di soggetti pubblici e privati che aiutano le istituzioni formative a definire piani di formazione in linea con le più recenti evoluzioni tecnologiche e le esigenze delle imprese”.<br/><br/>La globalizzazione dei mercati e l’internazionalizzazione delle imprese, per esempio, trovano impreparate le figure di più alto livello come i manager, la mancanza di esperienza di diversificazione nei rapporti di lavoro crea rigidità soprattutto per gli impiegati, le professioni dei servizi e gli operai. L’apertura alle problematiche ambientali è sempre rilevante ma raggiunge i livelli più elevati nelle professioni dei servizi, certamente più vicine ai consumatori, a riprova che sono questi ultimi a trainare la domanda di qualità dell’ambiente stesso.<br/><br/>Gli ostacoli al cambiamento nei profili dei candidati -<b> </b>La ricerca<b> </b>ha anche indagato gli ostacoli al cambiamento presenti nei profili dei candidati appartenenti alle diverse categorie professionali. Fra i manager le lacune più evidenti riguardano la propensione all’innovazione e la scarsa sensibilità per l’organizzazione (24%), seguita da stili aziendali inadeguati (22%). Per i profili altamente specializzati le principali barriere sono rappresentate dagli stili aziendali inadeguati (23%), la scarsa conoscenza-formazione (22%) e i problemi di natura organizzativa (18%). Per i tecnici il primo ostacolo è la scarsa conoscenza-formazione (26%), poi vengono stili aziendali inadeguati (22%). La scarsa conoscenza è la barriera più evidente anche fra gli impiegati (29%), che mostrano anche evidenti lacune organizzative (22%). Il problema principale più riscontrato fra i professionisti dei servizi è la scarsa sensibilità per l’organizzazione (27%), seguito da problematiche di carattere sociale (20%). Insomma per Randstad è la mancata formazione il vero problema del mancato incontro tra domanda e offerta di lavoro.</p>
    </article>
  </body>
</html>