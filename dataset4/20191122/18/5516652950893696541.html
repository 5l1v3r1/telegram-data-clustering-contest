<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426318/to-dema-poy-parelabe-perieixe-exi-kila-lathraioy-kapnoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T18:55:01+00:00"/>
    <meta property="og:title" content="Το δέμα που παρέλαβε περιείχε έξι κιλά λαθραίου καπνού"/>
    <meta property="og:description" content="Δέμα από εταιρεία ταχυμεταφορών στην Κάλυμνο, παρέλαβε 57χρονη και συνελήφθη!"/>
  </head>
  <body>
    <article>
      <h1>Το δέμα που παρέλαβε περιείχε έξι κιλά λαθραίου καπνού</h1>
      <address>
        <time datetime="2019-11-22T18:55:01+00:00">22 Nov 2019, 18:55</time>
      </address>
      <p>
        <b>Δέμα από εταιρεία ταχυμεταφορών στην Κάλυμνο, παρέλαβε 57χρονη και συνελήφθη!</b>
      </p>
      <p>Όπως διαπιστώθηκε από έλεγχο που έγινε από αστυνομικούς του Τμήματος Καλύμνου, το δέμα περιείχε περισσότερα από έξι κιλά λαθραίου καπνού!</p>
      <p>Σύμφωνα με όσα έγιναν γνωστά, όλα συνέβησαν προχθές το πρωί οπότε και η 57χρονη μετέβη σε εταιρεία ταχυμεταφορών του νησιού και παρέλαβε ένα δέμα το οποίο και έβαλε στο δίκυκλο μοτοποδήλατο με το οποίο κυκλοφορούσε και ξεκίνησε για την κατοικία της.</p>
      <p>Στη διαδρομή όμως, αστυνομικοί που διενεργούν εντατικούς ελέγχους στο πλαίσιο των ειδικών επιχειρησιακών δράσεων της Γενικής Περιφερειακής Αστυνομικής Διεύθυνσης Νοτίου Αιγαίου για την καταπολέμηση της λαθρεμπορίας καπνικών προϊόντων, έπειτα από την αξιολόγηση πληροφοριών που είχαν στη διάθεσή τους, την περίμεναν. Οι αστυνομικοί αφού ακινητοποίησαν την 57χρονη σε έλεγχο που της έγινε βρέθηκε το δέμα που περιείχε αεροστεγείς συσκευασίες αφορολόγητου καπνού, συνολικού βάρους 6 κιλών και 110 γραμμαρίων.</p>
      <p>Ο λαθραίος καπνός κατασχέθηκε και θα αποσταλεί στην αρμόδια τελωνειακή Αρχή προς υπολογισμό των διαφυγόντων φόρων – δασμών και επιβολή σχετικών προστίμων, ενώ για την 57χρονη σχηματίστηκε ποινική δικογραφία για παραβίαση του Εθνικού Τελωνιακού Κώδικα και του Νόμου που αφορά τη φορολογία καπνού.</p>
      <p><b>Και άλλοι έλεγχοι</b><br/>Όμως προχθές οι αστυνομικοί του Τμήματος Καλύμνου έκαναν «έφοδο» και στο σπίτι όπου διαμένουν ένας 38χρονος και ένας 55χρονος.</p>
      <p>Εκεί παρουσία δικαστικού λειτουργού εντοπίστηκε ποσότητα λαθραίου καπνού συνολικού βάρους 30 γραμμαρίων.</p>
      <p>Ο λαθραίος καπνός κατασχέθηκε και θα αποσταλεί στην αρμόδια τελωνειακή Αρχή προς υπολογισμό των διαφυγόντων φόρων – δασμών και επιβολή σχετικών προστίμων. Η δικογραφία που σχηματίστηκε θα υποβληθεί στον κ. Εισαγγελέα Πρωτοδικών Κω για τα περαιτέρω.</p>
    </article>
  </body>
</html>