<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/mlati-ho-klacky-chodi-domu-serezany-reditel-mlci-matka-sikanovaneho-chlapce-z-ostravy-promluvila-pro-extra"/>
    <meta property="og:site_name" content="eXtra.cz"/>
    <meta property="article:published_time" content="2019-11-22T18:02:00+00:00"/>
    <meta property="og:title" content="Mlátí ho klacky, chodí domů seřezaný, ředitel mlčí! Matka šikanovaného chlapce z Ostravy promluvila pro eXtra"/>
    <meta property="og:description" content="Od středy koluje na sociálních sítích otřesné video, na kterém skupina hochů šikanuje svého spolužáka. Video bylo několikrát z Facebooku smazáno, ale je z něj patrné, že mezi spolužáky ze základní školy v Ostravě panují zlé vztahy, které vyústily ve fyzické útoky. S partičkou, která mlátí své spolužáky z ostravské školy Ostrava-Zábřeh, mají problémy i učitelé. Matka jednoho ze zbitých chlapců nyní exkluzivně promluvila pro eXtra.cz."/>
  </head>
  <body>
    <article>
      <h1>Mlátí ho klacky, chodí domů seřezaný, ředitel mlčí! Matka šikanovaného chlapce z Ostravy promluvila pro eXtra</h1>
      <address><time datetime="2019-11-22T18:02:00+00:00">22 Nov 2019, 18:02</time> by <a rel="author">Markéta Kuča</a></address>
      <p>
        <b>Od středy koluje na sociálních sítích otřesné video, na kterém skupina hochů šikanuje svého spolužáka. Video bylo několikrát z Facebooku smazáno, ale je z něj patrné, že mezi spolužáky ze základní školy v Ostravě panují zlé vztahy, které vyústily ve fyzické útoky. S partičkou, která mlátí své spolužáky z ostravské školy Ostrava-Zábřeh, mají problémy i učitelé. Matka jednoho ze zbitých chlapců nyní exkluzivně promluvila pro eXtra.cz.</b>
      </p>
      <h3>Klučičí bitka rozpoutala peklo</h3>
      <p>Celému incidentu, který je zachycen na videu, předcházela před lety potyčka mezi spolužáky, při které se žďuchali, padaly mezi nimi facky a vše vyústilo v to, že jeden z hochů měl zlomený prst. Od té doby partička nepřizpůsobivých žáků napadá své spolužáky a vyčkává, kdy budou v oslabení, aby mohli zaútočit.</p>
      <p>Výjimkou ovšem není ani to, že parta agresorů napadne i učitelku. <b>„Před několika lety zaútočili na chodbě ve škole. Dalo by se říct, že to byla bitka. Udeřili dokonce i učitelku. Když potom přišla do třídy, měla rozmazaný make-up a brečela, ale popírala, že by se to kdy stalo. Když jsme se jí na to ptali druhý den, hádala se s námi, že se nic takového nikdy nestalo,“</b> řekl pro TN.cz jeden ze žáků.</p>
      <h3>Syn chodí domů s modřinami, zbitý a roztrhaný</h3>
      <p>Matka jednoho z napadených synů se rozhodla, že redakci eXtra.cz poskytne vyjádření a popíše, co se ve skutečnosti ve škole děje. <b>„Nejenom můj syn chodí na odpolední i ranní vyučování ve skupinkách a doprovází ho učitelka, aby byl v bezpečí,“</b> vysvětluje.</p>
      <p><b>„Můj syn chodil domů roztrhaný, zbitý a s modřinami. Jednou to dokonce došlo tak daleko, že spolužákovi mého syna zlomili prst. Kluci proto musí jezdit do školy a ze školy z jiných zastávek, aby si je ta partička nevyčíhla a opět nenapadala,“</b> dodává.</p>
      <related>
        <a href="https://www.extra.cz/biti-zraneni-hlavy-agresivita-na-chodbach-na-zakladni-skole-se-deti-boji-spoluzaku"/>
      </related>
      <h3>Neštítí se na ně jít s holemi a řediteli je to jedno</h3>
      <p>Problémoví žáci nenapadají spolužáky jen pěstmi a kopanci. <b>„Jednou na ně čekali před školou se zbraněmi. Mají dokonce dřevěné hole a neštítí se skutečně ničeho,“</b> vypráví otřesená matka.</p>
      <p>Na celé situaci je zarážející, že podle slov matky ředitel ke všem incidentům přistupuje velmi laxním způsobem. <b>„Nejhorší na tom je, že řediteli je to jedno. Snaží se to vždy zamést pod kobereček s tím, že to jsou drobné bitky spolužáků, které jsou u kluků v jejich věku běžné,“</b> říká.</p>
      <p>„Řešilo se to s OSPODem, teď to řeší policie. Ve škole už je klid. To, co se teď stalo, bylo mimo školu, a my to tak řešit ani nemůžeme. V tuhle chvíli je to v dikci ostravské policie,“ vyjádřil se k útokům na studenty ředitel školy Petr Opletal s tím, že vedení školy umístilo na chodbách i v učebnách bezpečnostní kamery.</p>
      <p>Jejich účinnost ale žáci, na které útoky dopadají, zpochybňují. <b>„Kamery tam sice dali, ale málo a nesnímají místa, kde se to děje,“</b> tvrdí.</p>
    </article>
  </body>
</html>