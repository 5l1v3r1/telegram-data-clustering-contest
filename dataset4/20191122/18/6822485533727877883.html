<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901138.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T18:09:00+00:00"/>
    <meta property="og:title" content="حلقه‌های سه‌گانه آشوب‌های اخیر به روایت زاکانی"/>
    <meta property="og:description" content="به گزارش فارس، علی‌رضا زاکانی امروز در یادواره سرداران و 160 شهید پل‌سفید و حومه با اشاره به اینکه در جبهه‌ها هیچگاه نشنیدیم که فرماندهان بگویند «بروید» بلکه می‌گفتند «ما می‌رویم، شما بیایید» و خودشان الگو بودند، اظهار داشت: مسؤولان باید خودشان را سپر بلای مردم کنند و یاد بگیرند که با عمل و حرکت در مسیر انقلاب اسلامی، راه را برای مردم باز کنند و نه اینکه مردم را زمینه پیروزی خود قرار دهند؛ در حالی که فرهنگ شهدا توسط برخی از مدیران فراموش شد که عامل مشکلات جامعه است."/>
  </head>
  <body>
    <article>
      <h1>حلقه‌های سه‌گانه آشوب‌های اخیر به روایت زاکانی</h1>
      <address>
        <time datetime="2019-11-22T18:09:00+00:00">22 Nov 2019, 18:09</time>
      </address>
      <p>نماینده سابق مجلس شورای اسلامی، با اشاره به افشای حلقه‌های سه‌گانه آشوب‌های اخیر، نحوه آغاز طرح قیمت بنزین را ناشیانه عنوان کرد.</p>
      <p>به گزارش فارس، علی‌رضا زاکانی امروز در یادواره سرداران و 160 شهید پل‌سفید و حومه با اشاره به اینکه در جبهه‌ها هیچگاه نشنیدیم که فرماندهان بگویند «بروید» بلکه می‌گفتند «ما می‌رویم، شما بیایید» و خودشان الگو بودند، اظهار داشت: مسؤولان باید خودشان را سپر بلای مردم کنند و یاد بگیرند که با عمل و حرکت در مسیر انقلاب اسلامی، راه را برای مردم باز کنند و نه اینکه مردم را زمینه پیروزی خود قرار دهند؛ در حالی که فرهنگ شهدا توسط برخی از مدیران فراموش شد که عامل مشکلات جامعه است.</p>
      <p>وی با بیان اینکه امروز اسلام، ایران، رهبری و ملت خوب و نظام در دست ما امانت است، چرا برخی‌ها با آن بازی می‌کنند، خاطرنشان کرد: کوخ‌نشین‌ها امانت هستند و امام راحل و مقام معظم رهبری یک موی کوخ‌نشین‌ها را به کاخ‌نشین‌ها نمی‌دهند و بند بند شهدا حامل درس‌های بزرگی است.</p>
      <p>
        <b>استانداران هم مخالف شیوه فعلی سهمیه‌بندی بنزین بودند</b>
      </p>
      <p>زاکانی در پاسخ به سؤالی که چرا رهبری از خودشان در روزهای اخیر خرج کردند و وضعیت طرحی که کارشناسان اعتقاد دارند که با لجاجت انجام شد، اظهار کرد: سپاه مخالفت خود را رسماً در شورای عالی امنیت ملی اعلام کرد و اکثر وزرا و استانداران هم مخالفت خود را بیان کردند و شیوه انجام طرح هم، شیوه خوبی نیست و بیان می‌شود که کلاه سر ما گذاشتند، در حالی که رئیس جمهور و سخنگوی دولت و وزیر نفت بیان کردند که اتفاقی نمی‌افتد.</p>
      <p>این نماینده سابق مجلس شورای اسلامی، عدم حضور مردم سوادکوه در آشوب‌ها را اوج بلوغ و معرفت مردم منطقه ذکر کرد و با اشاره به اینکه در همه جا بلوغ سیاسی و درایت وجود ندارد و باید جوری اجرا می‌شد که تحمل مردم مورد توجه باشد، افزود: اصل ماجرا، فتنه فوق‌العاده سنگینی بود که دشمن سال‌ها بر روی آن سرمایه‌گذاری کرد تا به واسطه ایجاد نارضایتی در متن مردم و فشاری که بر مردم وارد می‌کند، مسیری را دنبال کند تا با مخاطرات امنیتی داخلی کشور را به هم بزند و آغاز آن با این کار ناشیانه بود، ولی ابتکار به دست دشمن افتاد و به سرعت در استان‌های مختلف امنیت به مخاطره افتاد و بیش از بیست استان درگیر شدند و شالوده کشور در خطر افتاد.</p>
      <p>زاکانی از حلقه‌های سه گانه آشوب‌های اخیر نام برد و اظهار کرد: درگیری توسط ۳ حلقه انجام شد که حلقه سخت سازمان ‌یافته‌ای که دشمن از سال‌ها قبل در کشور سازمان‌دهی کردند و در گزارشی مطالعه می‌کردم که از ۱۰ دستگیرشده همه آنها عضو کومله بودند و به دنبال بهانه‌ای بودند که به اهداف خود برسند و «اردوغان» هم چندی پیش اعلام کرد که عده‌ای به دنبال این هستند که در ایران انقلاب پیاده کنند و از جنوب کشور درباره دسیسه خبر دادند و از عراق هم بیان شد که اسلحه وارد شد و رهبر معظم انقلاب هم یک‌ماه قبل در دیدار با ارتشیان از آمادگی برای فتنه خبر دادند.</p>
      <p>وی با بیان اینکه ابعاد فتنه فراتر از آن چیزی است که در ذهن ماست، خاطرنشان کرد: حلقه اول سازماندهی دشمنان سرسخت انقلاب است و لایه دوم، اراذل و اوباش و لایه سوم هم جمعیت معترض و احساسی بود که رهبر معظم انقلاب اسلامی با درایت، دقت، ایثار و فداکاری خاص از ساختارها و  تصمیمات مسؤولان کشور دفاع کردند در حالی که این مصوبه را ۲ نوبت قبل به دلیل عدم اجماع سران قوا کنار گذاشته بودند و بار سوم که اجماع کردند توجه به قشر محروم و مستضعف و پیگیری عدم آسیب به آنها را از ضرورت‌ها بیان کردند.</p>
      <p>مسؤول مرکز اندیشه و هم‌فکری راهبردی بسیج، با بیان اینکه برکت رهبری و جوانمردی و بزرگی سید، سالار، امام و پیشوای ما باعث شد که توطئه‌ای که قرار بود کل کشور را درگیر کند در ۳ روز خوابید، اظهار داشت: مسؤلان آن را قدر بدانند و بدانند که همه دارایی و عزت آنها در تبعیت از رهبری و خدمت به مردم است که اگر شد ادامه مسیر شهید و شهادت است و اگر این مسیر طی نشد بیانگر آن است که مسؤلین از شهید و شهادت بویی نبردند و کسی نمی‌تواند با خون شهیدان بازی کند.</p>
      <p>زاکانی گفت: ۴۰ سال انقلاب اسلامی نشان داد که هر کسی با خون شهدا بازی کند، بی‌آبرو می‌شود.</p>
    </article>
  </body>
</html>