<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/sensasjonelt-funn-slik-fant-de-vikingskipet/71850695"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T18:14:56+00:00"/>
    <meta property="og:title" content="Sensasjonelt funn: Slik fant de vikingskipet"/>
    <meta property="og:description" content="Over tusen år gammelt historie rett under gresstorva i Møre og Romsdal."/>
  </head>
  <body>
    <article>
      <h1>Sensasjonelt funn: Slik fant de vikingskipet</h1>
      <h2>Over tusen år gammelt historie rett under gresstorva i Møre og Romsdal.</h2>
      <address><time datetime="2019-11-22T18:14:56+00:00">22 Nov 2019, 18:14</time> by <a rel="author">Øystein Andersen</a></address>
      <p>Den røde firhjulingen som rullet over hver kvadratmeter av enga foran Edøy middelalderkirke i Møre og Romsdal i høst, var ingen gressklipper.</p>
      <p>
        <b>Derimot var minitraktoren utstyrt med en såkalt georadar, som gjorde et sensasjonelt funn i september av et minst tusen år gammelt skip rett under gresstorva.</b>
      </p>
      <p>Den 13 meter lange kjølen tilhører sannsynligvis et 16-17 meter langt vikingskip (år 800-1050), eller et enda eldre skip fra den såkalte <a href="https://no.wikipedia.org/wiki/Merovingertiden">merovingertiden (år 570-800)</a>. Den perioden er oppkalt etter det europeiske merovinger-dynastiet.</p>
      <p>Det var med samme søkemetode at <a href="https://www.niku.no/prosjekter/jellestadskipet/">Gjellestadskipet</a> ved Halden ble funnet.</p>
      <h3>- Som Tuneskipet</h3>
      <p>Norsk institutt for kulturminneforskning (NIKU) setter det nye funnet på unik linje med det berømte <a href="https://lokalhistoriewiki.no/wiki/Tuneskipet">Tuneskipet.</a></p>
      <p>De historiske vikingskipfunnene fra tidligere er i hovedsak gjort rundt Oslofjorden.</p>
      <figure>
        <img src="https://dbstatic.no/71851465.jpg?imageId=71851465&amp;width=1024&amp;height=615"/>
        <figcaption><b>SAMMENLIKNING:</b> Tuneskipet, som ligger i Vikingskiphuset på Bygdøy i Oslo, blir sammenliknet med superfunnet i Møre og Romsdal. Foto: Bjørn Sigurdsøn / NTB Scanpix Vis mer</figcaption>
      </figure>
      <p>
        <i>- Betyr det nye funnet i vest at historien om vikingene må skrives om ?</i>
      </p>
      <p>- Historikere og kulturminneforskere har stort håp om at funnet kan gi et nytt kapittel i vikinghistorien, som har manglet mye dokumentasjon. Det er velkjent at skipsleia mellom Bjørgvin og Trondheim, der funnstedet ligger, hadde stor trafikk av sjøfarende vikinger, sier <a href="https://www.niku.no/ansatt/knut-paasche/">arkelog Knut Paasche</a> i NIKU til Dagbladet.</p>
      <figure>
        <img src="https://dbstatic.no/71851435.jpg?imageId=71851435&amp;x=0&amp;y=0&amp;cropw=99.38080495356&amp;croph=100&amp;width=321&amp;height=323"/>
        <figcaption><b>SKIPET FRA SMØLA:</b> Slik ser den 13 meter lange kjølen ut. Foto: NIKU / NTB Scanpix Vis mer</figcaption>
      </figure>
      <h3>Et hundretall skip</h3>
      <p>- En sjelden skriftlig kilde fra britisk side av Nordsjøen forteller om et hundretall skip som har lagt i vei mot Norge i denne perioden. Men vi har ikke funnet et helt skip fra denne trafikken før nå, sier Paasche, som har jobbet både med Osebergskipet, Tuneskipet og hele samlingen på Vikingskiphuset på Bygdøy i Oslo.</p>
      <p>Først over vinteren vil utgravingen av det nye funnet starte.</p>
      <h3>I sand</h3>
      <p>
        <i>- Hva forventer dere å finne under bakken ?</i>
      </p>
      <figure>
        <img src="https://dbstatic.no/71851444.jpg?imageId=71851444&amp;width=512&amp;height=308"/>
        <figcaption><b>FUNNET PÅ ENG:</b> Her ble skipet funnet, rett ved kysten. Foto: NIKU / Norsk institutt for kulturminneforskning / NTB scanpix Vis mer</figcaption>
      </figure>
      <p>
        <b>- Det er sandjord i funnområdet. Ergo har det kommet til oksygen, og mye av skipet har forvitret, i motsetning til <a href="https://snl.no/Osebergfunnet">Osebergskipet</a>, som lå i tilnærmet lufttett myr, sier Paasche.</b>
      </p>
      <p>- Før utgravingen i Edøy, blir det mange faglige vurderinger av bevaring og rekonstruksjon. sier arkeologen.</p>
      <p>Han gir stor honnør til Møre og Romsdal fylkeskommune og lokale historikere i Smøla kommune, som har jobbet lenge og målbevisst for å finne mer dokumentasjon på alle de muntlige sagnene om vikingtrafikken her.</p>
      <p>Siste kapittel er ikke skrevet om Edøy som ei arkeologisk gullgruve.</p>
    </article>
  </body>
</html>