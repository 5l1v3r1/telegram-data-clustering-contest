<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220825/suboj-najrychlejsich-muzov-planety-ma-vitaza-kto-sa-stal-kralom-sprinterov-takto-dopadol-sagan"/>
    <meta property="og:site_name" content="Športky.sk"/>
    <meta property="article:published_time" content="2019-11-22T18:35:00+00:00"/>
    <meta property="og:title" content="Súboj najrýchlejších mužov planéty má víťaza: Kto sa stal kráľom šprintérov? Takto dopadol Sagan"/>
    <meta property="og:description" content="BRATISLAVA - Špecializovaný cyklistický portál Cyclingnews.com označil Austrálčana Caleba Ewana z tímu Lotto-Soudal (2420 bodov) za najlepšieho špurtéra sezóny 2019."/>
  </head>
  <body>
    <article>
      <h1>Súboj najrýchlejších mužov planéty má víťaza: Kto sa stal kráľom šprintérov? Takto dopadol Sagan</h1>
      <address>
        <time datetime="2019-11-22T18:35:00+00:00">22 Nov 2019, 18:35</time>
      </address>
      <p>BRATISLAVA - Špecializovaný cyklistický portál Cyclingnews.com označil Austrálčana Caleba Ewana z tímu Lotto-Soudal (2420 bodov) za najlepšieho špurtéra sezóny 2019.</p>
      <p>V internom redakčnom bodovaní obsadil prvé miesto s náskokom 463 bodov pred druhým Talianom Eliom Vivianim (Deceuninck-QuickStep) a 484 bodov pred tretím Nemcom Pascalom Ackermannom (Bora-Hansgrohe). Slovák Peter Sagan sa zaradil na šiestu pozíciu a oproti minuloročnému hodnoteniu klesol o štyri priečky.</p>
      <p>Dvadsaťpäťročný Ewan dosiahol v tejto sezóne rovných desať víťazstiev. Trikrát sa tešil na Tour de France, kde ovládol aj záverečnú 21. etapu v Paríži. Úradujúci majster Európy Viviani síce triumfoval jedenásťkrát, ale na podujatiach, ktoré spomenutý web ohodnotil menším počtom bodov. Podobne dopadli aj tretí Ackermann a štvrtý Ír Sam Bennett (Bora-Hansgrohe) s trinástimi víťazstvami či piaty Holanďan Dylan Groenewegen (Jumbo-Visma) s pätnástimi triumfmi.</p>
      <h3>Štyri etapové víťazstvá</h3>
      <p>Naopak, Sagan si pripísal počas roka 2019 iba štyri etapové víťazstvá, ale aj to mu stačilo na šieste miesto (1457 bodov). Žilinský rodák ťažil predovšetkým z vyrovnanosti výkonov a z toho, že uspel na popredných podujatiach. Na pódium sa postavil dovedna 17-krát. Po jednom etapovom úspechu získal na Tour Down Under v Austrálii, na pretekoch Okolo Kalifornie v USA, na Okolo Švajčiarska a Tour de France. Na francúzskych cestách zároveň triumfoval v bodovacej súťaži a do zbierky mu pribudol rekordný siedmy zelený dres.</p>
      <figure>
        <img src="https://sportky.zoznam.sk/cacheImg/obr/1200px/peter-sagan-510233.jpg"/>
        <figcaption>Peter Sagan (v strede)<cite><b>Zdroj:</b> SITA/AP Photo/Christophe Ena</cite></figcaption>
      </figure>
      <p>Elitnú desiatku špurtérov podľa Cyclingnews.com dopĺňajú Kolumbijčan Fernando Gaviria (UAE Team Emirates), Holanďan Fabio Jakobsen (Deceuninck-QuickStep), Francúz Arnaud Démare (Groupama-FDJ) a Nór Alexander Kristoff (UAE Team Emirates). Zaujímavosťou je, že poslední dvaja menovaní sa spoločne s Vivianim predstavili aj na tohtoročných pretekoch Okolo Slovenska.</p>
      <footer><b>Zdroj:</b> SITA<br/><b>Foto:</b> SITA/AP/Thibault Camus</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220789/novinky-pre-sagana-aj-cely-tim-bora-zvyknut-si-treba-na-nove-mena-na-vysokych-postoch"/>
        <a href="https://sportky.zoznam.sk/c/220575/foto-sagan-sucastou-jedinecnej-galerie-tourminatora-postavili-zo-70-tisic-kuskov-lega"/>
        <a href="https://sportky.zoznam.sk/c/220497/stary-lisiak-valverde-chysta-dalsi-kruty-utok-dolezite-novinky-z-kuchyne-spanielskeho-gladiatora"/>
        <a href="https://sportky.zoznam.sk/c/220481/sagan-este-sniva-jeden-zlaty-sen-tourminator-stoji-pred-velkou-vyzvou-hotova-skuska-ohnom"/>
      </related>
    </article>
  </body>
</html>