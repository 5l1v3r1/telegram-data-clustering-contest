<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622806/%DB%B1%DB%B1-%D8%AF%D9%84%DB%8C%D9%84-%D8%A8%D8%B1%D8%A7%DB%8C-%D8%A7%D9%86%D8%AC%D8%A7%D9%85-%D9%85%D8%AF%DB%8C%D8%AA%DB%8C%D8%B4%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T18:09:00+00:00"/>
    <meta property="og:title" content="۱۱ دلیل برای انجام مدیتیشن"/>
    <meta property="og:description" content="کاهش استرس از طریق مدیتیشن می تواند گزینه ای مفید در پیشگیری از یا کاهش فشار خون بالا باشد."/>
  </head>
  <body>
    <article>
      <h1>۱۱ دلیل برای انجام مدیتیشن</h1>
      <address>
        <time datetime="2019-11-22T18:09:00+00:00">22 Nov 2019, 18:09</time>
      </address>
      <p>
        <i>کاهش استرس از طریق مدیتیشن می تواند گزینه ای مفید در پیشگیری از یا کاهش فشار خون بالا باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از "فود مترز" نوشت: مطالعات مختلف آثار مثبت مدیتیشن یا مراقبه بر سلامت روانی انسان را تایید کرده اند، اما مشخص شده است که این فعالیت می تواند بر سلامت جسمانی انسان نیز تاثیرگذار باشد.</p>
      <p>جدا از کسب احساس آرامش، مدیتیشن می تواند فواید سلامت جالب توجه ای را ارائه کند که شاید حتی پس از یک جلسه کوتاه ۱۰ دقیقه ای نیز آثار آن ملموس باشد. در ادامه با چند دلیل که می توانند شما را به انجام مدیتیشن تشویق کنند بیشتر آشنا می شویم.</p>
      <p>
        <b>کاهش استرس</b>
      </p>
      <p>مطالعه ای در سال ۲۰۱۷ با حضور ۷۰ بزرگسال مبتلا به اختلال اضطراب فراگیر که کلاس های کاهش استرس مبتنی بر ذهن‌آگاهی را پشت سر گذاشته بودند، کاهش استرس و توانایی بهتر در مواجهه با موقعیت های استرس‌زا را نسبت به افرادی که تنها تکنیک های مدیریت استرس را فرا گرفته بودند، نشان داد. این افراد از طریق مدیتیشن ذهن‌آگاهی و حرکات سبک یوگا کاهش چشمگیر در سطوح هورمون استرس آدرنوکورتیکوتروپیک (ACTH) و سیتوکین های پیش التهابی را تجربه کردند.</p>
      <p>
        <b>کاهش فشار خون</b>
      </p>
      <p>کاهش استرس از طریق مدیتیشن می تواند گزینه ای مفید در پیشگیری از یا کاهش فشار خون بالا باشد. برخی مطالعات نشان داده اند که مدیتیشن چه به صورت مجزا و چه در ترکیب با دارو درمانی می تواند تاثیر چشمگیری در کاهش فشار خون سیستولیک و دیاستولیک داشته باشد.</p>
      <p>
        <b>مدیریت درد</b>
      </p>
      <p>مدیتیشن چندین مکانیزم مغزی را درگیر می کند که می تواند درک درد را از طریق تغییر اطلاعات پردازش شده توسط مغز تغییر دهد. از نظر علمی، مدیتیشن می تواند فعالیت مرتبط با درد در قشر Contralateral Primary Somatosensory را کاهش دهد.</p>
      <p>نتایج مطالعه ای جدید این شرایط را تایید کرده است. در این مطالعه سوژه ها در حضور محرک آزار دهنده به تمرین مدیتیشن ذهن‌آگاهی می پرداختند و نتایج حاصل شده کاهش ناخوشایندی درد به میزان ۵۷ درصد و شدت درد به میزان ۴۰ درصد را نشان داد.</p>
      <p>
        <b>بهبود خواب</b>
      </p>
      <p>مطالعات بالینی نشان داده اند که مدیتیشن ذهن‌آگاهی کیفیت خواب را بهبود می بخشد و همچنین به کاهش علائم بی خوابی، تداخل خستگی و شدت خستگی کمک می کند. اگر در به خواب رفتن، خواب باقی ماندن یا تجربه خواب با کیفیت بالا با دشواری مواجه هستید، مدیتیشن ممکن است آن چیزی باشد که برای مقابله با این شرایط نیاز دارید.</p>
      <p>
        <b>کاهش اضطراب</b>
      </p>
      <p>مطالعه ای جدید نشان داده است که اثر مدیتیشن بر کاهش علائم اضطراب می تواند با اثر داروهای ضد افسردگی برابر باشد. این پژوهش نشان داد که مدیتیشن ذهن‌آگاهی می تواند بخش هایی از مغز مرتبط با افکار «من محور» را تغییر داده و به کاهش اضطراب کمک کند و همچنین مناطق مغزی درگیر در توجه را تغییر دهد که به بهبود شرایط اختلال اضطراب اجتماعی کمک کرد.</p>
      <p>
        <b>بهبود خلق و خو</b>
      </p>
      <p>پژوهشگران متوجه شده اند که مدیتیشن موجب افزایش شادی می شود، در شرایطی که نگرانی و سرکوب عاطفی را کاهش می دهد. طی یک مطالعه، گروهی از شرکت کنندگان که به صورت تصادفی انتخاب شده و مدیتیشن انجام داده بودند، افزایش احساسات مثبت روزانه با گذشت زمان را تجربه کردند. با تقویت مثبت اندیشی و مثبت بودن، شرکت کنندگان افزایش ذهن‌آگاهی، هدفمندی در زندگی، پشتیبانی اجتماعی، و کاهش علائم بیماری را نیز تجربه کردند.</p>
      <p>
        <b>کنترل احساسات</b>
      </p>
      <p>فراتر از مثبت بودن و بهبود خلق و خو، پژوهشگران در دانشگاه ایالتی میشیگان طی یک مطالعه دریافتند که مدیتیشن به کنترل احساسات منفی نیز کمک می کند. نتایج این مطالعه نشان داد که این شرایط نه تنها برای افرادی که مدیتیشن را به صورت حرفه ای انجام می دهند، بلکه در هر فرد دیگری نیز می تواند رخ دهد. افرادی که مدیتیشن ذهن‌آگاهی را انجام می دهند در کنترل واکنش های عاطفی خود نسبت به موقعیت های مختلف بهتر عمل می کنند و مغز آنها می تواند پس از تجربه مساله ای منفی سریع‌تر احیا شود.</p>
      <p>
        <b>بهبود عملکرد مغز</b>
      </p>
      <p>پژوهش های روزافزون فواید روانی و فیزیولوژیکی مدیتیشن را نشان می دهند و همچنین متوجه شده ایم که مدیتیشن تنها بر عملکردهای شناختی تاثیرگذار نیست، بلکه می تواند به واقع فعالیت مغز را تغییر دهد. طی یک مطالعه با حضور ۴۴ نفر که به مدت هشت هفته مدیتیشن ذهن‌آگاهی انجام دادند، نتایج به دست آمده از اسکن های ام‌آرآی افزایش تراکم قشر خاکستری در بخش های سمت راست هیپوکامپ و سمت راست قشر Orbitofrontal را نشان داد. این دو بخش مغز در یادگیری، حافظه، تنظیم عواطف، احساس خود، و دیدگاه درگیر هستند.</p>
      <p>
        <b>تقویت سیستم ایمنی</b>
      </p>
      <p>نتایج یک مطالعه نشان داد که یک برنامه کوتاه مدیتیشن ذهن‌آگاهی می تواند آثار مثبت و قابل اثباتی بر مغز و عملکرد سیستم ایمنی بدن داشته باشد. مدیتیشن ذهن‌آگاهی می تواند فعالیت سمت چپ بخش قدامی مغز را به میزان چشمگیری افزایش دهد و همچنین بر برخی نشانگرهای التهابی، فعالیت سلول های سیستم ایمنی و پیری بیولوژیکی تاثیرگذار باشد.</p>
      <p>
        <b>کند کردن زوال شناختی</b>
      </p>
      <p>مدیتیشن اغلب به عنوان یک ابزار تمرین دهنده مغز شناخته می شود زیرا می تواند به کارکرد بهتر این اندام برای مدت زمان طولانی‌تر کمک کند. در یک مطالعه شرایط ۵۰ شرکت کننده که در بلند مدت مدیتیشن انجام داده بودند با یک گروه کنترل ۵۰ نفره شامل افراد عادی مقایسه شد و پژوهشگران دریافتند افرادی که مدیتیشن انجام می دهند از آتروفی مغزی مرتبط با سن کمتری رنج می برند و حجم مغز بیشتری نسبت به فردی عادی دارند. افراد حاضر در این مطالعه در بازه سنی ۲۴ تا ۷۷ سال قرار داشتند.</p>
      <p>
        <b>کاهش التهاب</b>
      </p>
      <p>التهاب اغلب به واسطه استرس روانی شکل می گیرد، از این رو، منطقی به نظر می رسد که استفاده از مدیتیشن به عنوان ابزاری برای کاهش استرس می تواند به کاهش التهاب در بدن نیز کمک کند. نتایج یک مطالعه نشان داد که مداخلات رفتاری طراحی شده برای کاهش فعالیت عاطفی ممکن است دارای فواید درمانی برای شرایط التهابی مزمن باشد.</p>
      <p>در پایان باید اشاره داشت که مدیتیشن یک تمرین انفرادی و شخصی است و هر فردی که این کار را انجام می دهد، در واقع، سفر درونی خود را پشت سر گذاشته و رویکردی منحصر به فرد برای تمرین و کشف نتایج و فواید مختص به خود می یابد.</p>
    </article>
  </body>
</html>