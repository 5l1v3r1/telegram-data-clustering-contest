<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/rusia/2019/11/22/putin-nato-navliza-v-kosmosa-tova-e-obezpokoitelno.430501"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T18:10:00+00:00"/>
    <meta property="og:title" content="Путин: НАТО навлиза в космоса, това е обезпокоително"/>
    <meta property="og:description" content="Алиансът наближава руските граници, смята руският президент | Dnes.bg"/>
  </head>
  <body>
    <article>
      <h1>Путин: НАТО навлиза в космоса, това е обезпокоително</h1>
      <h2>Алиансът наближава руските граници, смята руският президент</h2>
      <address><time datetime="2019-11-22T18:10:00+00:00">22 Nov 2019, 18:10</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Руският президент Владимир Путин заяви в петък, че е обезпокоен от разширяването на Организацията на Северноатлантическия договор (НАТО) на Изток и от тенденциите да се произвежда военно оборудване, което може да бъде разположено в космоса.</p>
      <p>Той също така отбеляза, че през последните пет години НАТО е наближил бързо руските граници, предава БНР.</p>
      <p>"Водещите държави в света активно усъвършенстват нападателното си въоръжение. Така нареченият ядрено-ракетен клуб, както всички знаете, нараства като брой", посочи Путин и добави, че Русия е под сериозна заплаха и че един от факторите за световната несигурност е оттеглянето през тази година на САЩ от Договора за ликвидиране на ракетите със среден обсег (INF).</p>
      <p>В четвъртък и говорителят на външното министерство Мария Захарова коментира, че Русия е притеснена от плановете на НАТО да определи Космоса като свое "оперативно поле за действие".</p>
      <p>Руските притеснения са в отговор на прието по-рано през седмицата решение на НАТО да добави Космоса в списъка на своите оперативни полета, заедно с въздушното, морското, сухопътното и електронното пространство.</p>
      <p>"Това е историческо решение", заяви в сряда генералният секретар на пакта Йенс Столтенберг и добави, че Космосът присъства в нашето всекидневие и е съществена част от силите на НАТО за възпиране и отбрана. По думите му в Космоса са разположени средства, свързани с насочването, разузнаването и засичането на ракети. Столтенберг обаче уточни, че алиансът няма да въоръжава Космоса. Той поясни, че целта е осигуряването на защита за техническите средства, изведени в орбита.</p>
      <related>
        <h4>Още по темата</h4>
        <a href="https://www.dnes.bg/rusia/2019/11/22/ukrainci-na-protest-ne-iskat-sblijavane-s-moskva.430437"/>
        <a href="https://www.dnes.bg/rusia/2019/11/21/razpadyt-na-es-ne-e-nemislim-no-ne-e-i-blagopriiaten-za-rusiia.430371"/>
      </related>
    </article>
  </body>
</html>