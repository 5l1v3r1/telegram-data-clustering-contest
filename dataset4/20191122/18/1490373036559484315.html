<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/eden-vystava-zlaty-mic-muzeum-slavia-sberatel-dresy-kenneth-john-formosa-jiri_1911221826_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T18:26:00+00:00"/>
    <meta property="og:title" content="Masopust, Beckenbauer, Zidane. Unikátní výstava představí originální dresy držitelů Zlatého míče"/>
    <meta property="og:description" content="Fotbaloví fanoušci uvidí v muzeu dresy všech vítězů Zlatého míče od roku 1956 až do současnosti. Dresy zapůjčil maltský sběratel Kenneth John Formosa."/>
  </head>
  <body>
    <article>
      <h1>Masopust, Beckenbauer, Zidane. Unikátní výstava představí originální dresy držitelů Zlatého míče</h1>
      <address><time datetime="2019-11-22T18:26:00+00:00">22 Nov 2019, 18:26</time> by <a rel="author">Václav Rokyta</a></address>
      <p>
        <b>Představte si místnost, ve které se vám připomenou nejlepší fotbalisté Evropy či světa za posledních 60 let. Jednu takovou teď najdete v muzeu fotbalové Slavie na stadionu v pražském Edenu. Právě tam můžete od pátku až do poloviny prosince vidět originální podepsané dresy všech vítězů Zlatého míče. Najdete mezi nimi třeba i jeden unikátní od Josefa Masopusta.</b>
      </p>
      <p>„Co já vím, tak existují dva originální dresy, které Pepík nosil na sobě. Jeden je v anglickém muzeu, což je dres, ve kterém Pepík nastoupil ve výběru světa v roce 1963. Druhý je tady, je ve vlastnictví Kennetha Formosy a je nesmírně vzácný. Myslím si, že žádný další takový na světě není,“ řekl Radiožurnálu Jiří Hora, předseda Klubu přátel Josefa Masopusta.</p>
      <figure>
        <audio src="https://www.irozhlas.cz/sites/default/files/audios/2a8e8a948574d2f144c341d09d910061.mp3"/>
        <figcaption>V muzeu fotbalové Slavie jsou k vidění dresy všech držitelů Zlatého míče. Více v příspěvku Václava Rokyty</figcaption>
      </figure>
      <p>Fotbaloví fanoušci uvidí v muzeu dresy všech vítězů Zlatého míče od roku 1956 až do současnosti.</p>
      <p>„Nejsou to ledajaké dresy, každý z nich byl nošený jejich vlastníkem a většina, nebo snad dokonce všechny jsou podepsané,“ naznačil výjimečnost vystavených exponátů Hora.</p>
      <p>Právě on dokázal výstavu do Čech přivést, a to díky přátelství s maltským sběratelem Kennethem Johnem Formosou, jemuž dresy patří.</p>
      <related>
        <h4>Číst článek</h4>
        <a href="https://www.irozhlas.cz/fotogalerie/7790566"/>
      </related>
      <p>„S Kennethem jsme velcí přátelé a i z toho důvodu mi dresy pro příležitost této výstavy svěřil. Z Malty jsme je převáželi společně s rodinou v osobních zavazadlech. Sbírka je nesmírně cenná, ale není tak rozsáhlá, tvoří vlastně 44 triček,“ dodal Hora.</p>
      <h3>‚Někdy musím obětovat pět dresů najednou‘</h3>
      <p>Formosa sbírá nejrůznější fotbalové předměty už přes 40 let. „Napadlo mě to, už když jsem byl malý kluk. Malta je malá země, a kdykoli k nám přijel hrát nějaký slavný tým, snažili jsme se sbírat autogramy a nejrůznější věci,“ vysvětlil maltský sběratel.</p>
      <p>„Některé dresy nebylo těžké sehnat, protože ti fotbalisté hráli přímo na Maltě. Třeba Beckenbauer, Gullit, Zidane. Složitější to bylo u těch ostatních. Ale jsem v kontaktu s jinými sběrateli, takže si různé dresy vzájemně vyměňujeme. Někdy musím obětovat i čtyři pět dresů najednou, ale to nevadí, chci je mít kompletní. Mým snem je, aby z toho jednou bylo muzeum věnované pouze držitelům Zlatého míče,“ dodal.</p>
      <p>Přání maltského sběratele Kennetha Formosy se tak v těchto dnech alespoň částečně plní v muzeu fotbalové Slavie, kde si můžete výstavu dresů všech vítězů Zlatého míče prohlédnout až do poloviny prosince.</p>
      <figure>
        <iframe data-src="https://twitter.com/SlaviaMuseum/status/1197900840180289536?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/sport/fotbal/sparta-slavia-antisemitismus-jude-slavie-vystava-bubny-sidlo-stingl_1810170650_vman"/>
        <a href="https://www.irozhlas.cz/sport/fotbal/slavia-muzeum-tomas-syrovatka-stredoevropsky-pohar-chybi-dresy-planicka_1811031440_vman"/>
        <a href="https://www.irozhlas.cz/sport/fotbal/fotbalova-reprezentace-cesko-brazilie-travnik-slavia-praha-tomas-bares_1903251251_vman"/>
      </related>
    </article>
  </body>
</html>