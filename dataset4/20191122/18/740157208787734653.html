<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/odbudowa-gorzowskiej-katedry-na-ukonczeniu,135452.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T18:30:00+00:00"/>
    <meta property="og:title" content="Odbudowa gorzowskiej katedry na ukończeniu"/>
    <meta property="og:description" content="W piątek (22 listopada) nastąpiło uroczyste zamknięcie tzw. kapsuły czasu, która zostanie umieszczona w kuli iglicy wieńczącej remontowaną po pożarze wieżę katedry w Gorzowie Wlkp. W uroczystości wzięli udział m.in. biskup zielonogórsko-gorzowski Tadeusz Lityński i prezydent Gorzowa Jacek Wójcicki."/>
  </head>
  <body>
    <article>
      <h1>Odbudowa gorzowskiej katedry na ukończeniu</h1>
      <address><time datetime="2019-11-22T18:30:00+00:00">22 Nov 2019, 18:30</time> by <a rel="author">PAP/JS  </a></address>
      <h4>W piątek (22 listopada) nastąpiło uroczyste zamknięcie tzw. kapsuły czasu, która zostanie umieszczona w kuli iglicy wieńczącej remontowaną po pożarze wieżę katedry w Gorzowie Wlkp. W uroczystości wzięli udział m.in. biskup zielonogórsko-gorzowski Tadeusz Lityński i prezydent Gorzowa Jacek Wójcicki.</h4>
      <hr/>
      <ul>
        <li>
          <b>Od ponad dwóch lat katedralną wieżę otaczają rusztowania i trwa remont zabytkowego budynku.</b>
        </li>
        <li>
          <b>Obejmuje on nie tylko przywrócenie dawnej świetności wieży, ale także odnowienie całego wnętrza i murów świątyni.</b>
        </li>
        <li>
          <b>Całkowity koszt prac był szacowany na ok. 20 mln zł, ale będzie wyższy.</b>
        </li>
      </ul>
      <p>Podczas uroczystości na plebanii katedralnej w Gorzowie do kapsuły włożono dokumenty podpisane przez biskupa i prezydenta miasta, materiały prasowe dokumentujące dramatyczne chwile walki z żywiołem podczas pożaru kościoła w 2017 r. Znalazły się w niej również fotografie katedry oraz pamiątkowe monety.</p>
      <p>"Zostało zwieńczone dzieło odbudowy wieży i ta kapsuła czasu zawiera te współczesne akcenty, które chcemy przekazać, tym, którzy będą może kiedyś - i oby tylko w czasie remontu - mogli to otworzyć. Natomiast jest to jakieś świadectwo także współczesnego czasu, także świadectwo współczesnych ludzi, którzy w tym dramacie pożaru odpowiedzieli, tak jak odpowiedzieli, czyli ratunkiem, wsparciem i całą ciężką pracą i ofiarnością, że ta wieża została odbudowana. Kontynuujemy, jesteśmy na etapie dalszych prac remontowych całej katedry" - powiedział biskup zielonogórsko-gorzowski Tadeusz Lityński.</p>
      <p>"To taki moment, w którym ciarki mam na ciele, bo mam świadomość tego, że przekazujemy pewne przesłanie przyszłym pokoleniom (...) Przekazujemy tutaj wykaz tego, kto rządzi miastem, opisu sytuacji gospodarczej, tego co się w mieście dzieje. Dużo dokumentów jest w postaci elektronicznej. Miejmy nadzieję, że przyszłe pokolenia będą mogły odczytać ten nośnik (pendrive - red.) i będą z tego miały wielką radość" - powiedział prezydent Gorzowa Jacek Wójcicki.</p>
      <p>Od ponad dwóch lat katedralną wieżę otaczają rusztowania i trwa remont zabytkowego budynku. Obejmuje on nie tylko przywrócenie dawnej świetności wieży, ale także odnowienie całego wnętrza i murów świątyni. Całkowity koszt prac był szacowany na ok. 20 mln zł, ale będzie wyższy.</p>
      <p>Odbudowa zniszczonej częściowo przez pożar wieży jest na ukończeniu. W ciągu tygodnia mają zakończyć się prace blacharskie na hełmie i latarni. Na tej ostatniej zostanie zainstalowana iglica z kulą, do której zostanie włożona kapsuła czasu. W środku wieży zostaną jeszcze do odbudowania klatka schodowa i stropy.</p>
      <p>Jak powiedział ekonom Diecezji Zielonogórsko-Gorzowskiej ks. kanonik Wojciech Jurek, remont katedry jest mocno zaawansowany.</p>
      <p>"Jeśli miałbym określić w procentach, to myślę, że 60 procent już mamy za sobą. Natomiast, tak jak w każdej pracy budowlanej najgorsza jest końcówka. Nie na darmo to się nazywa roboty wykończeniowe, bo one też wykańczają inwestora i wykonawcę" - powiedział ks. Jurek.</p>
      <p>Według niego jest szansa, by na Boże Narodzenie w katedrze odbyła się msza święta pasterska, jednak to zależy od prac archeologicznych w prezbiterium kościoła, gdzie pod posadzką zostały odkryte pochówki.</p>
      <p>Czytaj też: <a href="https://www.portalsamorzadowy.pl/wydarzenia-lokalne/akt-oskarzenia-ws-pozaru-katedralnej-wiezy-w-gorzowie-wielkopolskiej,125302.html">Akt oskarżenia ws. pożaru katedralnej wieży w Gorzowie Wielkopolskiej</a></p>
      <p>"Gdyby te prace się trochę przeciągnęły, to być może nie zdążymy, ale robimy wszystko, żeby zdążyć do mszy świętej pasterskiej. Oczywiście byłoby to wejście do katedry jednorazowe, a potem dalsze prace będą trwały" - zaznaczył ks. Jurek.</p>
      <p>Dodał, że we wnętrzu kościoła odrestaurowano sklepienia i ściany boczne, jest nowa instalacja elektryczna, a w grudniu będzie montowane oświetlenie i nagłośnienie. Potem prace obejmą wykonanie ogrzewania podłogowego i posadzki.</p>
      <p>Do pożaru w gorzowskiej katedrze doszło 1 lipca 2017 r. podczas obchodów 760-lecia lokacji miasta. Po południu na katedralnej wieży pojawił się ogień. Wielogodzinny pożar spowodował zniszczenie górnej części wieży. Strażacy opanowali ogień dopiero następnego dnia.</p>
      <p>Dwie trzecie wieży zostało uratowane. Ocalały dzwony i organy. Po tym dramatycznym wydarzeniu zapadła decyzja o remoncie nie tylko uszkodzonej w pożarze wieży, ale i całej świątyni.</p>
      <p>Kościół katedralny pw. Wniebowzięcia Najświętszej Marii Panny jest uznawany za jeden z symboli Gorzowa Wielkopolskiego. Został zbudowany w drugiej połowie XIII w. jako miejski kościół parafialny.</p>
      <p>Świątynia znajdująca się w centrum miasta jest najcenniejszym zabytkiem i ważnym miejscem dla wiernych diecezji. Rangę kościoła katedralnego zyskała w 1946 r. i jest obecnie głównym kościołem diecezji zielonogórsko-gorzowskiej.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>