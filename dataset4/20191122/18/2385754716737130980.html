<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598659/i-agkyra-dilonei-oti-kratei-ton-entolea-epitheseon-sti-germania-kai-ti-rosia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T18:00:00+00:00"/>
    <meta property="og:title" content="Η Άγκυρα δηλώνει ότι κρατεί τον εντολέα επιθέσεων στη Γερμανία και τη Ρωσία"/>
    <meta property="og:description" content="Ο Τούρκος υπουργός Εσωτερικών δήλωσε σήμερα ότι η Άγκυρα κρατεί ένα &quot;σημαντικό μέλος&quot; της οργάνωσης Ισλαμικό Κράτος το οποίο συγκεκριμένα, κατά τον..."/>
  </head>
  <body>
    <article>
      <h1>Η Άγκυρα δηλώνει ότι κρατεί τον εντολέα επιθέσεων στη Γερμανία και τη Ρωσία</h1>
      <address><time datetime="2019-11-22T18:00:00+00:00">22 Nov 2019, 18:00</time> by <a rel="author">SigmaLive</a></address>
      <p>Ο Τούρκος υπουργός Εσωτερικών δήλωσε σήμερα ότι η Άγκυρα κρατεί ένα "σημαντικό μέλος" της οργάνωσης Ισλαμικό Κράτος το οποίο συγκεκριμένα, κατά τον αξιωματούχο αυτό, σχεδίασε επιθέσεις στη Γερμανία και τη Ρωσία, σύμφωνα με συνέντευξή του που δημοσιεύει σήμερα η εφημερίδα Hurriyet.</p>
      <p>"Είναι ένα σημαντικό πρόσωπο του ΙΚ. Είναι αυτός που σχεδίασε και έδωσε εντολή για τη βομβιστική επίθεση που σημειώθηκε το 2018 στη Ρωσία και την επίθεση μέσα σε κατάστημα στο Αμβούργο, στη Γερμανία", δήλωσε ο Σουλεϊμάν Σοϊλού.</p>
      <p>O υπουργός Εσωτερικών της Τουρκίας παρουσίασε το πρόσωπο αυτό ως ειδικό στα εκρηκτικά και "εκπαιδευτή στις επιθέσεις αυτοκτονίας". Σύμφωνα με τον Σοϊλού, ο άνδρας αυτός, που αναφέρεται ως Γιουσούφ Χέμπα, συνελήφθη από τις τουρκικές δυνάμεις στην Αζάζ, στη βόρεια Συρία.</p>
      <p>Ο υπουργός δεν έδωσε περισσότερες διευκρινίσεις για τις επιθέσεις στη Γερμανία και τη Ρωσία τις οποίες αποδίδει στον Χέμπα, γνωστό επίσης με το κωδικό όνομα "Αμπου Τζιχάντ Αλ-Ντιν Αλ-Νασρ Ουμπέιντα".</p>
      <p>Όσον αφορά την επίθεση στο Αμβούργο, φαίνεται ότι ο υπουργός αναφέρεται σε εκείνη που διαπράχθηκε τον Ιούλιο του 2017 από έναν αιτούντα άσυλο η αίτηση του οποίου απορρίφθηκε, ο οποίος σκότωσε έναν άνθρωπο καταφέροντας του μαχαιριές και τραυμάτισε έξι ακόμη ανθρώπους μέσα σε σούπερ μάρκετ. Η ενέργειά του υποκινήθηκε σύμφωνα με τη δικαιοσύνη από "τον ρατσιστικό ισλαμισμό".</p>
      <p>Δεν είναι σαφές επί του παρόντος σε ποια "βομβιστική επίθεση" στη Ρωσία αναφέρεται ο Σοϊλού.</p>
      <p>Ιδιαίτερα σημαντική χώρα διαμετακόμισης για τους τζιχαντιστές που πήγαν στη Συρία μετά την έναρξη το 2011 της σύγκρουσης που πλήττει τη χώρα αυτή, η Τουρκία δηλώνει ότι κρατεί σήμερα εκατοντάδες μέλη του ΙΚ στις φυλακές της και σε περιοχές που ελέγχει στη Συρία.</p>
      <p>Η Άγκυρα κατηγορήθηκε ότι περιόρισε τη μάχη κατά των εναπομεινάντων στοιχείων του ΙΚ αρχίζοντας τον περασμένο μήνα στρατιωτική εισβολή στη βόρεια Συρία κατά κουρδικής πολιτοφυλακής που υποστηρίζεται από τις χώρες της Δύσης κατά των τζιχαντιστών.</p>
      <p>Ο πρόεδρος της Τουρκίας Ρετζέπ Ταγίπ Ερντογάν δήλωσε ότι η χώρα του έχει συλλάβει 287 άτομα που είχαν διαφύγει από φυλακές για μέλη του ΙΚ στη Συρία μετά την έναρξη της επίθεσης της Άγκυρας.</p>
      <p>Πηγή: ΑΠΕ-ΜΠΕ-AFP</p>
    </article>
  </body>
</html>