<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/22/shte-ponese-li-severna-koreia-otgovornost-za-ubiistvoto-na-oto-uormbiyr.430546"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T18:50:00+00:00"/>
    <meta property="og:title" content="Ще понесе ли Северна Корея отговорност за убийството на Ото Уормбиър?"/>
    <meta property="og:description" content="Родителите му ще направят всичко възможно | Dnes.bg"/>
  </head>
  <body>
    <article>
      <h1>Ще понесе ли Северна Корея отговорност за убийството на Ото Уормбиър?</h1>
      <h2>Родителите му ще направят всичко възможно</h2>
      <address><time datetime="2019-11-22T18:50:00+00:00">22 Nov 2019, 18:50</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Родителите на американския студент Ото Уормбиър, починал през 2017 г., след като лежа в затвор в Северна Корея, казаха днес, че ще се борят Пхенян да понесе отговорност за неспазване на правата на човека, предаде Асошиейтед прес.</p>
      <related>
        <a href="https://www.dnes.bg/notifikacii/2019/07/09/obezshtetenieto-za-smyrtta-na-oto-uormbiyr-korab-na-kndr.415866"/>
      </related>
      <p>Фред и Синди Уормбиър дадоха днес пресконференция в Сеул. Те призоваха правителството на Доналд Тръмп да повдигне въпроса с човешките права в Северна Корея в преговорите за ядрено разоръжаване.</p>
      <p>"Моята мисия ще бъде да се търси отговорност на Северна Корея, да бъдат намерени активите й по света" и да бъдат спрени нелегалните й бизнеси. Това каза Фред Уормбиър, който бе поканен на форум на организация, представляваща семейства на отвлечени южнокорейци през Корейската война (1950-1953 г.).<br/>Родителите на Ото Уормбиър казват, че синът им е бил изтезаван в Северна Корея, след като е бил осъден през 2016 г. за опит да открадне пропаганден плакат.</p>
      <p>Двайсет и две годишният студент получи сериозни мозъчни увреждания и почина малко след като бе върнат в САЩ във вегетативно състояние през юни 2017 г.</p>
      <p>В началото на мандата си президентът на САЩ критикуваше силно Северна Корея за погазването на човешките права и дори покани Фред и Синди Уормбиър на речта си "За състоянието на съюза" миналата година. След това обаче Тръмп започна да омаловажава въпроса с правата на човека в Северна Корея и обсипа Ким с възхвали, когато двамата започнаха ядрените преговори.</p>
    </article>
  </body>
</html>