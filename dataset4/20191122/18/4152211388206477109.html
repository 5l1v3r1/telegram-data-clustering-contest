<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/national/news/593389/%E0%A6%95%E0%A6%B2%E0%A6%95%E0%A6%BE%E0%A6%A4%E0%A6%BE-%E0%A6%A5%E0%A7%87%E0%A6%95%E0%A7%87-%E0%A6%A6%E0%A7%87%E0%A6%B6%E0%A7%87-%E0%A6%AB%E0%A6%BF%E0%A6%B0%E0%A7%87%E0%A6%9B%E0%A7%87%E0%A6%A8-%E0%A6%AA%E0%A7%8D%E0%A6%B0%E0%A6%A7%E0%A6%BE%E0%A6%A8%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T18:22:00+00:00"/>
    <meta property="og:title" content="কলকাতা থেকে দেশে ফিরেছেন প্রধানমন্ত্রী"/>
    <meta property="og:description" content="ইডেন গার্ডেনসে ভারত-বাংলাদেশ ক্রিকেট দলের মধ্যে প্রথম দিবারাত্রির টেস্ট ম্যাচ উদ্বোধন উপলক্ষে কলকাতা সফর শেষে দেশে ফিরেছেন প্রধানমন্ত্রী শেখ হাসিনা। শুক্রবার (২২ নভেম্বর) বাংলাদেশ সময় রাত ১২টায় ঢাকার হযরত শাহজালাল আন্তর্জাতিক বিমানবন্দরে অবতরণ করেন তিনি। প্রধানমন্ত্রীর সহকারী প্রেস সচিব..."/>
  </head>
  <body>
    <article>
      <h1>কলকাতা থেকে দেশে ফিরেছেন প্রধানমন্ত্রী</h1>
      <address><time datetime="2019-11-22T18:22:00+00:00">22 Nov 2019, 18:22</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/750x0x1/uploads/media/2019/11/23/c6384679ac7e22da06de0d6ce9239d22-5dd82ab5f4194.jpg"/>
        <figcaption>প্রধানমন্ত্রী শেখ হাসিনা</figcaption>
      </figure>
      <p>ইডেন গার্ডেনসে ভারত-বাংলাদেশ ক্রিকেট দলের মধ্যে প্রথম দিবারাত্রির টেস্ট ম্যাচ উদ্বোধন উপলক্ষে কলকাতা সফর শেষে দেশে ফিরেছেন প্রধানমন্ত্রী শেখ হাসিনা। শুক্রবার (২২ নভেম্বর) বাংলাদেশ সময় রাত ১২টায় ঢাকার হযরত শাহজালাল আন্তর্জাতিক বিমানবন্দরে অবতরণ করেন তিনি। প্রধানমন্ত্রীর সহকারী প্রেস সচিব ইমরুল কায়েস বাংলা ট্রিবিউনকে এ তথ্য নিশ্চিত করেছেন। <br/>ভারতের প্রধানমন্ত্রী নরেন্দ্র মোদি পশ্চিমবঙ্গের রাজধানী কলকাতায় ঐতিহাসিক ডে-নাইট টেস্ট ম্যাচ দেখতে প্রধানমন্ত্রী শেখ হাসিনাকে আনুষ্ঠানিক আমন্ত্রণ জানান। আজ ২২ নভেম্বর থেকে ২৬ নভেম্বর পর্যন্ত কলকাতায় এ খেলা অনুষ্ঠিত হবে। দুই প্রতিবেশী দেশ প্রথমবারের মতো দিবা-রাত্রির টেস্ট ম্যাচ খেলছে যেখানে এই প্রথম গোলাপি রঙের বল ব্যবহার হচ্ছে। <br/>দিবারাত্রি টেস্ট ম্যাচ উদ্বোধন উপলক্ষে শুক্রবার সকাল ১০টা ২৩ মিনিটে প্রধানমন্ত্রীকে বহনকারী বিমান কলকাতার উদ্দেশে হযরত শাহজালাল আন্তর্জাতিক বিমানবন্দর ছেড়ে যায়। পরে সকাল ১১টায় প্রধানমন্ত্রীকে বহনকারী বিমান কলকাতায় নেতাজি সুভাষ চন্দ্র বসু আন্তর্জাতিক বিমানবন্দরে অবতরণ করে। এরপর হোটেল তাজ বেঙ্গলে অল্প কিছুক্ষণ বিশ্রাম নিয়েই প্রধানমন্ত্রী চলে যান ইডেন গার্ডেনসে।<br/>দুই টেস্টের এই সিরিজের প্রথমটিতে ইতোমধ্যে হেরে গেছে টাইগাররা। কলকাতা টেস্টে টসে জিতে বাংলাদেশ ব্যাটিংয়ের সিদ্ধান্ত নিলে খেলা শুরুর আগে শেখ হাসিনা আর পশ্চিমবঙ্গের মুখ্যমন্ত্রী মমতা বন্দ্যোপাধ্যায়কে নিয়ে মাঠে যান সৌরভ গাঙ্গুলী।<br/>ইডেনে দুই দেশের খেলোয়াড়দের সঙ্গে শুভেচ্ছা বিনিময় করেন প্রধানমন্ত্রী। এরপর আসে ঘণ্টা পর্ব। অনুষ্ঠানে মঞ্চে রাখা ঘণ্টা বাজিয়ে শেখ হাসিনা ও মমতা বন্দ্যোপাধ্যায় ভারতীয় উপমহাদেশের প্রথম দিন-রাতের টেস্টের সূচনা করেন। তার পরে মাঠে দুই দেশের জাতীয় সংগীত বাজানো হয়।<br/>টেস্টের প্রথম সেশনের খেলা শেষ হওয়ার কিছুক্ষণ আগে হোটেলে ফেরেন শেখ হাসিনা। মধ্যাহ্নভোজ শেষে তার সঙ্গে সৌজন্য সাক্ষাৎ করেন মুখ্যমন্ত্রী মমতা বন্দ্যোপাধ্যায়।</p>
      <p>এরপর প্রথম দিনের খেলা শেষে ইডেন গার্ডেন্সে বেঙ্গল ক্রিকেট আয়োজিত একটি সাংস্কৃতিক অনুষ্ঠানে যোগ দেন প্রধানমন্ত্রী শেখ হাসিনা। ওই অনুষ্ঠান শেষে ঢাকার উদ্দেশে যাত্রা করেন তিনি।</p>
      <footer>/এমএইচবি/এআর/</footer>
    </article>
  </body>
</html>