<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/Leganes-medeix-ambicio-del-Barca_0_2348765276.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T18:38:17+00:00"/>
    <meta property="og:title" content="El Leganés medeix l'ambició del Barça"/>
    <meta property="og:description" content="Els blaugranes s'enfronten al cuer de Primera sense Lenglet ni cap dels laterals titulars"/>
  </head>
  <body>
    <article>
      <h1>El Leganés medeix l'ambició del Barça</h1>
      <h2>Els blaugranes s'enfronten al cuer de Primera sense Lenglet ni cap dels laterals titulars</h2>
      <address>
        <time datetime="2019-11-22T18:38:17+00:00">22 Nov 2019, 18:38</time>
      </address>
      <p>Fa poc més d'un any el Barça viatjava a Leganés per enfrontar-se al cuer de Primera. Contra pronòstic, i després d'avançar-se al marcador, els blaugranes, que anaven líders, van desconnectar i van acabar encaixant una derrota contra un rival que fins aleshores no havia guanyat cap partit de Lliga. Aquesta vegada la situació és relativament semblant, amb l'equip de Valverde al capdavant de la classificació i els madrilenys com a últims de Primera (13 h, Movistar LaLiga).</p>
      <p>El partit pot semblar senzill per als blaugranes, però, més enllà del precedent del curs passat, està ple de trampes. La primera, l'horari, molt poc habitual. També s'hi afegeix que arriba després d'una aturada de seleccions en què el Barça, com de costum, s'ha quedat sense la majoria dels internacionals. A més, és el primer abans d'un mes de competició en què es juguen el pas a la següent ronda de la Champions (dimecres contra el Borussia Dortmund) i s'enfronten contra l'Atlètic de Madrid i el Reial Madrid. I, finalment, l'equip de Valverde afronta el duel <a href="https://www.ara.cat/esports/barca/Valverde-Pique-condicions-sabra-convocatoria_0_2348765240.html">sense cap dels seus laterals titulars</a>, ja que Semedo i Jordi Alba estan lesionats, i Sergi Roberto, sancionat. Per acabar-ho d'adobar, en l'últim entrenament també va ser baixa Lenglet per unes molèsties al bessó de la cama esquerra.</p>
      <blockquote>"Necessitem començar amb bon peu contra el Leganés per iniciar bé aquesta seqüència de partits" Ernesto Valverde Entrenador del Barça</blockquote>
      <p>"És una setmana clau. Necessitem començar amb bon peu contra el Leganés per iniciar bé aquesta seqüència de partits. Els dos de la Lliga són molt durs i el duel contra el Borussia és importantíssim", comentava el tècnic a la prèvia, on ja donava a entendre que estava especialment preocupat per l'actitud dels seus futbolistes: "No estem per pensar que tenim enemics petits. Encara que el Leganés sigui últim, l'any passat ja ens va guanyar. I, si faig memòria, hem perdut a Leganés, dues vegades contra el Llevant, contra el Granada, contra el Celta i contra l'Athletic a l'últim minut. Ens hem de centrar en els tres punts i recuperar sensacions".</p>
      <p>En el terreny esportiu, la incògnita és com resoldrà Valverde les baixes de Sergi Roberto, Semedo i Jordi Alba. L'opció que sembla partir amb més avantatge és la de recórrer als suplents, Moussa Wague (a la dreta) i Junior Firpo (a l'esquerra), futbolistes del primer equip que fins ara han tingut un paper testimonial a l'equip. Sobretot Wague, que tan sols ha disputat 27 minuts aquesta temporada. Ara bé, l'entrenador també va obrir la porta a un canvi de sistema, que passaria per situar tres centrals i ampliar la nòmina de migcampistes. Una incògnita que no va voler respondre a la sala de premsa, tot i defensar l'opció del senegalès: "Està preparat per jugar, sens dubte. Que per algun motiu forma part de la plantilla".</p>
      <h3>Rakitic rep l'alta, Lenglet és baixa</h3>
      <p>A la convocatòria, on finalment entrava Ivan Rakitic, ja recuperat de la lesió, hi havia fins a quatre jugadors del filial. A banda dels atacants Carles Pérez i Ansu Fati, el Txingurri es va endur el central Araujo i el lateral dret Dani Morer. A banda de les incògnites al darrere, també hi ha un dubte a la davantera si optarà per Griezmann, Dembélé o Fati com a acompanyants de Messi i Suárez.</p>
      <blockquote>"El resultat? El mínim que li podem donar a l'afició és que ens hi deixem la pell" Javier Aguirre Entrenador del Leganés</blockquote>
      <p>El rival, el Leganés, espera agafar impuls i sortir de la zona baixa de la classificació després del canvi d'entrenador. El mexicà Javier Aguirre rellevava Mauricio Pellegrino i debutava amb un empat contra la Reial Societat. "El resultat? El mínim que li podem donar a l'afició és que ens hi deixem la pell. Competirem, això segur. L'any passat vam guanyar. Per què no hem de repetir?", deia el tècnic a la sala de premsa.</p>
      <p>Per a aquest partit, Aguirre recupera els migcampistes Rubén Pérez i Javier Eraso, i el lateral esquerre Jonathan Silva. En canvi, perd per sanció el defensa Kevin Rodrigues i el migcampista Recio, que s'afegeixen a les baixes dels lesionats Marc Navarro (lateral dret), Christian Rivera (migcampista) i Alexander Szymanowski (extrem esquerre).</p>
    </article>
  </body>
</html>