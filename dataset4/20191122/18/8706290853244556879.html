<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685981/pos-scholiase-o-alexis-tsipras-to-senario-prooron-eklogon-to-2020"/>
    <meta property="og:site_name" content="enikos.gr"/>
    <meta property="article:published_time" content="2019-11-22T18:25:00+00:00"/>
    <meta property="og:title" content="Πώς σχολίασε ο Αλέξης Τσίπρας το σενάριο πρόωρων εκλογών το 2020"/>
    <meta property="og:description" content="Κατά τη διάρκεια συζήτησης που είχε το βράδυ της Πέμπτης με πολίτες ο Αλέξης Τσίπρας..."/>
  </head>
  <body>
    <article>
      <h1>Πώς σχολίασε ο Αλέξης Τσίπρας το σενάριο πρόωρων εκλογών το 2020</h1>
      <address>
        <time datetime="2019-11-22T18:25:00+00:00">22 Nov 2019, 18:25</time>
      </address>
      <p>Κατά τη διάρκεια συζήτησης που είχε το βράδυ της Πέμπτης με πολίτες<a href="http://www.enikos.gr/politics/685950/o-alexis-tsipras-episkeftike-ton-manoli-glezo-sto-nosokomeio"> ο Αλέξης Τσίπρας</a> σχολίασε τα σενάρια πρόωρων εκλογών μέσα στο 2020, τα οποία σύμφωνα με δημοσιεύματα, φέρεται να εξετάζει το Μέγαρο Μαξίμου.</p>
      <p>Ο πρόεδρος του ΣΥΡΙΖΑ, όπως αναφέρει το avgi.gr, με σκωπτικό τρόπο τα χαρακτήρισε ως «το σούπερ σχέδιο να μας αιφνιδιάσει» και ως το σχέδιο που «θα ισοπεδώσει τον ΣΥΡΙΖΑ», καθώς όπως διαρρέεται περιλαμβάνουν διπλές εκλογές, τις οποίες υποτίθεται θα κερδίσει και τις δύο για να διαλύσει την απλή αναλογική.</p>
      <p>«Λοιπόν εγώ θέλω να πω ένα πράγμα. Δεν ξέρω αν ισχύει, αλλά αν ισχύει, αν ισχύουν αυτές οι σκέψεις δεν γίνονται για αυτούς τους λόγους, αλλά γίνονται γιατί μάλλον οι άνθρωποι έχουν επίγνωση ότι έχουν κατασκευάσει μια φούσκα επικοινωνιακή», ανέφερε ο Αλέξης Τσίπρας, σύμφωνα με την ίδια πηγή.</p>
      <p>Όπως εξήγησε ο πρόεδρος του ΣΥΡΙΖΑ αυτή η φούσκα «πουσάρεται από τα Μέσα Ενημέρωσης που τους στηρίζουν» και όπως «όλες οι φούσκες, όσο κι αν πουσάρονται, κάποια στιγμή σκάνε». Επισήμανε ότι με τον προϋπολογισμό που έχει καταθέσει η ΝΔ δεν θα πιάσει τους στόχους για την ανάπτυξη, για την οποία ο Κυριάκος Μητσοτάκης υποσχόταν 4% και τώρα μετά βίας αγγίζει το 2,8%. «Αυτό κάποια στιγμή θα βγει. Δεν θα βγει κατά την διάρκεια εκτέλεσης, θα βγει τον Απρίλη του 2021» σημείωσε.</p>
      <p>Παράλληλα, σύμφωνα το avgi.gr, στάθηκε στο γεγονός ότι μπορεί να φιλοκυβερνητικά Μέσα να επικεντρώνονται στον δήθεν χαμό που επικρατεί στο εσωτερικό του ΣΥΡΙΖΑ, όμως ο Πρωθυπουργός είναι αυτός που προσπαθεί να συνταιριάξει τις αντιφάσεις μέσα στο κόμμα του, γιατί όπως σημείωσε «εκεί έχουν τρία κόμματα στη συσκευασία του ενός». Και συμπλήρωσε λέγοντας: «Θέλουν να βγάλουν Πρόεδρο της Δημοκρατίας και κάνουν καλλιστεία. Ενώ είναι από την παράταξή τους ο Παυλόπουλος. Κάνουν καλλιστεία για το ποιον Πρόεδρο θα προτείνουν».</p>
      <p>Σε αυτό το πλαίσιο, ενέταξε και την ισχυρή ακροδεξιά τάση που έχει αναδυθεί στο εσωτερικό της Νέας Δημοκρατίας περιγράφοντας την κατάσταση ως εξής: «Δώσαμε μια μάχη όλοι μας και νομίζω ιδίως εσείς εδώ στην Νίκαια και νικήσαμε την Χρυσή Αυγή στο δικαστήριο, με την ηρωική παρουσία της Μάγδας Φύσσα. Κι ενώ νικήσαμε την Χρυσή Αυγή στο δικαστήριο και στις εκλογές και βγήκε εκτός Βουλής η Χρυσή Αυγή, ξαφνικά βλέπουμε να έχουν γεμίσει τα κυβερνητικά και τα βουλευτικά έδρανα της κυβέρνησης με φωνές που αντηχούν και μοιάζουν με τις κραυγές της Χρυσής Αυγής. Και βλέπουμε να είναι συγκυβερνήτης η ακροδεξιά».</p>
      <p>«Λοιπόν, όλα αυτά είναι αντιφάσεις. μεγάλες αντιφάσεις. Κάποια στιγμή θα σκάσουν. Το ξέρουνε. Και λένε: «μήπως προλάβουμε αυτές τις αντιφάσεις να πάμε στην κάλπη;. Τους λέμε: Μια παροιμία έχει ο λαός της νύχτας τα καμώματα τα βλέπει η νύχτα και γελά. Εμείς τους λέμε να το τολμήσουνε. Ας το τολμήσουν αλλά αν τελικά το τολμήσουν αυτό, ξέρετε τι θα γίνει; Θα γίνει το εξής οξύμωρο. Αυτοί οι οποίοι είχαν ενορχηστρώσει, είχαν σχεδιάσει και περίμεναν να υλοποιήσουν την στρατηγική της παρένθεσης τελικά θα είναι αυτοί οι ίδιοι οι οποίοι θα υλοποιήσουν όχι την αριστερή παρένθεση αλλά την δεξιά παρένθεση. Αυτό θα κάνουν», πρόσθεσε ο κ. Τσίπρας σύμφωνα με την ίδια πηγή.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685933/metopiki-sygkrousi-mitsotaki-tsipra-sti-vouli-video%0A%20%20%20%20%0A"/>
        <a href="http://www.enikos.gr/politics/685900/tsipras-pros-voultepsi-stin-koumoundourou-pigainoume-sto-kafeneio%0A%20%20%20%20%0A"/>
        <a href="http://www.enikos.gr/politics/685902/mitsotakis-an-thelete-na-metatrepsete-ti-chora-se-aperanto-dikast%0A%20%20%20%20%0A"/>
        <a href="http://www.enikos.gr/politics/685903/tsipras-pros-mitsotaki-sti-defterologia-ta-epicheirimata-sas-eina%0A%20%20%20%20%0A"/>
        <a href="http://www.enikos.gr/politics/685894/machi-mitsotaki-tsipra-gia-tastatistika-tis-oras-tou-prothypourgo%0A%20%20%20%20%0A"/>
        <a href="http://www.enikos.gr/politics/685895/mitsotakis-pros-tsipra-eiste-adiavastos-apo-tin-deutsche-welle-st%0A%20%20%20%20%0A"/>
        <a href="http://www.enikos.gr/politics/685892/tsipras-einai-ntropi-na-milate-gia-nomo-kai-taxi-apenanti-stous-a%0A%20%20%20%20%0A"/>
        <a href="http://www.enikos.gr/politics/685891/mitsotakis-se-tsipra-den-tha-sas-akolouthiso-stis-yvreis-echo-mia%0A%20%20%20%20%0A"/>
        <a href="http://www.enikos.gr/politics/685889/tsipras-se-mitsotaki-eisai-pseftis-kai-deilos-video%0A%20%20%20%20%0A"/>
      </related>
    </article>
  </body>
</html>