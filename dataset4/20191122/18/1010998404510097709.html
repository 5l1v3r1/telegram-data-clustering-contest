<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/shpionski-skandal-mezhdu-sarbija-i-rusija-zamesvat-i-imeto-na-balgarija.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T18:59:00+00:00"/>
    <meta property="og:title" content="Шпионски скандал между Сърбия и Русия, замесват и името на България"/>
    <meta property="og:description" content="Вицепремиерът Каракачанов отхвърли твърденията на сръбски депутат за български шпионаж срещу западната ни съседка"/>
  </head>
  <body>
    <article>
      <h1>Шпионски скандал между Сърбия и Русия, замесват и името на България</h1>
      <h2>Вицепремиерът Каракачанов отхвърли твърденията на сръбски депутат за български шпионаж срещу западната ни съседка</h2>
      <address>
        <time datetime="2019-11-22T18:59:00+00:00">22 Nov 2019, 18:59</time>
      </address>
      <figure>
        <video src="https://vid.btv.bg/btvnews/2019/11/22/SPY_SCANDAL_SERBIA_1574447747-1.mp4"/>
      </figure>
      <p>Нов сюжет се появи в шпионския скандал, който разтърси Сърбия. България остава категорична, че твърденията за българска връзка са несериозни. </p>
      <p>В същото време службите в западната ни съседка проверяват дали бивш военен е продавал поверителна информация на руското военно разузнаване. </p>
      <p>Сърбия е изложена на масирана разузнавателна дейност от страна на чужди служби. Това заяви късно снощи президентът Александър Вучич след свикания от него Съвет за национална сигурност. По думите му Георгий Клебан, заснет в скандално видео да купува информация, не е единственият руски шпионин, действащ на територията на страната.</p>
      <p>„Разполагаме с доказателства – снимки, видео и аудио – за 10 контакта на подполковник Клебан със заговорнически източници и за 3 срещи, по време на които той е давал пари на членове на сръбската армия”, каза президентът Вучич.</p>
      <p>Вучич обаче уточни: взаимоотношенията между Москва и Белград са отлични и той не вярва колегата му Владимир Путин да е знаел за шпионската мрежа в Сърбия. </p>
      <p>Вицепремиерът Красимир Каракачанов отхвърли твърденията на сръбския депутат Милован Дрецу за български шпионаж срещу западната ни съседка.</p>
      <p>„Това, че Сърбия има проблеми, не означава, че България трябва да бъде изкупителна жертва и патица за отвличане на вниманието от вътрешните проблеми на Сърбия”, заяви Каракачанов.</p>
      <p>В трансграничната словесна престрелка се включи и сръбският министър на отбраната Александър Вулин, считан за един от най-близките членове на правителството до президента Вучич. Той направи доста провокативни изказвания по отношение на нашата страна.</p>
      <p>"България има своите проблеми и нека се грижи за тях", каза Вулин по повод днешното изявление на вицепремиера Екатерина Захариева, която остро осъди поведението на Дрецун. Захариева съобщи, че сръбският посланик в София ще бъде извикан по този повод в МВнР.</p>
      <p>"България умее да допуска друг да й избира приятелите й и враговете й. Сърбия не допуска подобно нещо. Като независима държава Сърбия сама решава за себе си и сама избира приятелите си", казва Вулин, а коментарът му бе разпространен от <a href="http://www.tanjug.rs/full-view.aspx?izb=521032">агенция "Танюг"</a> и сръбски медии.</p>
      <p>А от Кремъл увериха, че очакват посещението на сръбския президент в Русия през декември и се надяват то да не бъде помрачено от чужди сили.</p>
      <p> </p>
    </article>
  </body>
</html>