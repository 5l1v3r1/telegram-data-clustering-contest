<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/globalna-epidemiya-ot-obezdvizhvane-na-detsata"/>
    <meta property="og:site_name" content="Новини БНТ"/>
    <meta property="article:published_time" content="2019-11-22T18:43:19+00:00"/>
    <meta property="og:title" content="Глобална епидемия от обездвижване на децата"/>
    <meta property="og:description" content="Глобална епидемия от обездвижване на децата. Това е изводът на първия доклад за активността сред подрастващите на Световната здравна организация. Експ..."/>
  </head>
  <body>
    <article>
      <h1>Глобална епидемия от обездвижване на децата</h1>
      <address><time datetime="2019-11-22T18:43:19+00:00">22 Nov 2019, 18:43</time> by <a rel="author">Теодора Гатева</a></address>
      <p>
        <b>Глобална епидемия от обездвижване на децата. Това е изводът на първия доклад за активността сред подрастващите на Световната здравна организация. Експертите са изследвали момичета и момчета от 146 държави, за периода 2001 - 2016.</b>
      </p>
      <figure>
        <video src="https://nws2.bnt.bg/p/p/s/psn221119-20-obezdvizhvane-pri-decata-x264-725769.mp4"/>
      </figure>
      <p>Четири от пет деца на възраст между 11 и 17 години не извършват достатъчно физическа дейност.</p>
      <blockquote>Д-р Реджина Гутхолд, Световна здравна организация: Или около 81 процента в световен мащаб. И не получават ползите, които произтичат от това да бъдеш активен.</blockquote>
      <p>Тревожната тенденция е причина за влошено здраве, нарушено мозъчно развитие и липса на желание и умения за общуване. Забележителното е, че това са наблюдава в бедни и богати държави. Само в четири от 146-е изследвани страни момичетата са по-активни от момчетата.</p>
      <p>Какво се разбира под физическа активност - простичко казано всичко, което води до ускоряване на пулса.</p>
      <p>Целта е умерената до силната активност да бъде по час на ден. И няма значение дали е тичане, плуване, футбол или скачане.</p>
      <p>Защо това е толкова важно? Отговорът е еднозначен - заради здравето - и сега, и в бъдеще. Да бъдеш активен означава: по-здрави сърце и дробове, по-здрави кости и мускули, по-добро психическо и физическо състояние. Мързеливи ли са децата - експерите са убедени, че отговорът е НЕ, просто съвременният свят не успява да постави физическата активност като приоритет. И това се наблюдава в световен мащаб.</p>
      <p>И още - днешните деца и юноши са значително по-натоварени в училище със дейности, при които седят. Докладът показва, че не достатъчно тичат и скачат 85% от момичетата и 78% от момчетата. Несъмнено голяма роля за липсата на физическа активност има и електронната революция. Таблетите и телефоните промениха живота на децата и допринесоха за заседяването им. Изход има - те да имат повече възможности и време за любими активни занимания.</p>
    </article>
  </body>
</html>