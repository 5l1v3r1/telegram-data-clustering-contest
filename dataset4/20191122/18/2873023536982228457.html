<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/219991_karoto-kai-mastigio-apo-ton-oosa"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T18:57:00+00:00"/>
    <meta property="og:title" content="Καρότο και... μαστίγιο από τον ΟΟΣΑ"/>
    <meta property="og:description" content="«Ευοίωνες» αλλά χαμηλές οι προβλέψεις του διεθνούς οργανισμού για τις δημοσιονομικές επιδόσεις της χώρας μας, συνοδευόμενες από προειδοποιήσεις για πειθαρχία στους στόχους και συστάσεις να μην καθυστερήσει η μείωση των μη εξυπηρετούμενων δανείων"/>
  </head>
  <body>
    <article>
      <h1>Καρότο και... μαστίγιο από τον ΟΟΣΑ</h1>
      <address><time datetime="2019-11-22T18:57:00+00:00">22 Nov 2019, 18:57</time> by <a rel="author">Μπάμπης Μιχάλης</a></address>
      <p>
        <b>«Ευοίωνες» αλλά χαμηλές οι προβλέψεις του διεθνούς οργανισμού για τις δημοσιονομικές επιδόσεις της χώρας μας, συνοδευόμενες από προειδοποιήσεις για πειθαρχία στους στόχους και συστάσεις να μην καθυστερήσει η μείωση των μη εξυπηρετούμενων δανείων ● Προβλέπει ότι η ελληνική οικονομία θα καταγράψει ρυθμό ανάπτυξης 1,8% φέτος, 2,1% το 2020 και 2% το 2021.</b>
      </p>
      <p>Παρά τις ευοίωνες εκτιμήσεις για συνέχεια της ανάκαμψης που παρουσιάζει η ελληνική οικονομία την τελευταία διετία, ο Οργανισμός Οικονομικής Συνεργασίας και Ανάπτυξης βάζει αρκετά χαμηλότερα τον πήχη της ανάπτυξης σε σχέση με την κυβέρνηση αλλά και την Ευρωπαϊκή Επιτροπή και το Διεθνές Νομισματικό Ταμείο.</p>
      <p>Στην εξαμηνιαία έκθεσή του για τις προοπτικές της παγκόσμιας οικονομίας που έδωσε χθες στη δημοσιότητα, ο ΟΟΣΑ προβλέπει ότι η ελληνική οικονομία θα καταγράψει ρυθμό ανάπτυξης 1,8% φέτος, 2,1% το 2020 και 2% το 2021.</p>
      <p>Οι προβλέψεις αυτές είναι αρκετά πιο απαισιόδοξες από τις εκτιμήσεις της κυβέρνησης η οποία αναμένει φέτος ανάπτυξη 2% και για το 2020 εκτόξευση στο 2,8%. Παράλληλα όμως είναι και χαμηλότερες από τις αντίστοιχες εκτιμήσεις του ΔΝΤ και της Ευρωπαϊκής Επιτροπής (βλ. πίνακα).</p>
      <p>Το περίεργο βέβαια είναι ότι αυτές οι λιγότερο αισιόδοξες προβλέψεις του ΟΟΣΑ βασίζονται σε μια κατά τα άλλα ρόδινη -σύμφωνα με την έκθεσή του- εικόνα για την ελληνική οικονομία.</p>
      <p>Ο ΟΟΣΑ θεωρεί συγκεκριμένα ότι η ανάπτυξη της ελληνικής οικονομίας θα συνεχίσει να έχει βασικούς της μοχλούς τις εξαγωγές και τον τουρισμό. Βλέπει ακόμη ότι η αύξηση της απασχόλησης και των πραγματικών μισθών θα στηρίξει την εγχώρια κατανάλωση, ενώ η βελτίωση των χρηματοδοτικών συνθηκών και της εμπιστοσύνης, τα ιστορικά χαμηλά επιτόκια θα συμβάλουν σε τόνωση των επενδύσεων από τις επιχειρήσεις.</p>
      <p>Θεωρεί ακόμη ότι η σχεδιαζόμενη επεκτατική δημοσιονομική πολιτική από την κυβέρνηση μπορεί να δώσει ακόμη μεγαλύτερη ώθηση στην οικονομία από αυτήν που προβλέπει. Παρ’ όλα αυτά ο ΟΟΣΑ έχει τη χαμηλότερη πρόβλεψη όλων για την ανάπτυξη του 2020-21.</p>
      <p>Σε δημοσιονομικό επίπεδο εκτιμά ότι το πρωτογενές πλεόνασμα θα προσεγγίσει φέτος το 3,8% του ΑΕΠ, αλλά θα επιβραδύνει προς το 3,5% του ΑΕΠ το 2020-21, επίπεδο πάντως που είναι μέσα στον στόχο τον οποίο έχουν θέσει οι πιστωτές στην κυβέρνηση.</p>
      <p>Η μείωση του πρωτογενούς πλεονάσματος αποδίδεται στα μέτρα επεκτατικής δημοσιονομικής πολιτικής που υιοθετήθηκαν στα μέσα του 2009 και στις μειώσεις φόρων που έχουν αποφασιστεί στον προϋπολογισμό του 2020.</p>
      <figure>
        <img src="https://www.efsyn.gr/sites/default/files/images/2019/11/17-oosa.jpg"/>
      </figure>
      <p>Ο ΟΟΣΑ υπογραμμίζει ακόμη ότι η συνέχεια των φιλόδοξων μεταρρυθμίσεων θα ενισχύει προοπτικές της ανάπτυξης μακροπρόθεσμα. Υπενθυμίζει, τέλος, τον μόνιμο εφιάλτη της Αθήνας εδώ και χρόνια, την πειθαρχία στους δημοσιονομικούς στόχους. Προειδοποιεί συγκεκριμένα ότι ενδεχόμενη αποτυχία εκπλήρωσης των δημοσιονομικών στόχων θα μπορούσε να υποσκάψει τη δημοσιονομική αξιοπιστία και να αυξήσει τις αποδόσεις των κρατικών ομολόγων και εν συνεχεία το κόστος χρηματοδότησης των τραπεζών και τα επιτόκια δανεισμού.</p>
      <p>Καθυστερήσεις ακόμη στη μείωση των μη εξυπηρετούμενων δανείων των τραπεζών θα μπορούσαν να περιορίσουν τον τραπεζικό δανεισμό και να συγκρατήσουν την ανάκαμψη των επενδύσεων.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/219174_geionei-anaptyxi-kai-pleonasmata"/>
        <a href="https://www.efsyn.gr/oikonomia/elliniki-oikonomia/196406_ishyri-anaptyxi-problepei-o-oosa"/>
        <a href="https://www.efsyn.gr/oikonomia/diethnis-oikonomia/219993_ora-miden-gia-tin-pagkosmia-oikonomia"/>
        <a href="https://www.efsyn.gr/node/219137"/>
        <a href="https://www.efsyn.gr/oikonomia/elliniki-oikonomia/218121_hamiloteros-o-rythmos-anaptyxis"/>
        <a href="https://www.efsyn.gr/oikonomia/elliniki-oikonomia/210537_bolidoskopiseis-gia-meiosi-ton-pleonasmaton"/>
      </related>
    </article>
  </body>
</html>