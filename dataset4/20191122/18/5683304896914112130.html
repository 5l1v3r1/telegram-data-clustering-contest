<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/sundar-pichai-applauds-woman-who-scored-0-in-quantum-physics-exam.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T18:37:00+00:00"/>
    <meta property="og:title" content="ക്വാണ്ടം ഫിസിക്സിന് പൂജ്യം മാർക്ക്; യുവതിയെ അഭിനന്ദിച്ച് സുന്ദർ പിച്ചൈ"/>
    <meta property="og:description" content="സാൻഫ്രാൻസിസ്കോ ∙ ഗൂഗിളിന്റെ സിഇഒയാണ് ഇന്ത്യൻ വംശജനായ സുന്ദർ പിച്ചൈ. ഏറ്റവും കൂടുതൽ ശമ്പളം വാങ്ങുന്ന കമ്പനി മേധാവികളിൽ ഒരാൾ. ....Sundar Pichai,.Sundar Pichai applauds woman. Sundar Pichai tweet. Sundar Pichai viral tweet. Woman scored 0 in physics. Viral tweet. Google chief Sundar Pichai. Zero in quantum physics. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ക്വാണ്ടം ഫിസിക്സിന് പൂജ്യം മാർക്ക്; യുവതിയെ അഭിനന്ദിച്ച് സുന്ദർ പിച്ചൈ</h1>
      <address><time datetime="2019-11-22T18:37:00+00:00">22 Nov 2019, 18:37</time> by <a rel="author">മനോരമ ലേഖകൻ</a></address>
      <p>സാൻഫ്രാൻസിസ്കോ ∙ ഗൂഗിളിന്റെ സിഇഒയാണ് ഇന്ത്യൻ വംശജനായ സുന്ദർ പിച്ചൈ. ഏറ്റവും കൂടുതൽ ശമ്പളം വാങ്ങുന്ന കമ്പനി മേധാവികളിൽ ഒരാൾ. അദ്ദേഹത്തിന്റെ ഒരു റീട്വീറ്റാണ് ഇപ്പോൾ സമൂഹമാധ്യമത്തിൽ ചർച്ചയാകുന്നത്. ക്വാണ്ടം ഫിസിക്സിൽ ‘പൂജ്യം’ മാർക്ക് നേടിയ യുവതിയെ അഭിനന്ദിച്ചുകൊണ്ടുള്ള പിച്ചൈയുടെ റീട്വീറ്റാണു ശ്രദ്ധ നേടിയത്.</p>
      <figure>
        <iframe data-src="https://twitter.com/sundarpichai/status/1197414407795437568?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>വ്യാഴാഴ്ചയാണു സർഫിന നാൻസി എന്ന യുവതിയുടെ ട്വിറ്റർ ഹാൻഡിലിൽ വളരെ പ്രചോദനാത്മകമായ കുറിപ്പ് പ്രത്യക്ഷപ്പെട്ടത്. നാല് വർഷം മുൻപു ക്വാണ്ടം ഫിസിക്സിൽ താൻ ‘പൂജ്യം’ മാർക്കാണ് നേടിയതെന്നും അതിനുശേഷം ഫിസിക്സ് പഠനം ഉപേക്ഷിക്കാൻ തീരുമാനിച്ചെന്നും പറഞ്ഞാണ് കുറിപ്പ് ആരംഭിക്കുന്നത്.</p>
      <p>ഫിസിക്സ് പഠനം ഉപേക്ഷിക്കാൻ തീരുമാനിച്ച ഒരാൾ പിന്നീട് ആസ്ട്രോ ഫിസിക്സിൽ പിഎച്ച്ഡി നേടിയതിന്റെയും രണ്ടു പ്രബന്ധങ്ങൾ പ്രസിദ്ധീകരിച്ചതിന്റെയും അതിശയിപ്പിക്കുന്ന കഥ സർഫിന നാൻസി പങ്കുവയ്ക്കുന്നു. മാർക്കല്ല, കഠിനാധ്വാനമാണ് വലുതെന്ന വാക്കുകളോടെയാണ് അവർ കുറിപ്പ് അവസാനിപ്പിക്കുന്നത്. ഏതാനും മണിക്കൂറുകൾക്കുള്ളിൽ 60,000 ലൈക്കുകളും 12,000 റീട്വീറ്റുകളുമാണു പോസ്റ്റിനു ലഭിച്ചത്.</p>
      <p>സർഫിന നാൻസിയുടെ കഠിനപ്രയ്തനത്തെ അഭിനന്ദിച്ചു കൊണ്ടു നിരവധി പേർ രംഗത്തെത്തി, ഒപ്പം സുന്ദർ പിച്ചൈയും. ‘നല്ല വാക്കുകൾ, വളരെ പ്രചോദനാത്മകം’ – സർഫിനെയെ അഭിനന്ദിച്ചു സുന്ദർ പിച്ചൈ എഴുതി. ‘വളരെ നന്ദി, ഇതു തനിക്ക് ലോകമാണ്’– ഗൂഗിൾ സിഇഒയ്ക്ക് മറുപടിയായി സർഫിനയും കുറിച്ചു.</p>
      <p>English Summary: Sundar Pichai applauds woman who scored 0 in quantum physics exam</p>
    </article>
  </body>
</html>