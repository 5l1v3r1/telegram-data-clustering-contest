<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/politiki/paei-gia-pano-apo-2000-molis-se-liga-24ora-o-arithmos-ypografon-sto-psifisma-gia-dimokratiko-synedrio-pasok-ekatontades-nees-ekdiloseis-stirixis-kathe-mera/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-22T18:19:12+00:00"/>
    <meta property="og:title" content="Πάει για πάνω από 2.000 μόλις σε λίγα 24ωρα ο αριθμός υπογραφών στο ψήφισμα για δημοκρατικό Συνέδριο ΠΑΣΟΚ! Εκατοντάδες νέες εκδηλώσεις στήριξης κάθε μέρα"/>
    <meta property="og:description" content=" Είναι πολλά τα στελέχη του ΠΑΣΟΚ και από διαφορετικά εσωκομματικά ρεύματα που συνομολογούν ότι «μάλλον αν δεν υπήρχε το ψήφισμα-αίτημα για ανοικτό"/>
  </head>
  <body>
    <article>
      <h1>Πάει για πάνω από 2.000 μόλις σε λίγα 24ωρα ο αριθμός υπογραφών στο ψήφισμα για δημοκρατικό Συνέδριο ΠΑΣΟΚ! Εκατοντάδες νέες εκδηλώσεις στήριξης κάθε μέρα</h1>
      <address>
        <time datetime="2019-11-22T18:19:12+00:00">22 Nov 2019, 18:19</time>
      </address>
      <p>Το ψήφισμα Γερουλάνου όμως άλλαξε εντελώς την ατζέντα και φυσικά την πρόθεση (αν υπήρχε αυτή) να περάσει το συνέδριο στο ημίφως. Όπως επισημαίνεται μάλιστα από πολλά στελέχη «το μήνυμα που στέλνει, το περιεχόμενό του και η στήριξη που ήδη λαμβάνει από όλη την Ελλάδα δεν μπορούν να αγνοηθούν από κανέναν».</p>
      <p>Στο επιτελείο του<a href="https://thecaller.gr/tag/%cf%80%ce%b1%cf%85%ce%bb%ce%bf%cf%83-%ce%b3%ce%b5%cf%81%ce%bf%cf%85%ce%bb%ce%b1%ce%bd%ce%bf%cf%83/"><b> Παύλου Γερουλάνου</b></a> ήταν αποφασισμένοι να καταθέσουν το ψήφισμα έστω και με ένα συμβολικό αριθμό υπογραφών. «Κάποιοι, έστω και λίγοι, έπρεπε να σηκώσουν τη φωνή τους και να φωνάξουν ότι δεν νοείται δημοκρατική παράταξη χωρίς δημοκρατικές διαδικασίες. Να υπερασπιστεί το δημοκρατικό αυτονόητο. Τελικά όμως δεν είμαστε λίγοι αυτοί που απαιτούν δημοκρατία και συμμετοχή, είμαστε πολλοί.» ανέφεραν χαρακτηριστικά.</p>
      <p>Έμπειρα κομματικά στελέχη όταν «έσκασε η είδηση» είχαν επισημάνει ότι «όλα ήταν εναντίον σε ένα τέτοιο εγχείρημα: ο ελάχιστος χρόνος, η πολύβουη επικαιρότητα, η γενικότερη διστακτικότητα των πολιτών να στηρίζουν δημοσίως πολιτικά κείμενα και κυρίως η τρομερή απάθεια και απογοήτευση για τα τεκταινόμενα στο <b>ΠΑΣΟΚ</b> και στο <b>ΚΙΝΑΛ</b>».</p>
      <p>Οι προσδοκίες λοιπόν των συνεργατών του Παύλου Γερουλάνου ήταν πολύ προσγειωμένες. «Σκεφτόμασταν για μερικές δεκάδες υπογραφές στην αρχή. Δεν υπάρχει κομματικός στρατός. Θέλουμε να βοηθήσουμε να χτιστεί σωστά, ξανά, η Παράταξη. Όχι να αποκτήσουμε στρατόπεδο».</p>
      <p>Η συνέχεια, όμως, αναφέρουν ξεπέρασε κάθε προσδοκία. Το<b> dimokratia.pasok@gmail.com</b> άρχισε να βομβαρδίζεται με e-mail στήριξης του ψηφίσματος από κάθε γωνιά της Ελλάδας, τα τηλέφωνα πήραν φωτιά, οι δεκάδες υπογραφές έγιναν εκατοντάδες και … όπως σημειώνουν με νόημα έπεται συνέχεια.</p>
      <p>Αυτό όμως που έχει προκαλέσει εντύπωση στο επιτελείο του Παύλου Γερουλάνου, «δεν είναι τόσο η κίνηση στο διαδικτυακό λογαριασμό. Είναι τα κείμενα υποστήριξης της προσπάθειας, αγωνίας και ελπίδας που στέλνουν εκατοντάδες πολίτες που θέλουν ένα ανοικτό ΠΑΣΟΚ». Όπως χαρακτηριστικά σχολιάζουν, «πολλοί από όσους υπογράφουν τονίζουν ότι έχουν χρόνια να συμμετάσχουν σε διαδικασία γιατί ο χώρος έχει απομακρυνθεί από αυτούς και όχι αυτοί από το <b>ΠΑΣΟΚ</b>».</p>
      <p>«Είναι αδύνατον να υπολογιστεί ακόμα και τώρα που θα σταματήσει ο αριθμός των υπογραφών. Σίγουρα τετραψήφιος και είμαστε κοντά να σπάσει το φράγμα των 2000 υπογραφών. Είναι αδιανόητο αυτό που συμβαίνει σε τόσο σύντομο χρονικό διάστημα. Η στήριξη έρχεται από κάθε "τάση" του ΠΑΣΟΚ, από κάθε γωνιά της Ελλάδας. Το μήνυμα είναι σαφές: Όσοι ενδιαφέρονται <b>για τον προοδευτικό χώρο</b>, διψάνε για δημοκρατία. Το βασικότερο όμως είναι πως κανείς δεν βρέθηκε να μας πει «διαφωνώ με το κείμενο», αλλά πολλοί μας είπαν «γιατί ασχολείστε ακόμα;» Αυτή η παραίτηση, είναι ο μεγάλος εχθρός» τονίζουν ελάχιστες ώρες πριν το συνέδριο-εξπρές.</p>
    </article>
  </body>
</html>