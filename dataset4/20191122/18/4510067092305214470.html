<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-19/descopera-valorile-traditionale-romanesti-copii-din-centre-de-plasament-in-tabara-in-complexul-traditional-casa-din-rosia-152966.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-22T18:01:00+00:00"/>
    <meta property="og:title" content="Descoperă valorile tradiţionale româneşti: Copii din centre de plasament, în tabără în complexul „Traditional Casa” din Roşia (FOTO)"/>
    <meta property="og:description" content="În acest sfârşit de săptămână, 20 de copii din centre de plasament vor petrece un weekend tradiţional românesc în complexul „Traditional Casa” din cătunul bihorean Runcuri, comuna Roşia. Copiii vor participa la ateliere de olărit sau cusut pe etamină, dar vor cunoaşte şi frumuseţile zonei, mergând în peşterile Farcu şi Meziad."/>
  </head>
  <body>
    <article>
      <h1>Descoperă valorile tradiţionale româneşti: Copii din centre de plasament, în tabără în complexul „Traditional Casa” din Roşia (FOTO)</h1>
      <address><time datetime="2019-11-22T18:01:00+00:00">22 Nov 2019, 18:01</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <slideshow>
        <figure>
          <img src="https://www.ebihoreanul.ro/modules/news/files/tabara-casa-traditional-bihoreanul-22112019-1.jpg"/>
        </figure>
        <figure>
          <img src="https://www.ebihoreanul.ro/modules/news/files/tabara-casa-traditional-bihoreanul-22112019-2.jpg"/>
        </figure>
        <figure>
          <img src="https://www.ebihoreanul.ro/modules/news/files/tabara-casa-traditional-bihoreanul-22112019-3.jpg"/>
        </figure>
        <figure>
          <img src="https://www.ebihoreanul.ro/modules/news/files/tabara-casa-traditional-bihoreanul-22112019-4.jpg"/>
        </figure>
        <figure>
          <img src="https://www.ebihoreanul.ro/modules/news/files/tabara-casa-traditional-bihoreanul-22112019-5.png"/>
        </figure>
      </slideshow>
      <p>În acest sfârşit de săptămână, 20 de copii din centre de plasament vor petrece un weekend tradiţional românesc în complexul "Traditional Casa" din cătunul bihorean Runcuri, comuna Roşia.</p>
      <p>Iniţiativa a avut-o Asociaţia Exploratorilor "Puşcaţii", un ONG fondat de doi tineri arădeni dornici să apropie oamenii de natură. Acum, ei au ales copiii cu cele mai bune note, din rândul celor abandonaţi în orfelinatele din Vladimirescu, judeţul Arad, dar şi din rândul elevilor şcolii din aceeaşi localitate, şi i-au adus în tabără în Bihor.</p>
      <p>"Obiectivul principal este de a familiariza copiii şi tinerii cu valorile şi tradiţiile româneşti, dar şi experienţa de a locui într-o casă tradiţională românească amplasată într-o zonă pitorească", se arată într-un comunicat al asociaţiei.</p>
      <p>La Runcuri, pe lângă că vor avea priveliştea Munţilor Apuseni, copiii vor cunoaşte simplitatea construcţiilor din lemn, unele dintre ele acoperite cu paie, cu decoraţiuni interioare inedite, care vor revela bucuriile unei vieţi simple, uitate parcă în tumultul vieţii cotidiene. Tinerii vor practica meşteşuguri casnice tradiţionale, precum cusutul pe etamină şi împletirea brăţării prieteniei, vor participa la un atelier de olărit şi gravat pe oale de lut.</p>
      <p>De asemenea, ei vor urmări video-proiecţii despre activitatea de alpinist şi speolog, vor vizita peşterile turistice amenajate din destinaţia de ecoturism Pădurea Craiului, adică Peştera cu Cristale din mina Farcu şi peştera Meziad.</p>
      <p>"Fiecare eveniment organizat este o experienţă inedită care te modelează şi te pregăteşte pentru următoarele încercări atât sociale cât şi personale. Mai presus de tot, dorim să promovăm valorile ce ne-au fost inspirate de-a lungul timpului: spiritul de echipă, respectul faţă de natură, curajul, perseverenţa şi tradiţia", a mai transmis Asociaţia Puşcaţii.</p>
    </article>
  </body>
</html>