<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/calcio/totti-roma-1.4900709"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-22T18:50:47+00:00"/>
    <meta property="og:title" content="Totti: &quot;Se mi richiamassero alla Roma non tornerei&quot;"/>
    <meta property="og:description" content="L'ex numero 10: &quot;Voglio lavorare per fare crescere giovani italiani e stranieri&quot;"/>
  </head>
  <body>
    <article>
      <h1>Totti: "Se mi richiamassero alla Roma non tornerei"</h1>
      <h2>L'ex numero 10: "Voglio lavorare per fare crescere giovani italiani e stranieri"</h2>
      <address><time datetime="2019-11-22T18:50:47+00:00">22 Nov 2019, 18:50</time> by <a rel="author">MARIA SCOPECE</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4900708.1574448648!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Francesco Totti (La Presse)</figcaption>
      </figure>
      <p>Roma, 22 novembre 2019. <b>Francesco Totti</b> torna a parlare della <b>Roma</b>. Come ogni volta, quando l’ex numero 10 torna sul suo argomento preferito, nulla di ciò che dice passa mai inosservato e nulla è mai banale. Questa volta l’ex capitano giallorosso ha parlato ai microfoni di <b>Radio Radio</b> durante il programma “<b>FoodSport</b>” sia della sua nuova vita dopo la <b>Roma </b>sia delle ultime indiscrezioni circa l’assetto societario della sua vecchia squadra. “Io sto iniziando un nuovo percorso, ma è ancora tutto da definire. Vorrei far crescere giovani italiani e stranieri il più possibile” – dice Totti della sua nuova attività da procuratore – “Vorrei fargli capire la realtà calcistica. Dopo <b>30 anni </b>di esperienza credo di poterlo fare. È un lavoro di <b>scouting </b>soprattutto sui giovani. È una cosa che sto pensando di fare, ma è ancora tutto in divenire”.</p>
      <p>Il possibile ingresso di altri capitali nella società giallorossa non è più un’indiscrezione di stampa ma un fatto confermato dai diretti interessati. L’arrivo di persone nuove in seno al management giallorosso potrebbe far pensare a un ritorno del'ex pupone nella squadra capitolina. Eventualità alla quale <b>Totti </b>chiude senza lasciare spiragli di trattativa. “Io ho un carattere abbastanza forte e permaloso. Quando prendo un percorso lo porto a termine in tutto e per tutto” - ha voluto precisare il campione – “Se mi venissero a chiedere se potessi tornare alla <b>Roma </b>mi metterebbero in difficoltà, ma direi di no per rispetto della mia decisione”. <b>Totti </b>ne ha approfittato anche per farsi un augurio per questo nuovo possibile corso della <b>Roma</b>, un augurio condiviso da tutti i tifosi della <b>Roma</b>. “Voglio fare una nuova esperienza. Spero che quest’altro americano possa venire, ma quando ci metti le mani dentro capisci la realtà di <b>Roma</b>” – conclude <b>Totti </b>– “Spero che i tifosi della <b>Roma</b>, me compreso, possano tornare ad alti livelli con un presidente che possa mettere tanti di quei soldi che possa vincere tutto a partire dalla <b>Champions League</b>. Nulla da togliere a <b>Pallotta </b>perché ognuno ha i suoi movimenti e pensieri”.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>