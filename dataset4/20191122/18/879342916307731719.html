<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/22/kolonka/leonyd-shvets/suspilstvo/ostannya-zaxysnycya-majdanu.-kolonka-leonida-shvecya"/>
    <meta property="og:site_name" content="Слово і Діло"/>
    <meta property="article:published_time" content="2019-11-22T18:35:11+00:00"/>
    <meta property="og:title" content="Остання захисниця Майдану. Колонка Леоніда Швеця"/>
    <meta property="og:description" content="В історії не можна провести експеримент і дізнатися, що було б, якщо... Якби після шоку, в якому перебувала Україна після вбивств у центрі столиці, не сталося війни, суспільна увага до справ Майдану розсіялася б з такою самою швидкістю?"/>
  </head>
  <body>
    <article>
      <h1>Остання захисниця Майдану. Колонка Леоніда Швеця</h1>
      <address><time datetime="2019-11-22T18:35:11+00:00">22 Nov 2019, 18:35</time> by <a rel="author">Леонід Швець</a></address>
      <p>
        <b>Женя психанула. Адвокат сімей загиблих майданівців Євгенія Закревська прямо в ефірі програми «Право на владу» на каналі 1+1 заявила, що <a href="https://www.slovoidilo.ua/2019/11/22/novyna/suspilstvo/advokatka-rodyn-heroyiv-nebesnoyi-sotni-oholosyla-holoduvannya">починає голодування через припинення розслідування</a>.</b>
      </p>
      <p>Причини припинення технічні, потрібно справи, напрацьовані протягом років, передати з Генпрокуратури до ДБР. Але на практиці наслідки можуть виявитися просто катастрофічними для розслідування: величезна кількість документів і речових доказів повинні без втрат перекочувати з одного місця на інше і потрапити з рук слідчих прокуратури до рук слідчих бюро, які їх побачать уперше і засядуть за довге вивчення з нуля.</p>
      <p>Закревська, за словами всіх, хто з нею стикався, просто дивовижна людина, бездоганних моральних і професійних якостей. Як написав один з колег Євгенії, з її кваліфікацією вона могла б лопатою гребти адвокатські гонорари в комерційних справах, але звалила на себе величезний цивільний вантаж і тягнула його на межі своїх можливостей, а вони у неї, як ми вже зазначили, набагато більше, ніж в інших. Але і вона не витримала, психанула.</p>
      <related>
        <a href="https://www.slovoidilo.ua/2019/11/21/kolonka/aleksandra-khudiakova/polityka/richnycya-revolyucziyi-hidnosti-chy-aktualni-zaraz-vymohy-majdanu"/>
      </related>
      <p>І в ці ж дні 6-ої річниці Майдану всіх вразило повідомлення з Житомирщини: співробітник ДАІ Віктор Тищенко отримає з державної скарбниці триста тисяч гривень компенсації за ті 45 місяців, поки в судах відбивався від звинувачень у фальсифікації протоколу на учасника Автомайдану за автопробіг в Межигір'ї. Суди-то він виграв, а в зарплаті і здоров'ї за цей час втратив. Тож, компенсація, виходить, законна. Все одно покараний: з жезлом в руках він би за три з гаком роки підняв незмірно більше. Але сам факт, що ми всі Тищенку ще й винні, бадьорить неймовірно.</p>
      <p>В історії не можна провести експеримент і дізнатися, що було б, якщо... Якби після шоку, в якому перебувала Україна після вбивств в центрі столиці, не сталося війни, суспільна увага до справ Майдану розсіялася б із такою самою швидкістю? Нагадаю, 3 квітня 2014 року в Києві пройшла безпрецедентна спільна пресконференція керівників МВС, Генпрокуратури та СБУ про попередні підсумки розслідування масової загибелі учасників Майдану. Аваков, Наливайченко і Махніцький були суворі й урочисті. Здавалося, і далі суспільство стане свідком небаченої єдності влади в прагненні <a href="https://www.slovoidilo.ua/2019/11/21/infografika/polityka/rozsliduvaty-pokaraty-huchni-provaleni-obicyanky-shhodo-zlochyniv-majdani">розібратися і покарати винуватців кровопролиття</a>. Держава, нова держава, наша держава, обрушиться на голови тих, хто таке допустив.</p>
      <p>Але незабаром не менш жахливі події в Криму і на сході переключили увагу на себе. За короткий час кров припинила когось дивувати, і, хоча при підйомі вгору по Інститутській незмінно в горлі ставав ком, а по спині пробігали мурашки, в інших локаціях ці емоції швидко змінювалися іншими. Родичів і близьких загиблих взимку 2014 року в центрі Києва влада не забувала, але співчутливість набувала дедалі більше ритуального характеру. Не дуже багато часу пройшло, коли стало зрозуміло, що держава зовсім не така нова, як хотілося, і не наша в тому високому сенсі, про який мріялося. У цій своїй незмінній якості вона і намагалася якось розслідувати справи Майдану. Дивно було б очікувати інший результат, цей якраз передбачуваний.</p>
      <p>І в ситуації, коли всі ми... ні, не забули, а дуже відволіклися, зачерствіли, втомилися, Женя Закревська тягнула майданні справи ледь не одна, ну, може, з якимись небайдужими «слідаками» з тієї, державної сторони, які там, звичайно ж, є, але більше всупереч, ніж завдяки. Жодних переповнених народом залів на судових засіданнях. Як, до речі, і в суді у справах даівця Тищенка. Що ж тепер дивуватися, що у адвоката, єдиного, хто залишився, захисника Майдану, здали нерви, і вона відмовляється їсти, поки Рада не збереться на термінове засідання і не ухвалить закон, який дозволяє перевести старих слідчих, крізь руки яких пройшли тисячі документів, свідків і речових доказів, до ДБР. Нас цього часу не було поруч.</p>
      <p>Ми втратили багато і багатьох. Женю не можна втратити.</p>
      <p>
        <i>Леонід Швець, спеціально для «Слово і Діло»</i>
      </p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/21/ogljad/suspilstvo/richnycya-revolyucziyi-hidnosti-pyshut-soczmerezhax"/>
        <a href="https://www.slovoidilo.ua/2019/11/21/pogljad/suspilstvo/poshukax-novyx-idealiv-yak-zminyla-ukrayinu-revolyucziya-hidnosti"/>
        <a href="https://www.slovoidilo.ua/2019/11/22/novyna/polityka/hpu-nazvaly-kilkist-vyrokiv-zlochynax-majdani"/>
        <a href="https://www.slovoidilo.ua/2019/11/22/infografika/polityka/yakyx-kryminalnyx-provadzhennyax-fihuruvaly-lidery-yevromajdanu"/>
      </related>
    </article>
  </body>
</html>