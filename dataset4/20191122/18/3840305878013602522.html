<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/eveniment/legendarul-florin-piersic-trece-prutul-chisinaul-va-fi-marcat-prezenta-uriasului-actor-roman-incante-doua-regale-artistice-pur-simplu-straini-noapte-video-306858.html"/>
    <meta property="og:site_name" content="B1 TV"/>
    <meta property="article:published_time" content="2019-11-22T18:14:21+00:00"/>
    <meta property="og:title" content="Legendarul Florin Piersic trece Prutul: Chișinăul va fi marcat de prezența uriașului actor român, care vine să-i încânte cu două regale artistice: „Pur și simplu” și „Străini în noapte” (VIDEO)"/>
    <meta property="og:description" content="Legendarul artist român Florin Piersic trece Prutul pe final de toamnă să încânte Republica Moldova cu două spectacole de marcă, care au cucerit deja pasionații de cultură din România. Ambele se vor..."/>
  </head>
  <body>
    <article>
      <h1>Legendarul Florin Piersic trece Prutul: Chișinăul va fi marcat de prezența uriașului actor român, care vine să-i încânte cu două regale artistice: „Pur și simplu” și „Străini în noapte” (VIDEO)</h1>
      <address><time datetime="2019-11-22T18:14:21+00:00">22 Nov 2019, 18:14</time> by <a rel="author">Vladimir Ionescu</a></address>
      <p>Legendarul artist român <a href="https://www.b1.ro/tag/florin-piersic-276566.html">Florin Piersic</a> trece Prutul pe final de toamnă să încânte Republica Moldova cu două spectacole de marcă, care au cucerit deja pasionații de cultură din România. Ambele se vor desfășura pe scena Teatrului Național „Eugen Ionesco” din Chișinău.<br/><br/>Prima și prima oară, <a href="https://www.b1.ro/tag/florin-piersic-276566.html">Florin Piersic</a> va pune în scenă recitalul „Pur și simplu”. Evenimentul va avea loc în 26 noiembrie și, pe durata a două ore, marele artist al teatrului românesc va spune povești în limba română, va depăna amintiri din cariera sa impresionantă și va cânta melodii compuse special pentru el de către Dan Iagnov. Bineînțeles, nici umorul cu care ne-a cucerit o viață întreagă nu va lipsi. <br/><br/><a href="https://www.b1.ro/tag/florin-piersic-276566.html">Florin Piersic</a> este ca o enciclopedie. Răspunde la orice întrebare cu o sinceritate debordantă şi nu se ascunde în spatele cuvintelor. E deschis, cald, emoţionează prin cuvintele bine alese, creează bună dispoziţie printr-un umor natural. <a href="https://www.b1.ro/tag/florin-piersic-276566.html">Florin Piersic</a> nu este un artist modest, arată pagina de Facebook a evenimentului.<br/><br/>„Spectacolul meu înseamnă poezie, înseamnă o istorie a teatrului în care, alături de mine, îi pomenesc celor prezenţi pe unii dintre cei mai mari artişti ai acestei ţări. Vin în faţa publicului cu dorinţa de a-l sensibiliza, de a transmite un mesaj de frumos, de bucurie, de speranţă şi, dacă până la sfârşitul celor aproape două ore văd zâmbetul pe faţa lor sau lacrima în colţul ochilor, înseamnă că mi-am atins scopul”, a declarat <a href="https://www.b1.ro/tag/florin-piersic-276566.html">Florin Piersic</a> despre spectacol.</p>
      <p>„Pur și simplu”</p>
      <figure>
        <iframe src="https://www.youtube.com/embed/zz6r7hyxXLQ" width="560" height="315" data-service="Youtube" scrolling="no"/>
      </figure>
      <p>Al doilea regal artistic va avea loc în 28 noiembrie și, din nou, în 29 noiembrie. Este vorba despre inegabilul „Străini în noapte”, piesă care a scris istorie, în care marele <a href="https://www.b1.ro/tag/florin-piersic-276566.html">Florin Piersic</a> joacă alături de inconfundabila Medeea Marinescu.<br/><br/>„Vino să vezi o istorie de viață care-ți taie respirația. «Străini în noapte» se situează în topul preferințelor publicului pentru secțiunea Teatru. Piesa este fascinantă nu numai pentru că numele <a href="https://www.b1.ro/tag/florin-piersic-276566.html">Florin Piersic</a> apare pe afiș, ci și pentru că este o capodoperă, un spectacol în care aștepți cu sufletul la gură să vezi ce urmează. Iar acest lucru este foarte important atunci când vine vorba de teatru”, arată pagina de Facebook a celui de-al doilea eveniment.<br/><br/><a href="https://www.b1.ro/tag/florin-piersic-276566.html">Florin Piersic</a> este, cu siguranță, unul dintre cei mai mari actori din patrimoniul cultural românesc. Născut la Cluj, în 27 ianuarie 1936, marele artist român își cutremură, și astăzi, audiențele, cu rolurile sale din drame, tragedii și interpretări istorice deopotrivă. Până să vina la București, unde absolvea UNATC în 1957, el avea să-și petreacă o parte a copilăriei în superba Bucovină, de unde sunt originari părinții săi.<br/><br/>În anul 2012, <a href="https://www.b1.ro/tag/florin-piersic-276566.html">Florin Piersic</a>, cetățean de onoare al mai multor orașe importante din spațiul românesc, primea cetățenia Republicii Moldova, printr-un decret al președintelui Nicolae Timofti, scoțând încă o dată în lumină unitatea culturală a celor două maluri de Prut.</p>
      <p>„Străini în noapte”</p>
      <figure>
        <iframe src="https://www.youtube.com/embed/A1Ei2Y2uYoM" width="560" height="315" data-service="Youtube" scrolling="no"/>
      </figure>
    </article>
  </body>
</html>