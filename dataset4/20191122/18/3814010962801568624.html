<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/igralen-film-za-shchangista-naim-syuleymanogl-trgva-po-kinata-v-turtsiya"/>
    <meta property="og:site_name" content="Новини БНТ"/>
    <meta property="article:published_time" content="2019-11-22T18:32:59+00:00"/>
    <meta property="og:title" content="Игрален филм за щангиста Наим Сюлейманоглу тръгва по кината в Турция"/>
    <meta property="og:description" content="Игрален филм за големия щангист Наим Сюлейманоглу, който се състезава за България и Турция, тръгва тази вечер по кината в Турция. Пътят към успеха, св..."/>
  </head>
  <body>
    <article>
      <h1>Игрален филм за щангиста Наим Сюлейманоглу тръгва по кината в Турция</h1>
      <address><time datetime="2019-11-22T18:32:59+00:00">22 Nov 2019, 18:32</time> by <a rel="author">Айше Сали</a></address>
      <p>
        <b>Игрален филм за големия щангист Наим Сюлейманоглу, който се състезава за България и Турция, тръгва тази вечер по кината в Турция. Пътят към успеха, световните рекорди и трудните моменти в живота на спортиста са част от историята със заглавието "Джобният Херкулес: Наим Сюлейманоглу". Акцент във филма е Възродителният процес в България. 21-годишният Хаят Ван Ек влиза в ролята на шампиона. С него разговоря Айше Сали.</b>
      </p>
      <figure>
        <video src="https://nws2.bnt.bg/p/p/s/psn221119-20-film-x264-725766.mp4"/>
      </figure>
      <p>Желание за победа, пред което границите спират да съществуват, а успехът превръща Наим Сюлейманоглу в пример за хиляди - 3-кратен олимпийски шампион, със 7 световни титли и 46 подобрени рекорда. Филмът за големия спортист обаче показва, че по-голямото постижение е възможността да бъде себе си.</p>
      <blockquote>Хаят Ван Ек, актьор: Имал е голямо сърце. Бил е изпълнен с вдъхновение. Според мен едно от най-трудните неща в живота му е откъсването от семейството заради мечтите. Докато снимахме сцената, когато разказва за преживяното в България от трибуната на ООН, почувствах, че Наим Сюлейманоглу е герой. Случилото се в България е истина - асимилацията, затварянето на джамии, забраната да се говори на турски език, смяната на имената. Всичко това е преживяно!</blockquote>
      <p>Айше Сали: Какво е да си шампион?</p>
      <blockquote>Хаят Ван Ек, актьор: Ако погледнем към Олимпиадите, резултатът е това, което те прави шампион. Печели този, който вдига най-тежките щанги. Но за да бъдеш шампион в сърцата на хората, трябва да умееш да ги разбираш, да можеш да направиш нещо за тях.</blockquote>
      <p>Галапрожекцията на "Джобният Херкулес" събира 1500 души в кино салона. Сред тях е близкият приятел на спортиста и европейски шампион по борба - Ефраим Камберов.</p>
      <blockquote>Ефраим Камберов, спортист: Филмът според мен ще бъде пример за младите, които тръгват по големия път. Защото спортът е много труден. Аз гледах. 2 часа беше. Няма никакви преувеличени работи. Каквото е прекарал големият спортист, всичко е изпипано, както трябва.</blockquote>
      <p>Едно единствено място остава празно на премиерата - това на големия шампион, където пред името му е оставен букет. В жеста се крие надеждата, че може би Наим Сюлейманоглу също е сред зрителите. А почетното място на спортиста е в сърцата на хората.</p>
    </article>
  </body>
</html>