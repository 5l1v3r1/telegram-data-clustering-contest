<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/tozsde/londontol-budapestig-jo-napjuk-volt-a-borzeknek-1886790/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T18:10:00+00:00"/>
    <meta property="og:title" content="Londontól Budapestig jó napjuk volt a börzéknek"/>
    <meta property="og:description" content="Emelkedéssel zártak a vezető nyugat-európai tőzsdék pénteken. A BUX ismét történelmi csúcson zárt."/>
  </head>
  <body>
    <article>
      <h1>Londontól Budapestig jó napjuk volt a börzéknek</h1>
      <address><time datetime="2019-11-22T18:10:00+00:00">22 Nov 2019, 18:10</time> by <a rel="author">MTI</a></address>
      <h4>Emelkedéssel zártak a vezető nyugat-európai tőzsdék pénteken. A BUX ismét történelmi csúcson zárt.</h4>
      <ul>
        <li>A londoni FTSE-100 mutató 1,22 százalékos,</li>
        <li>a frankfurti DAX-30 0,20 százalékos plusszal,</li>
        <li>a párizsi CAC-40 mutató 0,20 százalékos emelkedéssel</li>
      </ul>
      <p>fejezte be a napot.</p>
      <p>Az euróövezeti vállalatok gyűjtőindexei közül az EuroStoxx50 0,21 százalékos erősödéssel zárta a kereskedést. Az árfolyamok alakulását továbbra is részben az amerikai-kínai kereskedelmi konfliktusok alakulásával kapcsolatos hírek befolyásolták. Pénteken optimistábbra fordult a piaci hangulat, miután az amerikai és a kínai fél részéről is bizakodásra okot adó szavak hangzottak el.</p>
      <table bordered="">
        <tr>
          <td><b>Ismét új csúcson zárt a BUX<br/></b>A Budapesti Értéktőzsde részvényindexe <a href="https://www.vg.hu/penzugy/tozsde/ismet-uj-csucson-zart-a-bux-1886571/">0,92 százalékos emelkedéssel</a>, 44 053,95 ponton, új történelmi csúcson zárt pénteken.</td>
        </tr>
      </table>
      <p>Az európai tőzsdezárás után a New York-i tőzsdén a 30 vezető iparvállalat DJIA indexe 0,29 százalék, a részvények szélesebb körét felölelő S&amp;P500 index 0,15 százalék pluszban volt, a technológiai papírok Nasdaq Composite mutatója pedig 0,04 százalék emelkedést jelzett.</p>
      <h3>Olaj, arany, deviza</h3>
      <p>Az európai tőzsdezárás után az északi-tengeri Brent olajfajta hordónkénti ára 70 cent (1,09 százalék) mínusszal, 63,27 dolláron állt.</p>
      <p>Az arany unciánkénti ára 0,01 százalékkal, 0,20 dollárral 1463,40 dollárra csökkent.</p>
      <p>A nemzetközi bankközi devizapiacon egy euróért 1,1028 dollárt adtak a délután fél négykor jegyzett 1,1056 dollár után.</p>
    </article>
  </body>
</html>