<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/824847/dimos-stroboloy-kai-botanikos-kipos-akama-apespasan-ta-brabeia-ton-prasinon-symbaseon-2019136"/>
    <meta property="og:site_name" content="Philenews"/>
    <meta property="article:published_time" content="2019-11-22T18:10:00+00:00"/>
    <meta property="og:title" content="Δήμος Στροβόλου και Βοτανικός Κήπος Ακάμα απέσπασαν τα Βραβεία των Πράσινων Συμβάσεων 2019"/>
    <meta property="og:description" content="Το Τμήμα Γεωργίας ανακοίνωσε τους βραβευθέντες φορείς για τα Βραβεία των Πράσινων Συμβάσεων (CY GPP AWARDS) του Τμήματος Περιβάλλοντος, στο πλαίσιο του προγράμματος Φορείς Οικολογικής Διαχείρισης Πρασίνου.  "/>
  </head>
  <body>
    <article>
      <h1>Δήμος Στροβόλου και Βοτανικός Κήπος Ακάμα απέσπασαν τα Βραβεία των Πράσινων Συμβάσεων 2019</h1>
      <address>
        <time datetime="2019-11-22T18:10:00+00:00">22 Nov 2019, 18:10</time>
      </address>
      <p><b>Το Τμήμα Γεωργίας ανακοίνωσε τους βραβευθέντες φορείς για τα Βραβεία των Πράσινων Συμβάσεων (CY GPP AWARDS) του Τμήματος Περιβάλλοντος, στο πλαίσιο του προγράμματος Φορείς Οικολογικής Διαχείρισης Πρασίνου.</b><br/> </p>
      <p>Για το 2019 συμμετείχαν και βραβεύονται ο Δήμος Στροβόλου για την εφαρμογή του Προγράμματος σε χώρους πρασίνου στη συμβολή των οδών Ευαγγελίστριας και Ερέτριας στα δημοτικά όρια Στροβόλου και το Τμήμα Δασών για την Εφαρμογή του Προγράμματος στον Βοτανικό Κήπο Ακάμα.</p>
      <p>Στο πρόγραμμα είχαν δικαίωμα συμμετοχής φορείς δημοσίου ή ιδιωτικού δικαίου οι οποίοι είναι ιδιοκτήτες ή διαχειριστές χώρων πρασίνου.<br/><br/>Το Τμήμα Γεωργίας συγχαίρει τους βραβευθέντες φορείς για την πρωτοβουλία τους στη δημιουργία δημόσιων χώρων πρασίνου απαλλαγμένους από Φυτοπροστατευτικά Προϊόντα. Όπως αναφέρει, στους χώρους αυτούς οι πολίτες, και ιδιαίτερα τα μικρά παιδιά, μπορούν να δραστηριοποιούνται με τη βεβαιότητα ότι δεν έχει γίνει καμία εφαρμογή Φυτοπροστατευτικών Προϊόντων.<br/> <br/>Εφαρμόζοντας το Εθνικό Σχέδιο Δράσης για την Ορθολογική Χρήση των Φυτοπροστατευτικών Προϊόντων (ΦΠ), που στόχο έχει τη μείωση της χρήσης αλλά και των κινδύνων από τη χρήση των Φυτοπροστατευτικών Προϊόντων, το Τμήμα Γεωργίας, δημιούργησε το Πρόγραμμα Φορείς Οικολογικής Διαχείρισης Πρασίνου. Το Πρόγραμμα αποσκοπεί στη δημιουργία όλο και περισσότερων χώρων πρασίνου οι οποίοι συντηρούνται σύμφωνα με κριτήρια που προσβλέπουν στην ελαχιστοποίηση των κινδύνων από τη χρήση των ΦΠ.<br/> </p>
      <p>Πηγή: philenews/KYΠΕ</p>
    </article>
  </body>
</html>