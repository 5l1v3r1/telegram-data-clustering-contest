<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191122_Megvan_az_elso_jovahagyas_hogy_hivatalba_lepjen_az_uj_Europai_Bizottsag"/>
    <meta property="og:site_name" content="HVG.hu"/>
    <meta property="article:published_time" content="2019-11-22T18:59:00+00:00"/>
    <meta property="og:title" content="Megvan az első jóváhagyás, hogy hivatalba lépjen az új Európai Bizottság"/>
    <meta property="og:description" content="Az EU nagykövetek belementek, hogy kimaradjanak a britek."/>
  </head>
  <body>
    <article>
      <h1>Megvan az első jóváhagyás, hogy hivatalba lépjen az új Európai Bizottság</h1>
      <address><time datetime="2019-11-22T18:59:00+00:00">22 Nov 2019, 18:59</time> by <a rel="author">MTI/hvg.hu</a></address>
      <p>
        <b>Az EU nagykövetek belementek, hogy kimaradjanak a britek.</b>
      </p>
      <p>Elfogadták az Európai Bizottság leendő tagjainak módosított névsorát a tagországok kormányainak képviselői pénteken, de ezt még hivatalosan is jóvá kell hagyni miniszteri szinten, csak utána küldhetik meg az Európai Parlamentnek (EP). Diplomáciai források arról számoltak be, hogy a tagállamok EU-s nagyköveteinek brüsszeli ülésén egyhangúlag, a kiválásra készülő Egyesült Királyság tartózkodása mellett fogadták el a listát. A hivatalos jóváhagyásra nagy valószínűséggel a fejlesztési ügyekkel foglalkozó európai uniós miniszterek hétfői tanácsülésén kerül majd sor. A névsor módosítása azért vált szükségessé, mert az EP illetékes szakbizottságai különböző okokból elutasították az első francia, magyar, illetve román jelöltet.</p>
      <p>A közösségi jog alapján a brit kormánynak is tagot kellene delegálnia az Európai Bizottságba, de ez nem történt meg annak ellenére sem, hogy kötelezettségszegési eljárás indult London ellen. Szakértők szerint ez végül nem fogja megakadályozni az új testület december 1-jei hivatalba lépését - ezt megerősíti a mostani szavazás is, amelyen egy olyan dokumentumot hagytak jóvá, amely 27 tagú bizottságról szól.</p>
      <p>Az Ursula von der Leyen vezette bizottság tagjait ugyancsak a tagországokat tömörítő Tanács fogja kinevezni, ha jövő szerdai strasbourgi plenáris ülésén az EP jóváhagyja a listát. Ha a szavazáson elfogadják a képviselők az összeállítást, december elsején, egy hónapos késéssel hivatalba léphet a testület, amelynek mandátuma öt évre szól.</p>
    </article>
  </body>
</html>