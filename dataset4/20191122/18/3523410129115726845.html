<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641422/%D9%88%D8%B1%DA%A9-%D8%A7%D8%B3%D8%AA%DB%8C%D8%B4%D9%86-proart-studiobook-pro-17-%D8%A7%DB%8C%D8%B3%D9%88%D8%B3-%D9%85%D8%B9%D8%B1%D9%81%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T18:20:00+00:00"/>
    <meta property="og:title" content="ورک استیشن ProArt StudioBook Pro 17 ایسوس معرفی شد"/>
    <meta property="og:description" content="ورک‌استیشن ProArt StudioBook Pro 17 محصولی جدید از ایسوس است"/>
  </head>
  <body>
    <article>
      <h1>
        <a href="https://www.bultannews.com/fa/news/641422/%D9%88%D8%B1%DA%A9-%D8%A7%D8%B3%D8%AA%DB%8C%D8%B4%D9%86-proart-studiobook-pro-17-%D8%A7%DB%8C%D8%B3%D9%88%D8%B3-%D9%85%D8%B9%D8%B1%D9%81%DB%8C-%D8%B4%D8%AF">ورک استیشن ProArt StudioBook Pro 17 ایسوس معرفی شد</a>
      </h1>
      <h2>ورک‌استیشن ProArt StudioBook Pro 17 محصولی جدید از ایسوس است</h2>
      <address><time datetime="2019-11-22T18:20:00+00:00">22 Nov 2019, 18:20</time> by <a rel="author">بولتن نیوز | bultannews.com</a></address>
      <p><b>گروه IT: ایسوس</b> مدتی پیش جدیدترین <b>ورک‌استیشن</b> خود را با نام<b> پرو آرت استودیو‌بوک پرو ایکس</b> (<b>ASUS ProArt StudioBook Pro X</b>) به‌عنوان پرچمدار جدیدش در این حوزه معرفی کرد؛ ورک‌استیشن یادشده قدرت سخت‌افزاری بسیار بالایی دارد و با قیمت<b> ۴٬۹۹۹/۹۹ دلار</b> روانه‌ی بازار می‌شود و به دلیل همین قیمت بالا، افراد زیادی زیادی توانایی خرید آن را ندارند.   <br/>به گزارش بولتن نیوز به نقل از زومیت، ایسوس تنها به محصول یادشده بسنده نکرد و دو روز پیش به پرده‌برداری از ورک‌استیشنی ارزان‌قیمت‌تر پرداخت. <b>پرو آرت استودیوبوک پرو ۱۷</b> (<b>ProArt StudioBook Pro 17</b>) ورک‌استیشن جدید ایسوس است که برای پردازش کارهای گرافیکی از پردازنده‌ی <b>Quadro RTX 3000</b> انویدیا بهره می‌گیرد و به‌طور کلی محصولی عالی به‌شمار می‌آید. ایسوس ورک‌استیشن جدیدش را با قیمت پایه‌ی <b>۲٬۰۰۰ دلار</b> روانه‌ی بازار می‌کند.</p>
      <figure>
        <img src="https://www.bultannews.com/files/fa/news/1398/9/1/1200607_261.jpg"/>
      </figure>
      <p>لپ‌تاپ جدید ایسوس که از آن با نام کامل <b>ASUS ProArt StudioBook Pro 17 W700</b> یاد می‌شود، دو کانفیگ دارد تا جواب‌گوی نیاز کاربران مختلف باشد. این لپ‌تاپ از جوانب زیادی به برادر بزرگ‌ترش یعنی استودیوبوک پرو ایکس شبیه است. <b>StudioBook Pro 17</b> از بدنه‌ای شبیه به<b> StudioBook Pro X</b> بهره می‌گیرد که به رنگ خاکستریِ فیروزه‌ای مزین شده است. لپ‌تاپ جدید ایسوس برای نمایش محتوای بصری از نمایشگر ۱۷/۳ اینچ <b>نانو اج (NanoEdge)</b> بهره می‌گیرد که وضوح ۱٬۹۲۰ در ۱٬۲۰۰ را به‌نمایش می‌گذارد. <br/><br/>نمایشگر ورک‌استیشن جدید ایسوس ۹۷ درصد از فضای رنگی DCI-P3 را پوشش می‌دهد. افزون بر موارد یادشده، <b>ProArt StudioBook Pro 17 W700</b> اندکی ضخامت کمتری نسبت به برادر بزرگ‌ترش دارد (۱/۸۲ سانتی‌متر) و در مقایسه با Pro X از سخت‌افزار ضعیف‌تری بهره‌مند است؛ اتفاقی که باعث می‌شود <b>ProArt StudioBook Pro 17</b> محصولی مقرون‌به‌صرفه باشد و شمار بیشتری از کاربران بتوانند آن را تهیه کنند.</p>
      <figure>
        <img src="https://www.bultannews.com/files/fa/news/1398/9/1/1200608_190.jpg"/>
      </figure>
      <p>ایسوس ورک‌استیشن جدیدش را در دو کانفیگ عرضه می‌کند؛ بسته به کانفیگی که تهیه می‌کنید، این لپ‌تاپ برای پردازش وظایف مختلف از پردازنده‌های <b>Core i7-9750H</b> یا<b> Xeon E-2276M</b> اینتل استفاده می‌کند. همچنین کانفیگ‌های این لپ‌تاپ دارای ۱۶ یا ۳۲ گیگابایت حافظه‌ی رم پویا (DRAM) از نوع DDR4-2666 هستند. تمامی کانفیگ‌ها برای پردازش کارهای گرافیکی از Quadro RTX 3000 انویدیا بهره می‌گیرند؛ این کارت گرافیک مجهز به ۶ گیگابایت حافظه‌ی رم ویدئویی (VRAM) از نوع GDDR6 است. ناگفته نماند که مدل پرو X از کارت گرافیک قدرتمندتر Quadro RTX 5000 استفاده می‌کند. ورک‌استیشن <b>۲٬۰۰۰ دلاری</b> ایسوس همچنین دارای ۱ یا ۲ ترابایت حافظه‌ی ذخیره‌سازی از نوع M.2 SSD است.<br/><br/><b>ایسوس ProArt StudioBook Pro 17 W700</b> در زمینه‌ی درگاه‌ها نیز لپ‌تاپی غنی به‌شمار می‌آید و از تنوع درگاه خوبی برخوردار است؛ بر اساس اعلام رسمی، این ورک‌استیشن دارای یک درگاه تاندربولت ۳، ۳ درگاه USB 3.2 Gen 2 Type-A، یک درگاه HDMI 2.0، یک کارت‌خوان SD 4.0/UHS-II و یک جک ۳/۵ میلی‌متری هدفون است. افزون بر موارد یادشده، پرو آرت استودیوبوک پرو ۱۷ به وای‌فای ۶ مجهز شده است و از بلوتوث ۵ استفاده می‌کند. این لپ‌تاپ همچنین در زمینه‌ی مالتی‌مدیا نیز محصولی استاندارد به‌شمار می‌آید و ضمن بهره‌مندی از وب‌کم، به اسپیکر استریو و میکروفون باکیفیت مجهز شده است.</p>
      <figure>
        <img src="https://www.bultannews.com/files/fa/news/1398/9/1/1200606_171.jpg"/>
      </figure>
      <p>ایسوس برای جمع‌و‌جورتر ساختن لپ‌تاپ جدیدش از باتری ۵۷ وات‌ساعتی در آن استفاده کرده است که نسبت‌به باتری مدل <b>پرو X</b> ظرفیت کمتری دارد. البته فراموش نکنید که کاربران ورک‌استیشن به‌طور معمول ترجیح می‌دهند از دستگاه‌شان به‌عنوان رایانه‌ای رومیزی استفاده کنند و کمتر آن را حمل می‌کنند؛ بنابراین عمر باتری موضوع چندان نگران‌کننده‌ای برای این کاربران به‌شمار نمی‌آید. <br/><br/>همانطور که بالاتر اشاره کردیم، <b>ورک‌استیشن ProArt StudioBook Pro 17 W700</b> به‌شکل درخورتوجهی در مقایسه با<b> ورک‌استیشن ProArt StudioBook Pro X</b> قیمت پایین‌تری دارد و در عین حال، از سخت‌افزار توانمندی بهره می‌گیرد. مدل <b>W700G3T-XH77</b> هم‌اکنون با قیمت <b>۱٬۹۹۹/۹۹ دلار</b> قابل‌تهیه است؛ با این‌حال مدل قوی‌تر (<b>W700G3T-XH99</b>) که قیمتی معادل <b>۲٬۹۹۹/۹۹ دلار</b> دارد، فعلا به‌بازار عرضه نشده است. امکان تهیه‌ی هر دوی این ورک‌استیشن‌ها از طریق وب‌سایت رسمی ایسوس و شماری از خرده‌فروشی‌های منتخب ایالات متحده‌ی آمریکا وجود دارد.</p>
    </article>
  </body>
</html>