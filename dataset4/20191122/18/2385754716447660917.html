<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598664/ionas-gi-afto-enekrina-paraxorisi-adeia-oploforias-ston-shahak-avraham-avni"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T18:38:00+00:00"/>
    <meta property="og:title" content="Ιωνάς: Γι αυτό ενέκρινα παραχώρηση άδεια οπλοφορίας στον Shahak Avraham Avni"/>
    <meta property="og:description" content="Διευκρινιστική δήλωση εξέδωσε ο Ιωνάς Νικολάου, τέως Υπουργού Δικαιοσύνης και Δημοσίας Τάξεως, αναφορικά με την παραχωρηθείσα άδεια οπλοφορίας.   ..."/>
  </head>
  <body>
    <article>
      <h1>Ιωνάς: Γι αυτό ενέκρινα παραχώρηση άδεια οπλοφορίας στον Shahak Avraham Avni</h1>
      <address><time datetime="2019-11-22T18:38:00+00:00">22 Nov 2019, 18:38</time> by <a rel="author">SigmaLive</a></address>
      <p>Διευκρινιστική δήλωση εξέδωσε ο Ιωνάς Νικολάου, τέως Υπουργού Δικαιοσύνης και Δημοσίας Τάξεως, αναφορικά με την παραχωρηθείσα άδεια οπλοφορίας.</p>
      <p>
        <b>Διαβάστε αυτούσια τη δήλωση:</b>
      </p>
      <p>Ως αποτέλεσμα δηλώσεων που έγιναν μετά τη σύσκεψη στο Προεδρικό Μέγαρο και προς αποφυγή των οποιωνδήποτε λανθασμένων εντυπώσεων που δυνατό να προκληθούν συνεπεία αυτών, είμαι υποχρεωμένος να διευκρινίσω τους λόγους για τους οποίους αρμοδίως, σύμφωνα με τη σχετική νομοθεσία, ενέκρινα ως Υπουργός Δικαιοσύνης και Δημοσίας Τάξεως την παραχώρησης άδειας οπλοφορίας στον κ. Shahak Avraham Avni, παρά την αντίθετη άποψη της Επιτροπής. Επισημαίνεται ότι η έγκριση παραχωρήθηκε νόμιμα και σύμφωνα με τις αρμοδιότητες που παραχωρούνται από τον σχετικό Νόμου, ενώ η εισήγηση της Επιτροπής είναι συμβουλευτικού περιεχομένου. Διευκρινίζεται ότι η άδεια οπλοφορίας παραχωρήθηκε λόγω των αυξημένων κινδύνων συνεπεία τρομοκρατικής απειλής που διέτρεχαν πρόσωπα και συμφέροντα προσώπων Εβραϊκής καταγωγής, όπως ρητά αναφέρονται σε σχετική έκθεση της Αστυνομίας και οι οποίοι αξιολογούνταν από τις αρμόδιες υπηρεσίες της Αστυνομίας για σκοπούς λήψης αυξημένων μέτρων ασφάλειας. Ειδικότερα, η παραχώρηση της άδειας κρίθηκε αναγκαία καθότι αρμόδια υπηρεσία της Αστυνομίας σε έκθεση της, μετά από σχετική έρευνα, καταγράφει τους κινδύνους που διέτρεχε το συγκεκριμένο πρόσωπο, λόγω των καθηκόντων και δραστηριοτήτων του, ως υπεύθυνου για την ασφάλεια συμφερόντων και προσώπων Εβραϊκής καταγωγής, δραστηριότητες οι οποίες επιβεβαιώθηκαν, μετά από σχετική έρευνα και από δεύτερη υπηρεσία της Αστυνομίας.</p>
      <p>Εχοντας υπόψη ότι η Επιτροπή απέρριψε το αίτημα του ενδιαφερόμενου για το λόγο ότι αυτός δεν ήταν Κύπριος πολίτης, γεγονός το οποίο δεν απαγορεύεται από την νομοθεσία, και το γεγονός ότι η απόφαση της Επιτροπής βασίστηκε σε γεγονότα τα οποία ανατρέπονταν από τα ευρήματα των ερευνών των δύο υπηρεσιών της Αστυνομίας και τα οποία αφορούσαν την ύπαρξη σχέσης και το είδος της σχέσης του ενδιαφερόμενου με την εβραϊκή κοινότητα στη Κύπρο, έκρινα ότι θα έπρεπε να εγκρίνω την παραχώρηση της άδειας υπό τους όρους που θα αποφάσιζε ο Αρχηγός Αστυνομίας. Η ορθότητα της απόφασης αυτής κρίθηκε και από το γεγονός ότι λίγους μήνες μετά η Αστυνομία έλαβε πρόσθετα μέτρα για την ασφάλεια του ενδιαφερομένου προσώπου.</p>
      <p>Διευκρινίζεται επίσης ότι η αρμοδιότητα να εγκρίνει το Υπουργικό Συμβούλιο την παραχώρηση άδειας οπλοφορίας έχει εκχωρηθεί εδώ και πολλά χρόνια στον Υπουργό Δικαιοσύνης και Δημοσίας Τάξεως και συνεπώς δεν χρειαζόταν να ληφθεί οποιαδήποτε σχετική απόφαση του Υπουργικού Συμβουλίου.</p>
    </article>
  </body>
</html>