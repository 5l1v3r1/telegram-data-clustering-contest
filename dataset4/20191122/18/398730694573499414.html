<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/federer-rord-efter-maradonas-hyllning/"/>
    <meta property="og:site_name" content="DN.SE"/>
    <meta property="article:published_time" content="2019-11-22T18:37:26+00:00"/>
    <meta property="og:title" content="Federer rörd efter Maradonas hyllning"/>
    <meta property="og:description" content="Om du frågar Diego Maradona är diskussionen om vem som är tennishistoriens bäste redan avgjord."/>
  </head>
  <body>
    <article>
      <h1>Federer rörd efter Maradonas hyllning</h1>
      <address><time datetime="2019-11-22T18:37:26+00:00">22 Nov 2019, 18:37</time> by <a rel="author" href="https://www.dn.se/av/jonas-desai/" target="_blank">Jonas Desai</a></address>
      <p>
        <b>Om du frågar Diego Maradona är diskussionen om vem som är tennishistoriens bäste redan avgjord. Titeln tillhör Roger Federer, klargjorde Maradona i ett videomeddelande till schweizaren, som var märkbart rörd av hälsningen. </b>
      </p>
      <p>Det var under en uppvisningsmatch i Argentina mellan tennislegendaren Roger Federer och tyske Alexander Zverev som Maradona skickade hälsningen till den 20-faldiga grand slam-vinnaren.</p>
      <p>– Hej mästaren, maskinen, som jag brukar kalla dig. Du var, är och kommer att bli den största, sade Maradona i ett videomeddelande. </p>
      <p><b>59-åringen var inbjuden </b>till matchen men kunde inte närvara. Han lyckades ändå förmedla ett gästvänligt budskap.</p>
      <p>– Det finns ingen annan som du. Jag vill att du ska veta att om du har något slags problem i mitt land så kan du ringa mig och berätta vad du behöver, sade Maradona.  </p>
      <p>Kameran fångade upp Federers reaktion och schweizaren såg tacksam och rörd ut.</p>
      <figure>
        <iframe data-src="https://twitter.com/Eurosport_IT/status/1197542077111980032" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Roger Federer befinner sig</b> för tillfället i Sydamerika för en uppvisningsturné, och åker efter Argentinabesöket vidare mot Mexiko och Colombia. </p>
      <p>ATP-säsongen tog slut i och med slutspelet i London för en dryg vecka sedan, där Federer slogs ut i semifinal av slutliga vinnaren Stefanos Tsitsipas. </p>
      <p>Federer har hunnit fylla 38 år, och frågor om hans pension duggar tätt. Enligt schweizaren känner han sig ännu inte redo att lämna proffstennisen. </p>
      <p>– Min pensionering kommer att bero på min hälsa. För tillfället ser jag ingen anledning att sluta, sade han till argentinska reportrar i samband med matchen i Buenos Aires.</p>
      <p><b>Diego Maradona gick i </b>tisdags från sitt tränaruppdrag i argentinska klubben Gimnasia, två månader efter han fick jobbet. Men bara två dagar senare berättade Maradona att han åter blir tränare i klubben. Detta efter beskedet att ordförande Gabriel Pellegrino, som Maradona enligt uppgifter kommer bra överens med, fått klartecken att vara kvar i klubbledningen. </p>
    </article>
  </body>
</html>