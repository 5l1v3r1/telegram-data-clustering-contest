<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/vitezem-czech-press-photo-je-snimek-z-protestu-proti-babisovi-83328"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-22T18:00:37+00:00"/>
    <meta property="og:title" content="Vítězem Czech Press Photo je snímek z protestu proti Babišovi - Seznam Zprávy"/>
    <meta property="og:description" content="Fotografií roku 2019 se stal snímek z červnové demonstrace proti premiérovi Andreji Babišovi na Letenské pláni v Praze. Autorem snímku je Lukáš Bíba z mediálního domu Economia. Pořadatelé vítěze vyhlásili v pátek na Staroměstské radnici v Praze."/>
  </head>
  <body>
    <article>
      <h1>Vítězem Czech Press Photo je snímek z protestu proti Babišovi - Seznam Zprávy</h1>
      <address>
        <time datetime="2019-11-22T18:00:37+00:00">22 Nov 2019, 18:00</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/obrazem">Obrazem<br/></a>»<br/><a href="https://www.seznamzpravy.cz/clanek/vitezem-czech-press-photo-je-snimek-z-protestu-proti-babisovi-83328">Vítězem Czech Press Photo je snímek z protestu proti Babišovi</a></p>
      <h3>Vítězem Czech Press Photo je snímek z protestu proti Babišovi</h3>
      <p><a href="https://www.seznamzpravy.cz/autor/ctk-74">ČTK</a>, <a href="https://www.seznamzpravy.cz/autor/vojtech-gavrinev-530">Vojtěch Gavriněv<br/></a>22. 11. 19:00</p>
      <p>Fotografií roku 2019 se stal snímek z červnové demonstrace proti premiérovi Andreji Babišovi na Letenské pláni v Praze. Autorem snímku je Lukáš Bíba z mediálního domu Economia. Pořadatelé vítěze vyhlásili v pátek na Staroměstské radnici v Praze.</p>
      <p>„Vítězná fotografie jedné z masových demonstrací proti českému premiérovi je symbolem složité politické i společenské situace v zemi. Třicet let po pádu komunismu je společnost opět rozdělena: na jedné straně dochází k vášnivým protivládním protestům a na straně druhé si vládní strana udržuje nejvyšší preference. Vítězný snímek obsahuje emoce i klade otázky, a to jednoduchým, působivým a do paměti na první pohled vrývajícím se způsobem,“ uvedla za porotu Daniela Mrázková.</p>
      <p>„Stejně jako většina mých kolegů jsem se snažil zachytit protesty na Letné ze všech možných úhlů. Nejprve jsem fotil dole u pódia a pak jsem využil přístupu nahoru na střechu Molochova, odkud bylo možné získat fotku 250 000 lidí. Fotili jsme podobné scény – od protestujících pod námi přes piknikující na okraji střechy až po lidi mávající vlajkami na x způsobů,“ popsal vznik fotografie roku Bíba.</p>
      <related>
        <a href="https://www.seznamzpravy.cz/clanek/tohle-jsou-finaliste-czech-press-photo-rada-fotografu-soutez-letos-bojkotovala-83228"/>
      </related>
      <p>V kategorii Lidé, o kterých se mluví, získal první místo Roman Vondrouš z ČTK za sérii snímků Premiér v Bílém domě, na níž zachytil pracovní cestu Andreje Babiše (ANO) do Spojených států amerických. V kategorii Portrét má první místo Kateřina Šulová za působivý snímek operní pěvkyně Soni Červené. Ta cenu autorce sama předala.</p>
      <p>Mezinárodní porota vybrala oceněné z téměř 4000 přihlášených příspěvků od 270 autorů. Hlavní vítěz a držitel titulu Fotografie roku bodoval i v kategorii Aktualita, kde se umístil na druhém místě. První byl v této kategorii Matej Kalina z News and Media Holding. Snímek se jmenuje Do očí vraha a je na něm v obklíčení novinářů Miroslav Marček, který se přiznal k vraždě investigativního novináře Jána Kuciaka.</p>
      <p>Letošní ročník poznamenala absence několika slavných fotografů, z nichž někteří v minulosti soutěž vyhráli. Jedním z hlavních důvodů byl loňský vítězný snímek amatérského fotografa Tomáše Zemana s popiskem „Orangutaní matka s umírajícím potomkem v náručí v oblasti centrálního Kalimantanu (Bornea) doplácí na kácení původního primárního pralesa”. Podle kritiků se nedá určit, zda mládě umírá nebo spí. Snímek navíc mohl vzniknout v národním parku, kde orangutani hladem netrpí. Popisek naznačoval, že kvůli nedostatku potravy samice nemá pro mládě dost mléka.</p>
      <related>
        <a href="https://www.seznamzpravy.cz/clanek/fotografove-se-odmitaji-ucastnit-czech-press-photo-soutez-podle-nich-ztratila-kvalitu-79049"/>
      </related>
      <p>„Pro nás, profesionály, to bylo velké zklamání. V době, kdy se žurnalistika nachází v krizi, demokratické státy bojují s fake news a svět se stává víc a víc nepřehledným, zvítězí v soutěži novinářské fotografie takto sporný snímek,“ napsali v otevřeném dopise ředitelce Veronice Souralové.</p>
      <p>Soutěž pořádá soukromá obecně prospěšná společnost Czech Photo, která není nijak svázaná se Syndikátem novinářů ČR ani žádnou jinou profesní organizací novinářů. Svým názvem, kategoriemi a v současné době i složením poroty se odkazuje na světově nejprestižnější soutěž novinářské fotografie World Press Photo.</p>
      <p>Po kritice profesionálních fotografů se částečně změnila pravidla soutěže. Všichni zúčastnění musí doložit, že jsou novináři. V porotě zasedli mimo jiných také programový ředitel soutěže World Press Photo David Campbell nebo spoluzakladatelka Czech Press Photo Daniela Mrázková.</p>
      <p>
        <i>Nominované snímky letošniho ročníku si můžete prohlédnout níže:</i>
      </p>
      <slideshow>
        <figure>
          <img src="https://d39-a.sdn.cz/d_39/c_img_F_N/HJBCst.jpeg"/>
          <figcaption>Vítězná fotografie - demonstrace proti premiéru Andreji Babišovi</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/y7LCsu.jpeg"/>
          <figcaption>Na cestě do paláce</figcaption>
        </figure>
        <figure>
          <img src="https://d39-a.sdn.cz/d_39/c_img_E_M/7LHCNQ.jpeg"/>
          <figcaption>Do očí vraha</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/D0DCsv.jpeg"/>
          <figcaption>Příliš mnoho turistů</figcaption>
        </figure>
        <figure>
          <img src="https://d39-a.sdn.cz/d_39/c_img_G_N/VJ4vn.jpeg"/>
          <figcaption>Tisíce aktivistek a aktivistů při nenásilné masové občanské neposlušnosti Ende Gelaende</figcaption>
        </figure>
        <figure>
          <img src="https://d39-a.sdn.cz/d_39/c_img_H_L/hhWC1M.jpeg"/>
          <figcaption>Unikátní chasidská svatba poprvé v Praze</figcaption>
        </figure>
        <figure>
          <img src="https://d39-a.sdn.cz/d_39/c_img_G_N/jdpvo.jpeg"/>
          <figcaption>Potěmkinovo schodiště</figcaption>
        </figure>
        <figure>
          <img src="https://d39-a.sdn.cz/d_39/c_img_H_L/nX2C1N.jpeg"/>
          <figcaption>Canisterapie v Domově Kněžny Emmy</figcaption>
        </figure>
        <figure>
          <img src="https://d39-a.sdn.cz/d_39/c_img_H_L/Pf4C1O.jpeg"/>
          <figcaption>Déšť na Andělu</figcaption>
        </figure>
        <figure>
          <img src="https://d39-a.sdn.cz/d_39/c_img_G_N/1ESvp.jpeg"/>
          <figcaption>Marián Kočner obviněný z objednávky vražd Jána Kuciaka a Martiny Kušnírové</figcaption>
        </figure>
        <figure>
          <img src="https://d39-a.sdn.cz/d_39/c_img_G_N/Gjlvq.jpeg"/>
          <figcaption>Vláda ČR se seznamuje s kůrovcovou kalamitou</figcaption>
        </figure>
        <figure>
          <img src="https://d39-a.sdn.cz/d_39/c_img_H_L/NtcC1P.jpeg"/>
          <figcaption>Premiér v Bílém domě</figcaption>
        </figure>
        <figure>
          <img src="https://d39-a.sdn.cz/d_39/c_img_H_L/DCEC1Q.jpeg"/>
          <figcaption>Mathias si vychutnává cigaretu</figcaption>
        </figure>
        <figure>
          <img src="https://d39-a.sdn.cz/d_39/c_img_G_N/JGOvr.jpeg"/>
          <figcaption>Operní pěvkyně, mezzosopranistka a altistka Soňa Červená</figcaption>
        </figure>
        <figure>
          <img src="https://d39-a.sdn.cz/d_39/c_img_H_L/YouC1R.jpeg"/>
          <figcaption>Lady in Black</figcaption>
        </figure>
        <figure>
          <img src="https://d39-a.sdn.cz/d_39/c_img_G_N/KCHvs.jpeg"/>
          <figcaption>Labutí jezero v Národním divadle</figcaption>
        </figure>
        <figure>
          <img src="https://d39-a.sdn.cz/d_39/c_img_H_L/ImVC1S.jpeg"/>
          <figcaption>Silniční památník regenerovaný džunglí v severovýchodním rohu Bulharska</figcaption>
        </figure>
        <figure>
          <img src="https://d39-a.sdn.cz/d_39/c_img_H_L/jlcC1T.jpeg"/>
          <figcaption>Pád jezdce Bena Mahera s koněm F One USA během CHIO Aachen 2019</figcaption>
        </figure>
        <figure>
          <img src="https://d39-a.sdn.cz/d_39/c_img_E_M/R6yCNR.jpeg"/>
          <figcaption>Bruslař a freediver</figcaption>
        </figure>
        <figure>
          <img src="https://d39-a.sdn.cz/d_39/c_img_E_M/fvXCNS.jpeg"/>
          <figcaption>Ledová plochá dráha</figcaption>
        </figure>
        <figure>
          <img src="https://d39-a.sdn.cz/d_39/c_img_E_M/FSNCNT.jpeg"/>
          <figcaption>Kontroverzní lov holubů v Českém Brodě</figcaption>
        </figure>
        <figure>
          <img src="https://d39-a.sdn.cz/d_39/c_img_E_M/RtzCNU.jpeg"/>
          <figcaption>Ptačí hlídka</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/P8cCsw.jpeg"/>
          <figcaption>Uhelný sklad Kao-siung</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/ZPZCsy.jpeg"/>
          <figcaption>Michaela Wenzelová - sólistka baletu Národního divadla</figcaption>
        </figure>
        <figcaption>Czech Press Photo 2019</figcaption>
      </slideshow>
    </article>
  </body>
</html>