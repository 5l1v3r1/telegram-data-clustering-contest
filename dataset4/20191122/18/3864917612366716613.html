<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823808-kobolev-zrobili-se-odin-vagomij-krok-do-vidokremlenna-operatora-gts.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T18:21:00+00:00"/>
    <meta property="og:title" content="Коболєв: Зробили ще один вагомий крок до відокремлення оператора ГТС"/>
    <meta property="og:description" content="Національна комісія, що здійснює державне регулювання у сферах енергетики та комінальних послуг, схвалила попереднє рішення про сертифікацію ТОВ &quot;Оператор ГТС України&quot;."/>
  </head>
  <body>
    <article>
      <h1>Коболєв: Зробили ще один вагомий крок до відокремлення оператора ГТС</h1>
      <h2>Національна комісія, що здійснює державне регулювання у сферах енергетики та комінальних послуг, схвалила попереднє рішення про сертифікацію ТОВ "Оператор ГТС України".</h2>
      <address>
        <time datetime="2019-11-22T18:21:00+00:00">22 Nov 2019, 18:21</time>
      </address>
      <p>Про це повідомляє <a href="http://www.naftogaz.com/www/3/nakweb.nsf/0/54BF27F5894B1CFDC22584BA005CAC1A?OpenDocument&amp;year=2019&amp;month=11&amp;nt=%D0%9D%D0%BE%D0%B2%D0%B8%D0%BD%D0%B8&amp;">пресслужба НАК "Нафтогаз України"</a>.</p>
      <p>"ТОВ "Оператор ГТС України" отримав схвальне попереднє рішення НКРЕКП про сертифікацію товариства як оператора ГТС. Копія такого рішення наразі буде відправлена разом з іншою інформацією по запиту на сертифікацію в Секретаріат Енергетичного співтовариства", - йдеться у повідомленні.</p>
      <p>У Нафтогазі уточнили, що після отримання позитивного висновку Секретаріату Енергетичного співтовариства НКРЕКП зможе прийняти остаточне рішення, яке дасть змогу ТОВ "Оператор ГТС України" розпочати роботу в статусі юридично відокремленого Оператора ГТС з 1 січня 2020 року.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819335-zelenskij-pidpisav-zakon-pro-vidokremnenna-gts.html">Президент підписав закон про відокремлення ГТС від Нафтогазу</a>
      </blockquote>
      <p>"Всупереч заявам наших північних контрагентів ми довели, що завдяки координації зусиль професіоналів можна реалізовувати найамбітніші проєкти у стислі строки. Попереду ще багато роботи, але робимо все, щоб анбандлінг було завершено вчасно і на високому рівні", – цитує пресслужба НАК голову правління Нафтогазу Андрія Коболєва.</p>
      <p>Сам Коболєв у <a href="https://www.facebook.com/photo.php?fbid=10157063933333440&amp;set=a.148480383439&amp;type=3">Facebook</a> зазначив, що нинішнє <a href="http://www.nerc.gov.ua/?news=9598">рішення регулятора</a> означає, що черговий вагомий крок на шляху до відокремлення оператора ГТС успішно зроблено. Остаточне ж рішення очікується у другій половині грудня. "На нас очікує ще багато роботи, пов’язаної з передачею ГТС під контроль Мінфіну та трансфером активів між Укртрансгазом та новим Оператором ГТС", - додав він.</p>
      <p>За словами голови правління НАК, анбандлінг відбувається у повній відповідності до плану, а його завершення важливе як у контексті переговорів з Росією, так і для приведення українського законодавства у відповідність до європейського.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2819227-orzel-poobicav-so-anbandling-vidbudetsa-vcasno.html">Оржель пообіцяв, що анбандлінг Нафтогазу відбудеться вчасно</a>
      </blockquote>
      <p>Як відомо, ТОВ "Оператор ГТС України" розраховує отримати сертифікацію як оператор газотранспортної системи до кінця поточного року, адже з 1 січня Оператор ГТС буде відокремлений від групи Нафтогаз (анбандлінг) та переданий в управління державної компанії ПАТ "Магістральні газопроводи України" (МГУ), підпорядкованому Міністерству фінансів України. МГУ буде володіти 100% акціями Оператора.</p>
      <p>Такий план дій передбачений постановою Кабінету міністрів України №840 "Про відокремлення діяльності з транспортування природного газу та забезпечення діяльності оператора газотранспортної системи".</p>
    </article>
  </body>
</html>