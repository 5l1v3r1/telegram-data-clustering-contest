<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/22/docasna-vlada-v-bolivii-podala-trestne-oznamenie-na-exprezidenta-moralesa/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-22T18:54:10+00:00"/>
    <meta property="og:title" content="Dočasná vláda v Bolívii podala trestné oznámenie na exprezidenta Moralesa"/>
    <meta property="og:description" content="Dočasná bolívijská vláda podala trestné oznámenie na bývalého prezidenta Eva Moralesa, ktorý je podľa nej podozrivý z „protištátnej činnosti a terorizmu“. Informovala o tom v piatok agentúra AFP. „Budeme požadovať najvyšší trest za protištátnu činnosť a terorizmus,“ uviedol Murillo. Moralesovi, ktorý abdikoval a následne ušiel do Mexika, hrozí v prípade..."/>
  </head>
  <body>
    <article>
      <h1>Dočasná vláda v Bolívii podala trestné oznámenie na exprezidenta Moralesa</h1>
      <address><time datetime="2019-11-22T18:54:10+00:00">22 Nov 2019, 18:54</time> by <a rel="author">TASR</a></address>
      <p>
        <b>Dočasná bolívijská vláda podala trestné oznámenie na bývalého prezidenta Eva Moralesa, ktorý je podľa nej podozrivý z „protištátnej činnosti a terorizmu“. Informovala o tom v piatok agentúra AFP.</b>
      </p>
      <p>„Budeme požadovať najvyšší trest za protištátnu činnosť a terorizmus,“ uviedol Murillo. Moralesovi, ktorý abdikoval a následne ušiel do Mexika, hrozí v prípade dokázania viny až 30 rokov väzenia.</p>
      <p>Evo Morales bol v Bolívii pri moci od roku 2006. Po voľbách z 20. októbra sa začalo jeho štvrté funkčné obdobie po sebe. To mu síce bolívijská ústava neumožňovala, ale ústavný súd mu udelil v roku 2017 výnimku.</p>
      <p>Výsledky októbrových prezidentských volieb opozícia neuznala a obvinila Moralesa z volebných podvodov.</p>
      <p>Prezident Morales 10. novembra po troch týždňoch demonštrácií odstúpil a následne odcestoval do Mexika, ktoré mu poskytlo azyl. Za dočasnú bolívijskú prezidentku sa 12. novembra vyhlásila podpredsedníčka Senátu Jeanine Áňezová.</p>
      <p>Počas násilných protestov, ktoré vypukli po októbrových prezidentských voľbách, zahynulo v Bolívii najmenej 32 ľudí, z toho 17 pri zrážkach s bezpečnostnými silami.</p>
    </article>
  </body>
</html>