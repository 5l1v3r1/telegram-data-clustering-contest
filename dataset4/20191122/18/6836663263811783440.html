<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/magazin/kultura/czech-press-photo-fotograf-e15-michael-tomes-skoncil-v-portretech-treti-1364467"/>
    <meta property="og:site_name" content="E15.cz"/>
    <meta property="article:published_time" content="2019-11-22T18:30:00+00:00"/>
    <meta property="og:title" content="Czech Press Photo: Fotograf E15 Michael Tomeš skončil v portrétech třetí"/>
    <meta property="og:description" content="Fotograf deníku E15 Michael Tomeš uspěl v soutěži Czech Press Photo. Se snímkem vrchní státní zástupkyně Lenky Bradáčové získal třetí místo v kategorii Portrét."/>
  </head>
  <body>
    <article>
      <h1>Czech Press Photo: Fotograf E15 Michael Tomeš skončil v portrétech třetí</h1>
      <address><time datetime="2019-11-22T18:30:00+00:00">22 Nov 2019, 18:30</time> by <a rel="author">pab</a></address>
      <p>
        <b>Fotograf deníku E15 Michael Tomeš uspěl v soutěži Czech Press Photo. Se snímkem vrchní státní zástupkyně Lenky Bradáčové získal třetí místo v kategorii Portrét.</b>
      </p>
      <p>Tomešova fotografie nazvaná Žena v černém vznikla během rozhovoru s Lenkou Bradáčovou v lednu letošního roku. „Bez emocí, v černé jako symbolu tajemna či smutku, zároveň v barvě pomáhající neztratit se v neklidném světě. I tak může působit Lenka Bradáčová, vrchní státní zástupkyně,“ komentoval snímek autor.</p>
      <p>První příčku obsadila fotografka agentury ČTK Kateřina Šulová s fotografií operní pěvkyně, mezzosopranistky a altistky Soni Červené. Na druhém místě skončila Ivana Dostálová, která zachytila na snímku sólistku baletu Národního divadla Michaelu Wenzelovou. </p>
      <related>
        <a href="https://www.e15.cz/rozhovory/tezkopadny-justicni-system-z-rakouska-uherska-se-nam-nepodarilo-zlomit-rika-lenka-bradacova-1355929"/>
      </related>
      <p>Soutěž Czech Press Photo se letos konala už po pětadvacáté. Snímky do osmi foto kategorií a tří video kategorií vybírala mezinárodní porota z téměř čtyř tisíc přihlášených příspěvků od 270 autorů. </p>
      <p>Porota pracovala ve složení předseda a fotograf Petr Josek, zakladatelka Czech Press Photo Daniela Mrázková, ředitel programů World Press Photo David Campbell, lektor a obrazový editor agentury VU Pascal Philippe, ředitel agentury Panos Pictures Adrian Evans, dále český fotograf Herbert Slavík, kurátorka Lucia Benická, fotografka Amak Mahmoodian a fotoeditor Colin Jacobson.</p>
      <p>Oceněním Fotografie roku byl vyznamenán symbolický snímek vlající vlajky nad hlavami tisíců demonstrantů na Letenské pláni od Lukáše Bíby z mediálního domu Economia. „Stejně jako většina mých kolegů jsem se snažil zachytit protesty na Letné ze všech možných úhlů. Nejprve jsem fotil dole u pódia a pak jsem využil přístupu nahoru na střechu Molochova, odkud bylo možné získat fotku 250 tisíc lidí,“ popsal vznik fotografie Bíba.</p>
      <related>
        <a href="https://www.e15.cz/magazin/fotograf-zachytil-plejtvaka-s-lachtanem-na-jazyku-1361068"/>
      </related>
      <related>
        <a href="https://www.e15.cz/byznys/finance-a-bankovnictvi/od-startu-nejvetsiho-burzovniho-krachu-uplyne-90-let-pripomente-si-dobove-fotografie-1363564"/>
      </related>
      <p> </p>
      <p> </p>
      <related>
        <h4>Související články</h4>
        <a href="https://www.e15.cz/magazin/kultura/czech-press-photo-fotograf-e15-michael-tomes-ma-nominaci-v-kategorii-portret-1363354"/>
        <a href="https://www.e15.cz/domaci/cesko-se-chysta-na-unijniho-prokuratora-1355818"/>
        <a href="https://www.e15.cz/domaci/zalobci-chteji-vetsi-nezavislost-sveho-sefa-vladni-strany-to-odmitaji-1355974"/>
        <a href="https://www.e15.cz/rozhovory/zastavit-po-ctyrech-letech-vysetrovani-je-nezvykle-rika-k-capimu-hnizdu-sef-unie-statnich-zastupcu-1361996"/>
        <a href="https://www.e15.cz/magazin/prohlednete-si-nejdrazsi-ceske-fotografie-roku-2018-ceny-se-pohybuji-v-milionech-korun-1356496"/>
      </related>
    </article>
  </body>
</html>