<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zak-kor.net/58536-uzhgorod-priymatime-odnu-z-klyuchovih-pody-velosplnoti-v-ukrayin.html"/>
    <meta property="og:site_name" content="Закарпатський Кореспондент"/>
    <meta property="article:published_time" content="2019-11-22T18:41:00+00:00"/>
    <meta property="og:title" content="Ужгород прийматиме одну з ключових подій велоспільноти в Україні"/>
    <meta property="og:description" content="Наступного року Ужгород прийматиме одну з ключових подій велоспільноти в Україні – «Велофорум», тож Ужгородська міська рада залучає фахівців для допомоги у комплексній розбудові велоінфраструктури в місті. «Велофорум» – міжгалузева конференція на перетині транспортної політики, сталого місцевого розвитку та громадянського суспільства. Основні цільові групи конференції – активісти громадського сектору, представники органів місцевої влади, спеціалісти з міського планування і транспортної інфраструктури, експертне середовище, інформує управління економічного розвитку міста.Сьогодні до Ужгорода приїхали представники компанії Urban Consulting Group (м.Івано-Франківськ), що мають передовий досвід вулично-дорожнього проектування та транспортних досліджень в Україні. Керівник компанії Віктор Загреба представив у міськраді напрацювання щодо сучасних рішень в облаштуванні велоінфраструктури в Ужгороді. Наразі основна увага зосереджена на формуванні маршруту, що охоплюватиме усі прибережні території та логічно пов’яже між…"/>
  </head>
  <body>
    <article>
      <h1>Ужгород прийматиме одну з ключових подій велоспільноти в Україні</h1>
      <address>
        <time datetime="2019-11-22T18:41:00+00:00">22 Nov 2019, 18:41</time>
      </address>
      <p><b>Наступного року Ужгород прийматиме одну з ключових подій велоспільноти в Україні – «Велофорум», тож Ужгородська міська <a href="https://www.facebook.com/%D0%A3%D0%B6%D0%B3%D0%BE%D1%80%D0%BE%D0%B4%D1%81%D1%8C%D0%BA%D0%B0-%D0%BC%D1%96%D1%81%D1%8C%D0%BA%D0%B0-%D1%80%D0%B0%D0%B4%D0%B0-%D0%9E%D1%84%D1%96%D1%86%D1%96%D0%B9%D0%BD%D0%B0-%D1%81%D1%82%D0%BE%D1%80%D1%96%D0%BD%D0%BA%D0%B0-546368988858983/?fref=nf">рада</a> залучає фахівців для допомоги у комплексній розбудові велоінфраструктури в місті. </b><br/><br/>«Велофорум» – міжгалузева конференція на перетині транспортної політики, сталого місцевого розвитку та громадянського суспільства. Основні цільові групи конференції – активісти громадського сектору, представники органів місцевої влади, спеціалісти з міського планування і транспортної інфраструктури, експертне середовище, інформує управління економічного розвитку міста.<br/><br/>Сьогодні до Ужгорода приїхали представники компанії Urban Consulting Group (м.Івано-Франківськ), що мають передовий досвід вулично-дорожнього проектування та транспортних досліджень в Україні. Керівник компанії Віктор Загреба представив у міськраді напрацювання щодо сучасних рішень в облаштуванні велоінфраструктури в Ужгороді. Наразі основна увага зосереджена на формуванні маршруту, що охоплюватиме усі прибережні території та логічно пов’яже між собою існуючі елементи інфраструктури й велосмуг. До слова, експерт позитивно відгукнувся щодо облаштування смуг руху для велосипедистів на набережній Незалежності.<br/><br/>На важливості розбудови велоінфраструктури як одного з пріоритетів розвитку міста наголосив міський голова Богдан Андріїв. Відзначив, що влада Ужгорода зацікавлена у розробці якісних рішень із розбудови велоінфраструктури, зараз потрібно активізувати роботу із розробки концепції велошляхів міста.<br/><br/>Начальник управління економічного розвитку міста Павло Логвінов підкреслив, що право приймати в Ужгороді «Велофорум» дає можливість представникам влади, бізнесу та громадського сектору навчатися, знайомитися та об’єднуватися, щоб робити українські міста комфортними для людей.<br/>У зустрічі взяли участь і представники громадськості, експерти, керівники структурних підрозділів міської ради, зокрема головний архітектор міста Олег Боршовський, директор департаменту міського господарства Володимир Бабидорич, головний спеціаліст відділу транспорту, державних закупівель та зв’язку Георгій Драшкоці. До обговорення пропозицій долучилися керівник Агенції розвитку Ужгорода Маріанна Собран, голова агентства сприяння сталому розвитку Карпатського регіону «ФОРЗА» Леся Лойко та керівник проєктної організації з Ужгорода «ANKON PROJECT GROUP» Роман Антонов.<br/>Нагадаємо, у 2020 році «Велофорум» в Ужгороді відбудеться за партнерства Ужгородської міської ради та агентства сприяння сталому розвитку Карпатського регіону «ФОРЗА» як частина транскордонного проекту «BikeAccent: велосипедна доступність об'єднує території».</p>
      <figure>
        <img src="https://zak-kor.net/uploads/posts/2019-11/1574442196_74847191_1462284863934053_4237241333518958592_o.jpg"/>
      </figure>
      <figure>
        <img src="https://zak-kor.net/uploads/posts/2019-11/1574442237_75521742_1462284903934049_5217513042681528320_o.jpg"/>
      </figure>
      <figure>
        <img src="https://zak-kor.net/uploads/posts/2019-11/1574442183_75567410_1462285033934036_8927588900583505920_o.jpg"/>
      </figure>
      <figure>
        <img src="https://zak-kor.net/uploads/posts/2019-11/1574442220_78138824_1462284853934054_8812480182163079168_o.jpg"/>
      </figure>
      <figure>
        <img src="https://zak-kor.net/uploads/posts/2019-11/1574442179_78332206_1462285013934038_9104255851954176000_o.jpg"/>
      </figure>
      <figure>
        <img src="https://zak-kor.net/uploads/posts/2019-11/1574442181_78743690_1462285103934029_2022718060686737408_o.jpg"/>
      </figure>
      <p>
        <b>
          <a href="https://t.me/zak_kor">Приєднуйтесь до нашого каналу в Telegram: https://t.me/zak_kor</a>
        </b>
      </p>
    </article>
  </body>
</html>