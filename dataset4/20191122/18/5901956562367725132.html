<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/ste-bili-zrtev-tega-moskega-javite-se-policiji-252941"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T18:42:00+00:00"/>
    <meta property="og:title" content="Ste bili žrtev tega moškega? Javite se policiji"/>
    <meta property="og:description" content="Policisti so zoper 37-letnika, državljana Severne Makedonije, podali kazensko ovadbo zaradi utemeljenega suma storitve goljufije (po prvem odstavku 211. člena KZ-1) na Goriškem in Ajdovskem. Pra..."/>
  </head>
  <body>
    <article>
      <h1>Ste bili žrtev tega moškega? Javite se policiji</h1>
      <h2>37-letnik, zoper katerega je podana kazenska ovadba, je državljan Severne Makedonije.</h2>
      <address><time datetime="2019-11-22T18:42:00+00:00">22 Nov 2019, 18:42</time> by <a rel="author">A. L.</a></address>
      <p>Policisti so zoper 37-letnika, državljana Severne Makedonije, podali kazensko ovadbo zaradi utemeljenega suma storitve goljufije (po prvem odstavku 211. člena KZ-1) na Goriškem in Ajdovskem. Prav tako je bila zoper njega in neznanega sostorilca podana kazenska zaradi utemeljenega suma storitve velike tatvine (gotovine) na območju Goriških brd (po prvem odstavku 205. člena KZ-1). Oškodovanci so bili predvsem starejše osebe. </p>
      <h3>Delavca, ki to nista bila</h3>
      <p>»Neznana moška (oz. neznanec) sta nenapovedano prihajala z manjšim tovornim vozilom do posameznih občanov (predvsem starejših) in jih prepričala pod pretvezo, da je treba na stanovanjskih objektih nujno izvesti različna popravila (popravilo streh, popravilo vodovodne instalacije v hišah itd). Oškodovanci so jim visoko zaračunano storitev običajno plačali (včasih so jim to preprečili sorodniki oškodovancev). O zgoraj navedenih kaznivih dejanjih je policija obvestila tudi pristojne pravosodne organe,« poroča PU Nova Gorica..<br/><br/>Storilci kaznivih dejanj želijo pridobiti zaupanje ljudi, njihov edini cilj pa je, da jim odtujijo različne predmete. Storilci svoje žrtve oziroma kraje, kjer bodo izvršili kaznivo dejanje, pogosto izberejo vnaprej tako, da jih opazujejo.<br/><br/>Policisti PU Nova Gorica pozivajo vse morebitne oškodovance, ki so bili v preteklem obdobju žrtve zgoraj opisanih kaznivih dejanj, da nemudoma pokličejo policiste najbližje policijske postaje oz. na intervencijsko številko 113 ali anonimni telefon policije 080 1200. Policisti bodo hvaležni za vsakršne koristne informacije tudi drugih, ki niso bili oškodovani, pa imajo več podatkov o tem.</p>
      <h3>Zlati nasveti</h3>
      <p>»Policisti ponovno opozarjamo na upoštevanje osnovnih samozaščitnih ukrepov z namenom preprečevanja morebitnega oškodovanja. Zelo pogosto se namreč dogaja, da so starejši občani še vedno premalo previdni ali pozorni na neznance, ki nenapovedano prihajajo na njihove domove in ponujajo različne storitve, jih nagovarjajo, da opravijo nakup, ali pa jih s pogovorom zamotijo oz. preusmerijo njihovo pozornost od objekta in premoženja. Nemalokrat so žrtve teh kaznivih dejanj starejše osebe, ki šele čez nekaj časa ugotovijo, da so bile žrtve premoženjskih kaznivih dejanj, kar otežuje preiskavo kaznivega dejanja.«<br/><br/>Policisti poudarjajo, da neznancev oz. nepovabljenih oseb ne spuščate v stanovanja oz. stanovanjske objekte, če so na primer vsiljivi, se počutite ogroženi ali kako drugače. »Neznane osebe je treba v teh primerih imeti vedno pod nadzorom, saj pogosto izkoristijo trenutno odsotnost oz. nepazljivost (ko za krajši čas kdo odide v druge prostore po denarnice, kozarec vode …) in izvršijo tatvino vrednejših predmetov (gotovina, zlatnina ...).«<br/><br/>Če postanete žrtev kaznivega dejanja, boste policistom pomagali pri izsleditvi storilca tudi tako, da si poskušate zapomniti čim več podrobnosti: osebni opis storilca, smer bega, prevozno sredstvo, s katerim se je odpeljal, oznake na registraciji ...</p>
    </article>
  </body>
</html>