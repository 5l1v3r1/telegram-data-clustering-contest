<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837311-avariya-tankera-bilya-odesi-v-oda-rekomenduvali-politsiyi-provesti-slidcho-rozshukovi-diyi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T18:48:00+00:00"/>
    <meta property="og:title" content="Аварія танкера біля Одеси: в ОДА рекомендували поліції провести слідчо-розшукові дії"/>
    <meta property="og:description" content="КИЇВ. 22 листопада. УНН. На засіданні робочої групи щодо аварії танкеру Делфі та евакуації екіпажу в Одесі підписано протокол з рекомендацією Головному …"/>
  </head>
  <body>
    <article>
      <h1>Аварія танкера біля Одеси: в ОДА рекомендували поліції провести слідчо-розшукові дії</h1>
      <address><time datetime="2019-11-22T18:48:00+00:00">22 Nov 2019, 18:48</time> by <a rel="author">Саша Картер</a></address>
      <p><b>КИЇВ. 22 листопада. УНН.</b> На засіданні робочої групи щодо аварії танкеру Делфі та евакуації екіпажу в Одесі підписано протокол з рекомендацією Головному управлінню національної поліції Одеської області провести слідчо-розшукові дії в межах повноважень у кримінальному правопорушенні, передбаченому статтею 276 Кримінального кодексу України, передає кореспондент <b>УНН</b>.</p>
      <p>“Ми сьогодні за результатами нашої зустрічі та роботи повинні підписати протокол, який я б хотів, щоб зачитав пан Готко Сергій Миколайович, Директор департаменту з питань цивільного захисту”, — сказав очільник Одеської ОДА Максим Куций.</p>
      <p>Готко, зачитуючи протокол, зазначив, що дана ситуація відповідно до положень національного класифікатору відноситься до техногенної події.</p>
      <p>Таким чином, з його слів, установчі задачі — це, по-перше, рекомендувати капітанії одеського морського порту надіслати лист судновласнику щодо страхування та забезпечення виконання обов’язкової ліквідації даної події.</p>
      <p>Крім того, рекомендація Державній екологічній інспекції — провести відбір проб води у місті знаходження танкеру, Департаменту охорони здоров’я обласної державної адміністрації — забезпечити медичний огляд всіх постраждалих із судна Делфі та у разі необхідності — кваліфіковану медичну допомогу.</p>
      <p>“Головному управлінню національної поліції Одеської області провести слідчо-розшукові дії в межах повноважень у кримінальному правопорушенні, передбаченому статтею 276 — порушення правил безпеки руху або експлуатації залізничного, водного чи повітряного транспорту. Південному регіональному управлінню ДПСУ — перевірити законність перебування танкеру Делфі та екіпажу судна у територіальних водах України. Контроль за виконанням покласти на департамент з цивільного захисту, оборонної роботи та взаємодії з правоохоронними органами”, — зачитав Готко.</p>
      <p>Раніше повідомлялося, що <a href="https://www.unn.com.ua/uk/news/1837262-avariya-tankera-bilya-odesi-vryatovani-usi-chleni-ekipazhu">біля берегів Одеси</a> перекинулося судно. На базі поста технічного спостереження ПТС “Ланжерон” Одеського прикордонного загону розгорнутий тимчасовий оперативний штаб для відслідковування та реагування.</p>
    </article>
  </body>
</html>