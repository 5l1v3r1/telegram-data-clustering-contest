<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/locatarii-unui-bloc-din-timisoara-evacuati-dupa-ce-in-zona-s-a-simtit-miros-puternic-de-insecticid-18607500"/>
    <meta property="og:site_name" content="Gândul"/>
    <meta property="article:published_time" content="2019-11-22T18:51:37+00:00"/>
    <meta property="og:title" content="Locatarii unui bloc din Timişoara, evacuaţi, după ce în zonă s-a simţit miros puternic de insecticid"/>
    <meta property="og:description" content="Mai multe detalii pe gândul.info"/>
  </head>
  <body>
    <article>
      <h1>Locatarii unui bloc din Timişoara, evacuaţi, după ce în zonă s-a simţit miros puternic de insecticid</h1>
      <h2>Angajaţii ISU Timiş au evacuat, vineri seara, locatarii unei scări de bloc din Timişoara, după ce în zonă s-a simţit un miros puternic de insecticid.</h2>
      <address>
        <time datetime="2019-11-22T18:51:37+00:00">22 Nov 2019, 18:51</time>
      </address>
      <p>Potrivit ISU Timiş, o echipă de pompieri s-a deplasat vineri seara la un bloc din Timişoara, în urma unui apel la 112 prin care era semnalată prezenţa unui miros puternic de pesticid.</p>
      <p>A fost direcţionată în zonă cel mai apropiat echipaj de pompieri, care a decis evacuarea celor 10 persoane, cinci adulţi şi cinci copii, care locuiau pe scara în care s-a simţit mirosul.</p>
      <p>La faţa locului s-a deplsat şi un echipaj CRBN, dar nu s-au înregistrat valori de substanţe toxice pe aparatura de detecţie, susţin reprezentanţii ISU.</p>
      <p>„Colegii mei au simţit un miros în dreptul a două apartamente, astfel că la această oră se face ventilarea blocului, iar în funcţie de evoluţia situaţiei se vor lua alte măsuri”, a declarat, pentru MEDIAFAX, Elena Megherea, purtătorul de cuvânt al ISU Timiş.</p>
      <p>La faţa locului se acţionează cu un echipaj CBRN, o autospecială de stingere, un echipaj de prim ajutor SMURD şi două echipaje de poliţie.</p>
      <p>Alte două blocuri din Timişoara au fost evacuate în ultimele zile. Un copil de 3 ani, un bebeluş de 9 zile şi mama acestuia au murit, după ce în blocul în care locuiau s-a făcut o dezinsecţie. Locatarii au fost evacuaţi. Procurorii au stabilit că suspectul este reprezentant al unei societăţi care a făcut deratizarea, care a folosit un insecticid denumit „Delicia - GASTOXIN”, ce are în compoziţie fosfură de aluminiu, o substanţă foarte toxică, cu efecte letale în caz de inhalare. Patronul societăţii a fost reţinut pentru vătămare corporală din culpă, ucidere din culpă şi trafic de produse sau substanţe toxice.</p>
      <p>Un alt bloc în care dezinfecţia a fost făcută de aceeaşi firmă a fost evacuat. Joi, Comitetul Judeţean pentru Situaţii de Urgenţă Timiş a decis revenirea locatarilor în imobile.</p>
      <related>
        <h4>Citeşte şi</h4>
        <a href="https://www.gandul.info/politica/dancila-l-a-asteptat-cu-daruri-dar-iohannis-n-a-venit-la-dezbatere-cu-ce-cadouri-se-pregatise-candidatul-psd-video-18607430?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/gabriela-firea-dancila-nu-este-om-iohannis-a-spus-ca-vrea-sa-se-intalneasca-cu-oameni-18607338?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/politica/dancila-il-asteapta-pe-iohannis-la-parlament-cu-un-pupitru-in-spatele-caruia-scrie-numele-presedintelui-18607265?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>