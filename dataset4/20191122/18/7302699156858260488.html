<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/politics/detail/9620000112375"/>
    <meta property="og:site_name" content="MGR Online"/>
    <meta property="article:published_time" content="2019-11-22T18:37:00+00:00"/>
    <meta property="og:title" content="“เดียร์” เย้ย “ช่อ” ไร้ความรู้! ขายหุ้นในตลาดหลักทรัพย์ไม่ต้องรายงาน ก.พาณิชย์"/>
    <meta property="og:description" content="“มาดามเดียร์” โต้กลับ “ช่อ” ไร้ความรู้ ขายหุ้นในตลาดหลักทรัพย์ไม่ต้องรายงานกับกระทรวงพาณิชย์ หลังผุดหลักฐานแจ้งเปลี่ยนชื่อผู้ถือหุ้นหลังรับสมัครเลือกตั้งเหมือนกรณี “ธนาธร”"/>
  </head>
  <body>
    <article>
      <h1>“เดียร์” เย้ย “ช่อ” ไร้ความรู้! ขายหุ้นในตลาดหลักทรัพย์ไม่ต้องรายงาน ก.พาณิชย์</h1>
      <address><time datetime="2019-11-22T18:37:00+00:00">22 Nov 2019, 18:37</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011625301.JPEG"/>
      </figure>
      <p><b>“มาดามเดียร์” โต้กลับ “ช่อ” ไร้ความรู้ ขายหุ้นในตลาดหลักทรัพย์ไม่ต้องรายงานกับกระทรวงพาณิชย์ หลังผุดหลักฐานแจ้งเปลี่ยนชื่อผู้ถือหุ้นหลังรับสมัครเลือกตั้งเหมือนกรณี “ธนาธร” </b><br/><br/>วันที่ 22 พ.ย. 2562 จากกรณีที่ น.ส.พรรณิการ์ วานิช ส.ส.บัญชีรายชื่อ พรรคอนาคตใหม่ ได้ยื่นคำร้องต่อ กกต. โดยระบุว่า น.ส.วทันยา วงศ์โอภาศรี ส.ส.บัญชีรายชื่อ พรรคพลังประชารัฐ ได้โอนหุ้นบริษัทเครือเนชั่นแล้ว แต่มีการยื่นสำเนาบัญชีรายชื่อผู้ถือหุ้น หรือแบบ บมจ.6 ซึ่งเป็นแบบที่ใช้แจ้งเปลี่ยนชื่อผู้ถือหุ้นในบริษัทจำกัดมหาชน ต่อกรมพัฒนาธุรกิจการค้า กระทรวงพาณิชย์ ในช่วงเดือน ก.ย. 2562 หรือหลังรับสมัครเลือกตั้ง เทียบเคียงได้กับกรณี นายธนาธร จึงรุ่งเรืองกิจ <br/><br/>ล่าสุด น.ส.วทันยา ได้โพสต์เฟซบุ๊กตอบโต้ ว่า “ดิฉันขอยืนยันอีกครั้งว่าได้ขายหุ้นบริษัทสื่อมวลชนทั้งหมดก่อนวันยื่นใบสมัครต่อ กกต. และมีเอกสารที่ยืนยันได้ตามกฎหมายครบถ้วน<br/><br/>ส่วนที่ ส.ส. บางท่านไม่เข้าใจว่า การขายหุ้นในตลาดหลักทรัพย์ไม่ต้องไปรายงานใดๆ กับกระทรวงพาณิชย์ เพราะบริษัทในตลาดหลักทรัพย์ มี “ศูนย์รับฝากหลักทรัพย์” หรือ “TSD” เป็นนายทะเบียน ดิฉันและบริษัทจดทะเบียนในตลาดหลักทรัพย์ ยินดีให้อภัยคนที่ไม่รู้<br/><br/>#ไม่รู้ให้ถาม #ผิดเป็นครู”</p>
    </article>
  </body>
</html>