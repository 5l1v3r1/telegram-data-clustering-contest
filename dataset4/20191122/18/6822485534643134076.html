<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901089.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T18:52:00+00:00"/>
    <meta property="og:title" content="بیش‌ترین تخلفات کشف شده مربوط به کدام کالاهاست؟"/>
    <meta property="og:description" content="داریوش بهنود قاسمی در گفت‌وگو با ایسنا، از بازرسی بیش از ۶۳ هزار و ۳۰۰ مورد در سراسر کشور در چهار روز اول هفته گذشته از سوی سازمان‌های صنعت،‌ معدن و تجارت (صمت) استان‌ها خبر داد و گفت که این تخلفات گران‌فروشی و امتناع از عرضه کالا را نیز شامل می‌شود."/>
  </head>
  <body>
    <article>
      <h1>بیش‌ترین تخلفات کشف شده مربوط به کدام کالاهاست؟</h1>
      <address>
        <time datetime="2019-11-22T18:52:00+00:00">22 Nov 2019, 18:52</time>
      </address>
      <p>مدیرکل بازرسی و امور قاچاق سازمان حمایت مصرف‌کنندگان و تولیدکنندگان از ارسال ۴۵۷۶ مورد پرونده تخلف به تعزیرات در چهار روز اول هفته گذشته خبر داد و تصریح کرد: عمده پرونده‌های تشکیل شده مربوط به میوه، قند، ‌شکر،‌ مرغ، ‌برنج، لبنیات، ‌گوشت قرمز،‌ تخم مرغ، حمل و نقل، ‌لاستیک، ‌روغن موتور و مصالح ساختمانی بوده است.</p>
      <p>داریوش بهنود قاسمی در گفت‌وگو با ایسنا، از بازرسی بیش از ۶۳ هزار و ۳۰۰ مورد در سراسر کشور در چهار روز اول هفته گذشته از سوی سازمان‌های صنعت،‌ معدن و تجارت (صمت) استان‌ها خبر داد و گفت که این تخلفات گران‌فروشی و امتناع از عرضه کالا را نیز شامل می‌شود.</p>
      <p>البته به گفته وی تغییرات شدید قیمت در بازار مشاهده نشده و پرونده‌های تشکیل شده در بعضی از بخش‌ها مانند میوه و صیفی‌جات ربطی به قیمت بنزین نداشته و به دلیل تغییرات آب‌وهوایی و مشکلات حمل و نقل اتفاق افتاده است.  </p>
      <p>این مقام مسئول همچنین از تشکیل گشت ویژه برخورد با محتکران امتناع کنندگان از عرضه کالا خبر داد و اظهار کرد: بیشترین نظارت بر روند توزیع کالاهایی مانند میوه، شوینده، برنج، قند، شکر، مرغ،‌ روغن، ‌لبنیات، گوشت قرمز و تخم مرغ انجام می‌شود.</p>
      <p>مدیرکل بازرسی و امور قاچاق سازمان حمایت مصرف‌کنندگان و تولیدکنندگان نظارت بر بخش خدمات مانند انبارها، ‌سرخانه‌ها، فروشگاه‌های زنجیره‌ای و حمل و نقل سیستماتیک را از جمله مهم‌ترین اهداف این سازمان عنوان کرد و گفت: رعایت نصب قیمت، ‌صدور فاکتور و رعایت سود عمده و خرده فروشی نیز جزء مواردی است که بازرسان رعایت آن‌ها را کنترل می‌کنند.</p>
      <p>بهنود قاسمی در پایان خاطرنشان کرد که ساعت کاری سامانه ستاد خبری ۱۲۴ از روز بیست و پنجم آبان ماه به دوشیفت افزایش پیدا کرده، به طوری که از هفت صبح تا ۱۰ شب به صورت اپراتور پاسخگوی مردم است و از ۱۰ شب تا صبح روز بعد نیز به صورت سیستمی صدای گزارش‌های مردمی ضبط می‌شود و مردم می‌توانند با تماس با سامانه ۱۲۴ و ستادهای خبری سازمان‌های صمت استان‌ها شکایات خود را ارائه کنند.</p>
      <p>به گزارش ایسنا، از ۲۴ آبان ماه قیمت هر لیتر بنزین سهمیه‌ای ۱۵۰۰ تومان و نرخ هر لیتر بنزین آزاد ۳۰۰۰ تومان تعیین شد.</p>
    </article>
  </body>
</html>