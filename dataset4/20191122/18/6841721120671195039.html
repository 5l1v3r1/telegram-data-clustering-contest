<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bonaire.nu/2019/11/22/commentaar-euforie-over-3-ingeleverde-wapens/"/>
    <meta property="og:site_name" content="Bonaire.Nu"/>
    <meta property="article:published_time" content="2019-11-22T18:41:42+00:00"/>
    <meta property="og:title" content="Commentaar: Euforie over 3 ingeleverde wapens"/>
    <meta property="og:description" content="Commentaar: Euforie over 3 ingeleverde wapens"/>
  </head>
  <body>
    <article>
      <h1>Commentaar: Euforie over 3 ingeleverde wapens</h1>
      <address>
        <time datetime="2019-11-22T18:41:42+00:00">22 Nov 2019, 18:41</time>
      </address>
      <figure>
        <img src="https://bonaire.nu/wp-content/uploads/2019/10/wapensweg-1.gif"/>
      </figure>
      <p>Het Openbaar Ministerie en het Korps Politie Caribisch Nederland (KPCN) laten vandaag in een gezamenlijk persbericht weten ‘erg tevreden’ te zijn over de actie om verboden wapens in te leveren.</p>
      <p>Op Saba werd 1 wapen ingeleverd en op Bonaire maar liefst 2. Het staat er echt. Ik las het nog een keer extra na, om te zien of ik in de gauwigheid niet een nulletje over het hoofd zag. Maar nee.</p>
      <p>De ‘tevredenheid’ over drie ingeleverde wapens kan aanleiding zijn tot twee hypotheses. Of het aantal illegale wapens was nooit zo hoog als gedacht, waardoor drie ingeleverde wapens een succes mag worden geacht, òf de actie is gewoon mislukt, maar er wordt dan toch maar een positieve draai aan gegeven.</p>
      <p>Ik vrees dat de tweede hypothese de juiste is.</p>
      <p><i>“Het project “Wapens weg” heeft als doel om zoveel mogelijk (sic!) vuur- en andersoortige wapens van straat te halen, en de bewustwording van het gevaar van wapens op straat te benadrukken”, </i>aldus het OM en de Politie bij aankondiging van de campagne op 9 oktober.</p>
      <p>Het positief brengen van negatief nieuws is een vak op zich. Hiervoor wordt in de media wel het begip <i>spin-doctor</i> gebruikt. Het gaat dan om een communicatiedeskundige die -daartoe ingehuurd- een positieve draai, of ‘spin’ geeft aan minder positief of zelfs negatief nieuws.</p>
      <p>In de marketing is het positief aanprijzen van een product dat niet doet wat het belooft een doodzonde. Het is immers valse marketing.</p>
      <p>Het als goed nieuws neerzetten van iets wat eerder een mislukking lijkt, valt eigenlijk een beetje in dezelfde categorie als valse marketing. En het doet ook denken aan de reeds genoemde <i>spin doctor</i>.</p>
      <p>Laat ik voorop stellen dat ik denk dat niemand twijfelt aan de goede bedoelingen van het OM en de Politie. En niemand zal bestrijden dat het een loffelijk streven is om zoveel mogelijk (illegale) wapens uit de roulatie te halen.</p>
      <p>Indien het OM en het KPCN geloofwaardig willen worden geacht naar de bevolking toe, dan moeten zij zich echter niet inlaten met valse marketing en al helemaal niet met het <i>spinnen</i> van het nieuws.</p>
      <p>Het had partijen gesierd toe te geven dat de campagne wellicht niet het aantal wapens heeft opgeleverd dat vooraf werd verwacht, maar dat er <i>desalniettemin</i> wel doelen zijn bereikt als het gaat over voorlichting over de negatieve consequenties van verboden vuurwapenbezit.</p>
      <p>Of de burgers op Saba en Bonaire nou echt rustiger zullen slapen in de wetenschap dat er 1, respectievelijk 2 wapens minder in omloop zijn? Ik durf het te betwijfelen.</p>
      <p>Aantal keer gelezen 1.209</p>
    </article>
  </body>
</html>