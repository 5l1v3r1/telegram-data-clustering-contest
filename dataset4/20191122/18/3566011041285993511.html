<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549235.html/%D9%82%D8%AF%D8%B1%D8%AF%D8%A7%D9%86%DB%8C-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D9%BE%D8%A7%DA%A9%D8%B3%D8%AA%D8%A7%D9%86-%D8%A7%D8%B2-%D9%85%D9%88%D8%A7%D8%B6%D8%B9-%D8%B1%D9%87%D8%A8%D8%B1-%D9%85%D8%B9%D8%B8%D9%85-%D8%A7%D9%86%D9%82%D9%84%D8%A7%D8%A8-%D8%AF%D8%B1-%D8%AE%D8%B5%D9%88%D8%B5-%DA%A9%D8%B4%D9%85%DB%8C%D8%B1"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T18:47:00+00:00"/>
    <meta property="og:title" content="قدردانی رئیس‌جمهور پاکستان از مواضع رهبر معظم انقلاب در خصوص کشمیر"/>
    <meta property="og:description" content="رئیس جمهور پاکستان روز جمعه از حمایت رهبر معظم انقلاب اسلامی ایران از مبارزات مردم جامو و کشمیر قدردانی کرد."/>
  </head>
  <body>
    <article>
      <h1>قدردانی رئیس‌جمهور پاکستان از مواضع رهبر معظم انقلاب در خصوص کشمیر</h1>
      <address>
        <time datetime="2019-11-22T18:47:00+00:00">22 Nov 2019, 18:47</time>
      </address>
      <p>رئیس جمهور پاکستان روز جمعه از حمایت رهبر معظم انقلاب اسلامی ایران از مبارزات مردم جامو و کشمیر قدردانی کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «عارف علوی» رئیس جمهور پاکستان روز جمعه گفت که این کشور از حمایت رهبر معظم انقلاب از مبارزه مردم جامو و کشمیر قدردانی می‌کند.</p>
      <p>وی که با «مهدی هنردوست» سفیر ایران در اسلام آباد که ماموریت وی در این کشور به پایان رسیده،‌ تلفنی صحبت می‌کرد گفت که اقدامات یکجانبه و غیرقانونی که توسط دولت هند اتخاذ می‌شود نقض حقوق بشر در کشمیر است.</p>
      <p>رئیس جمهور پاکستان گفت که این کشور از حقوق تمامی گروه‌ها در سرتاسر جهان حمایت می‌کند و در این زمینه ابتکار ایجاد شبکه انگلیسی‌زبان توسط پاکستان، ترکیه و مالزی را مطرح کرده که در راستای مقابله با اسلام‌هراسی فعالیت خواهد کرد.</p>
      <p>عارف علوی در ادامه گفت که پاکستان و ایران روابط دوجانبه تنگاتنگی بر اساس مشترکات مذهبی، فرهنگی و ارتباطات مردم با مردم و منافع مشترک دارند.</p>
      <p>وی تاکید کرد که روابط نزدیک با تمامی کشورهای همسایه از جمله ایران اولویت کلیدی سیاست خارجی پاکستان بوده و این کشور به حمایت ایران در موضوعات مختلف منطقه‌ای ارج می‌نهد.</p>
      <p>سفیر ایران در پاکستان نیز در این تماس تلفنی خداحافظی، گفت که پاکستان و ایران دو کشور برادر بوده و صلح و ثبات منطقه‌ای اولویت مهم آنهاست.</p>
      <p>انتهای پیام/</p>
    </article>
  </body>
</html>