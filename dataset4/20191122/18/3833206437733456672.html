<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Plovdiv-veche-e-vuv-Visshata-liga-na-Evropeiskite-stolici-na-kulturata-916007"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T18:25:00+00:00"/>
    <meta property="og:title" content="Пловдив вече е във Висшата лига на Европейските столици на културата"/>
    <meta property="og:description" content="&quot;Пловдив вече в лигата на Европейските столици на културата, сега е важно как да надграждате и да ос..."/>
  </head>
  <body>
    <article>
      <h1>Пловдив вече е във Висшата лига на Европейските столици на културата</h1>
      <address>
        <time datetime="2019-11-22T18:25:00+00:00">22 Nov 2019, 18:25</time>
      </address>
      <p>"Пловдив вече в лигата на Европейските столици на културата, сега е важно как да надграждате и да останете в нея". Това заяви по време на срещата с кмета <a href="https://www.plovdiv24.bg/novini/persons/335.html">Здравко Димитров</a> - Нийл Питърсън, член на журито на инициативата "Европейска столица на културата" и част от екипа екипа на Ливърпул 2008. В нея взеха участие и още още един член на журито - бившият изпълнителен директор на Пилзен 2015 Иржи Сучанек, а също зам.-кметовете <a href="https://www.plovdiv24.bg/novini/persons/4477.html">Стефан Стоянов</a> и <a href="https://www.plovdiv24.bg/novini/persons/5241.html">Пламен Панов</a>, артистичният директор на фондация "Пловдив 2019" Светлана Куюмджиева и изпълнителният й директор Кирил Велчев.</p>
      <p>"Тази нициатива помогна много за популяризирането на Пловдив и го постави на културната карта на Европа и света. Убеден съм, че ние ще останем не просто в лигата, а ще бъдем част от Висшата лига", заяви в отговор кметът <a href="https://www.plovdiv24.bg/novini/persons/335.html">Здравко Димитров</a>. Той бе категоричен, че община Пловдив ще продължи да развива града като културна столица и ще подкрепя устойчивите творчески проекти.</p>
      <p>Двамата представители на журито дадоха много добра оценка за представянето на Пловдив и представиха опита на своите градове – Ливърпул и Пилзен, които продължават да развиват свои културни продукти, които и досега носят добавена стойност за градовете им и имидж.</p>
      <p>В края на тази седмица в града пристигнаха международни културни експерти от 10 страни в Европа, за да обсъждат критериите за успех и оценка на инициативата "Европейска столица на културата" в международен план. Тема на срещата, организирана съвместно от Фондация "Пловдив 2019" и Гьоте институт - България, е "Поглед назад с мисъл напред".</p>
      <p>За събитието в Пловдив са Иржи Сучанек, член на международното жури за селекция на градовете и бивш изпълнителен директор на Пилзен 2015; Снежана Костадинова - ръководител на екипа за наблюдение и оценка на дейностите по реализиране на проекта Пловдив - Европейска столица на културата 2019; Нийл Питърсън от екипа на Ливърпул 2008, както и представители на Пафос 2017, Матера 2019, Елевсина 2021, Голуей 2020, членове на културната мрежа EUNIC (Британски съвет, Полски институт, Румънски институт, Гьоте-институт).</p>
    </article>
  </body>
</html>