<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260293/diki-artemi-sorra-ton-theoroysan-gio-toy-apollona-poy-irthe-na-toys-sosei"/>
    <meta property="og:site_name" content="LiFO"/>
    <meta property="article:published_time" content="2019-11-22T18:19:00+00:00"/>
    <meta property="og:title" content="Δίκη Αρτέμη Σώρρα: «Τον θεωρούσαν γιο του Απόλλωνα που ήρθε να τους σώσει»"/>
    <meta property="og:description" content="Ξεκίνησε η δίκη του Αρτέμη Σώρρα που μεταξύ άλλων κατηγορείται για ένταξη και διεύθυνση εγκληματικής οργάνωσης"/>
  </head>
  <body>
    <article>
      <h1>Δίκη Αρτέμη Σώρρα: «Τον θεωρούσαν γιο του Απόλλωνα που ήρθε να τους σώσει»</h1>
      <h2>Ξεκίνησε η δίκη του Αρτέμη Σώρρα που μεταξύ άλλων κατηγορείται για ένταξη και διεύθυνση εγκληματικής οργάνωσης</h2>
      <address><time datetime="2019-11-22T18:19:00+00:00">22 Nov 2019, 18:19</time> by <a rel="author">NEWSROOM</a></address>
      <p>
        <b>Ξεκίνησε η <a href="https://www.lifo.gr/tags/%CE%94%CE%AF%CE%BA%CE%B7">δίκη</a> του <a href="https://www.lifo.gr/tags/%CE%91%CF%81%CF%84%CE%AD%CE%BC%CE%B7%CF%82+%CE%A3%CF%8E%CF%81%CF%81%CE%B1%CF%82">Αρτέμη Σώρρα</a> σε Τριμελές Εφετείο Κακουργημάτων με τον πρώτο μάρτυρα να καταθέτει για το πώς έβλεπαν τον κατηγορούμενο οι οπαδοί του και για τους πόρους της «<a href="https://www.lifo.gr/tags/%CE%95%CE%BB%CE%BB%CE%AE%CE%BD%CF%89%CE%BD+%CE%A3%CF%85%CE%BD%CE%AD%CE%BB%CE%B5%CF%85%CF%83%CE%B9%CF%82">Ελλήνων Συνέλευσις</a>».</b>
      </p>
      <p>«Πολλοί ζούσαν και ανέπνεαν για τον Αρτέμη Σώρρα. Καταστράφηκαν οικογένειες. Κάποιοι θεωρούσαν ότι ο Σώρρας ήταν ο γιος του Απόλλωνα που ερχόταν να τους σώσει», κατέθεσε ο δημοσιογράφος Λευτέρης Ρήνος στο Τριμελές Εφετείο Κακουργημάτων όπου εκδικάζεται η υπόθεση της εγκληματικής οργάνωσης. Ο δημοσιογράφος ερεύνησε το «φαινόμενο Σώρρα» στις ΗΠΑ και αναφέρθηκε στο πώς ο κατηγορούμενος κατάφερνε να επηρεάζει τους οπαδούς του. Ο δημοσιογράφος περιέγραψε τον Σώρρα ως έναν άνθρωπο που «πάντα χρωστούσε» και «ιδιοκτήτη κατά καιρούς επιχειρήσεων χωρίς σημαντική αξία» που όμως εμπνεύστηκε «ένα τραπεζικό κόλπο που σκόπευε να το πετύχει μέσα από διάφορες θεωρίες συνωμοσίας».</p>
      <p>«Τα γραφεία της "Ελλήνων Συνέλευσις", που κάθε ένα ήταν μία ξεχωριστή ΜΚΟ, πλήρωναν 1000 ευρώ για να λάβουν 100 εξώδικα. Δηλαδή 10 ευρώ το ένα. Αυτά τα πουλούσαν στον κόσμο, περίπου 30 ευρώ το καθένα. Έχω ακούσει και περίπτωση που έδωσε 200 ευρώ» κατέθεσε συμπληρώνοντας πως «υπήρχε πλήρης επηρεασμός».</p>
      <p>Ο μάρτυρας αναφέρει ότι απώτερος σκοπός ήταν η εξουσία. «Κάποια στιγμή ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο. Πιστεύω ότι ήξεραν πως δεν υπήρχαν αυτά τα χρήματα. Τα ποσά ήταν εξωπραγματικά» είπε συμπληρώνοντας πως οι κατηγορούμενοι βρήκαν έφορο έδαφος σε χιλιάδες κόσμο. «Το ουσιαστικό αποτέλεσμα ήρθε με τον πολιτικό φορέα. 10.000 άτομα περίπου. Κάποιοι μπορούσαν να πληρώσουν αλλά δεν το έκαναν και έχασαν τις περιουσίες τους τελικά. Άλλοι που φώναζαν ότι ήταν λάθος, βαφτίστηκαν προδότες από το Σώρρα και εκδιώχθηκαν» τόνισε.</p>
      <p>Η έρευνα του δημοσιογράφου ξεκίνησε το 2011, στην Πάτρα, όπου και του ανέφεραν χαρακτηριστικά ότι «ο Σώρρας παίρνει, δεν δίνει». Σύμφωνα με τον μάρτυρα ο Αρτέμης Σώρρας και ένας ακόμη κατηγορούμενος, εμφανίστηκαν στην Αμερική υποστηρίζοντας ότι διέθεταν χρεόγραφα αμερικανικού δημοσίου ύψους 600 εκατομμυρίων δολαρίων τα οποία προέρχονταν από την πώληση στον Ομπάμα και στην αμερικανική κυβέρνηση μίας αρχαίας ελληνικής τεχνολογίας διαστημικών καυσίμων. «Τα έγγραφα, που δεν αποδέχονται οι ΗΠΑ, δεν αξίζουν ούτε όσο το χαρτί πάνω στο οποίο είναι τυπωμένα» υποστήριξε ο μάρτυρας απευθυνόμενος στο δικαστήριο.</p>
      <p>Η δίκη του Αρτέμη Σώρρα συνεχίζεται την ερχόμενη εβδομάδα.</p>
    </article>
  </body>
</html>