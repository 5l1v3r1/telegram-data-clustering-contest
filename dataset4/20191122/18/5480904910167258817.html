<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/czech-press-photo-vyhral-snimek-masoveho-protestu-proti-babisovi/1823859?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T18:39:00+00:00"/>
    <meta property="og:title" content="Czech Press Photo vyhrál snímek masového protestu proti Babišovi"/>
    <meta property="og:description" content="Praha - Fotografií roku 2019 se stal snímek z červnové demonstrace proti premiérovi Andreji Babišovi na Letenské pláni v Praze. Autorem snímku je Lukáš Bíba z mediálního domu Economia. Nad Letnou zaplněnou tisíci demonstrantů na ní vlaje česká vlajka, která zabírá velkou část fotografie. Pořadatelé dnes výsledky 25. ročníku soutěže vyhlásili na Staroměstské radnici, kde se bude konat také výstava vybraných fotografií. Ve dvou z osmi kategorií zvítězili reportéři České tiskové kanceláře (ČTK). Mezinárodní porota vybrala oceněné z téměř 4000 přihlášených příspěvků od 270 autorů."/>
  </head>
  <body>
    <article>
      <h1>Czech Press Photo vyhrál snímek masového protestu proti Babišovi</h1>
      <address><time datetime="2019-11-22T18:39:00+00:00">22 Nov 2019, 18:39</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotografií roku 2019 se stal snímek z červnové demonstrace proti premiérovi Andreji Babišovi na Letenské pláni v Praze. Autorem snímku je Lukáš Bíba z mediálního domu Economia. Nad Letnou zaplněnou tisíci demonstrantů na ní vlaje česká vlajka, která zabírá velkou část fotografie. Pořadatelé dnes výsledky 25. ročníku soutěže vyhlásili na Staroměstské radnici, kde se bude konat také výstava vybraných fotografií. Ve dvou z osmi kategorií zvítězili reportéři České tiskové kanceláře (ČTK). Mezinárodní porota vybrala oceněné z téměř 4000 přihlášených příspěvků od 270 autorů.</p>
      <slideshow>
        <figure>
          <img src="https://i3.cn.cz/6/1574453338_P201911221033301.jpg"/>
        </figure>
        <figure>
          <img src="https://i3.cn.cz/6/1574453320_P201911221032701.jpg"/>
        </figure>
        <figure>
          <img src="https://i3.cn.cz/6/1574453217_P201911221031601.jpg"/>
        </figure>
        <figure>
          <img src="https://i3.cn.cz/6/1574453170_P201911221030901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3392">Fotogalerie: Soutěž Czech Press Photo 2019</a>
        </figcaption>
      </slideshow>
      <p>"Vítězná fotografie jedné z masových demonstrací proti českému premiérovi je symbolem složité politické i společenské situace v zemi. Třicet let po pádu komunismu je společnost opět rozdělena: na jedné straně dochází k vášnivým protivládním protestům a na straně druhé si vládní strana udržuje nejvyšší preference. Vítězný snímek obsahuje emoce i klade otázky, a to jednoduchým, působivým a do paměti na první pohled vrývajícím se způsobem," uvedla za porotu Daniela Mrázková.</p>
      <p>"Stejně jako většina mých kolegů jsem se snažil zachytit protesty na Letné ze všech možných úhlů. Nejprve jsem fotil dole u pódia a pak jsem využil přístupu nahoru na střechu Molochova, odkud bylo možné získat fotku 250.000 lidí. Fotili jsme podobné scény - od protestujících pod námi přes piknikující na okraji střechy až po lidi mávající vlajkami na x způsobů," popsal vznik fotografie roku Bíba.</p>
      <p>V kategorii Lidé, o kterých se mluví, získal první místo Roman Vondrouš z ČTK za sérii snímků Premiér v Bílém domě, na níž zachytil pracovní cestu premiéra Andreje Babiše (ANO) do Spojených států amerických. V kategorii Portrét má první místo Kateřina Šulová za působivý snímek operní pěvkyně Soni Červené. Ta dnes cenu autorce sama předala. Reportéři ČTK dostali také čtyři ocenění za fotografii měsíce, která se nově v Czech Press Photo udílí. ČTK také v soutěži udílí svou cenu v podobě stipendia pro autora do 26 let v této agentuře. Získala ho Denisa Albaniová se souborem Sto let za obranu státu.</p>
      <p>Hlavní vítěz a držitel titulu Fotografie roku bodoval i v kategorii Aktualita, kde se umístil na druhém místě. První byl v této kategorii Matej Kalina z News and Media Holding. Snímek se jmenuje Do očí vraha a je na něm v obklíčení novinářů Miroslav Marček, který se přiznal k vraždě investigativního novináře Jána Kuciaka.</p>
      <p>V kategorii Reportáž zvítězil Petr Vrabec za sérii snímků aktivistů při blokádě v uhelných dolech v Porýní. První místo v kategorii Každodenní život má Michal Růžička z Mafry za snímek Déšť v Praze na Andělu, na kterém zachytil řidičku tramvaje, jak se marně snaží přehodit výhybku během nenadálé průtrže mračen. Řidička mu dnes cenu přišla předat.</p>
      <p>V soutěži se předávaly i ceny ve třech kategoriích pro video. Kategorii Feature vyhrál David Macháček, kategorii a Investigation Macháček s Janou Neumannovou a kategorii Aktualita a reportáž vyhráli Andrej a Jarmila Štukovi za reportáž z válkou zničeného syrského města Halab (Aleppo).</p>
      <p>Pořadatelé soutěže při 25. výročí děkovali její zakladatelce Daniele Mrázkové. Ta připomněla, že Fotografie roku vždy mají být ty, které mají nejvyšší novinářské kvality, tedy aktuálnost, výmluvnost či pohotovost a symbolický význam. "Přestože je často provázejí dramatické a vášnivé diskuse, s odstupem let musíme přiznat, že to jsou symboly, které si pamatujeme všichni," řekla Mrázková.</p>
      <p>Kontroverze provázely loňský ročník soutěže kvůli vítězství snímku primáta. Podle kritiků nešlo o žurnalistický snímek a autor mohl jeho význam posunout formulací popisku. Porota za vítězstvím snímku stála. Několik známých fotografů jako třeba Jan Šibík, Tomki Němec či Milan Jaroš se soutěže letos nezúčastnili, podle nich ztratila svůj kredit.</p>
    </article>
  </body>
</html>