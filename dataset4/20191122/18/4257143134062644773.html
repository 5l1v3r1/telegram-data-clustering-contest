<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/22/eu-tisztujitas-a-tagallamok-kepviseloi-elfogadtak-a-biztosok-modositott-nevsorat"/>
    <meta property="og:site_name" content="infostart"/>
    <meta property="article:published_time" content="2019-11-22T18:54:57+00:00"/>
    <meta property="og:title" content="EU-tisztújítás - a tagállamok képviselői elfogadták a biztosok módosított névsorát"/>
    <meta property="og:description" content="Elfogadták az Európai Bizottság leendő tagjainak módosított névsorát a tagországok kormányainak képviselői pénteken, de ezt még hivatalosan is jóvá kell hagyni miniszteri szinten, csak utána küldhetik meg az Európai Parlamentnek (EP)."/>
  </head>
  <body>
    <article>
      <h1>EU-tisztújítás - a tagállamok képviselői elfogadták a biztosok módosított névsorát</h1>
      <address><time datetime="2019-11-22T18:54:57+00:00">22 Nov 2019, 18:54</time> by <a rel="author">Infostart / MTI</a></address>
      <h3>Elfogadták az Európai Bizottság leendő tagjainak módosított névsorát a tagországok kormányainak képviselői pénteken, de ezt még hivatalosan is jóvá kell hagyni miniszteri szinten, csak utána küldhetik meg az Európai Parlamentnek (EP).</h3>
      <p>Diplomáciai források arról számoltak be, hogy a tagállamok EU-s nagyköveteinek brüsszeli ülésén egyhangúlag, a kiválásra készülő Egyesült Királyság tartózkodása mellett fogadták el a listát.</p>
      <p>A hivatalos jóváhagyásra nagy valószínűséggel a fejlesztési ügyekkel foglalkozó európai uniós miniszterek hétfői tanácsülésén kerül majd sor.</p>
      <p>A névsor módosítása azért vált szükségessé, mert az EP illetékes szakbizottságai különböző okokból elutasították az első francia, magyar, illetve román jelöltet.</p>
      <p>A közösségi jog alapján a brit kormánynak is tagot kellene delegálnia az Európai Bizottságba, de ez nem történt meg annak ellenére sem, hogy kötelezettségszegési eljárás indult London ellen. Szakértők szerint ez végül nem fogja megakadályozni az új testület december 1-jei hivatalba lépését.</p>
      <p>Az Ursula von der Leyen vezette bizottság tagjait ugyancsak a tagországokat tömörítő tanács fogja kinevezni, amennyiben jövő szerdai strasbourgi plenáris ülésén az EP jóváhagyja a listát.</p>
    </article>
  </body>
</html>