<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/peloponnisos/gastouni-dorizoun-ta-organa-tou-12xronou-pou-epese-sto-keno/2921406/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T18:21:49+00:00"/>
    <meta property="og:title" content="Γαστούνη: Δωρίζουν τα όργανα του 12χρονου που έπεσε στο κενό"/>
    <meta property="og:description" content="Εγκεφαλικά νεκρός είναι ο 12χρονος που έπεσε στο κενό στην Γαστούνη. Το πρωί της Παρασκευής επιβεβαιώθηκε ότι η κατάστασή του είναι μη αναστρέψιμη. Οι γονείς του μέσα στον πόνο τους πήραν την μεγάλη απόφαση μέσα από όργανα του παιδιού τους να προσφέρουν ζωή. Φτάνουν στο Ρίο γιατροί από την Ελλάδα και το εξωτερικό."/>
  </head>
  <body>
    <article>
      <h1>Γαστούνη: Δωρίζουν τα όργανα του 12χρονου που έπεσε στο κενό</h1>
      <h2>Εγκεφαλικά νεκρός είναι ο 12χρονος που έπεσε στο κενό στην Γαστούνη. Το πρωί της Παρασκευής επιβεβαιώθηκε ότι η κατάστασή του είναι μη αναστρέψιμη. Οι γονείς του μέσα στον πόνο τους πήραν την μεγάλη απόφαση μέσα από όργανα του παιδιού τους να προσφέρουν ζωή. Φτάνουν στο Ρίο γιατροί από την Ελλάδα και το εξωτερικό.</h2>
      <address><time datetime="2019-11-22T18:21:49+00:00">22 Nov 2019, 18:21</time> by <a rel="author">kostas.papadopoulos</a></address>
      <p>Να δωρίσουν τα όργανα του 12χρονου <a href="https://www.newsit.gr/topikes-eidhseis/ileia-sovarotatos-traymatismos-paidiou-pou-epese-sto-keno-apo-ton-fotagogo-polykatoikias/2917550/">που έπεσε στο κενό στη Γαστούνη</a> αποφάσισαν οι γονείς του. Παρά τις προσπάθειες των γιατρών το πρωί της Παρασκευής επιβεβαιώθηκε ότι το παιδί είναι εγκεφαλικά νεκρό. Έτσι οι γονείς του δείχνοντας μεγαλείο ψυχής αποφάσισαν να δωρίσουν τα όργανα του παιδιού τους παρά τον ανείπωτο πόνο τους.</p>
      <p>Το παιδί νοσηλεύεται στο νοσοκομείο του Ρίου με την κατάσταση να είναι μη αναστρέψιμη. «Οι άνθρωποι βρέθηκαν προ δεδομένου που έλεγε ότι το παιδί τους είναι εγκεφαλικά νεκρό. Συνειδητά το κάνουν, πράγμα που σημαίνει ότι είχαν όλο το υπόβαθρο και σε αυτή τη δύσκολη στιγμή, συγχαρητήρια που μπόρεσαν να δουν αυτή την προοπτική για το παιδί τους», είπε η διοικητής του νοσοκομείο του Ρίου Γιούλη Μάμμη.</p>
      <p>Οι κάτοικοι στη Γαστούνη είναι συγκλονισμένοι από το τραγικό γεγονός και όλοι είχαν να πουν έναν καλό λόγο. Η καθηγήτρια καράτε του 12χρονου Ελένη Κοτσίρη μιλάει για ένα υπόδειγμα μαθητή. «Ένας εξαιρετικός αθλητής και χαρακτήρας, βοηθούσε όλα τα άλλα παιδιά, ένα υπόδειγμα αθλητή. Έχει παίξει δέκα αγώνες και έχει πάρει 20 χρυσά και δεν είχε χάσει ποτέ. Το ατύχημα σημειώθηκε όταν έπαιζαν τα παιδιά. Έγινε ένα λάθος βήμα και το παιδί έφυγε στο κενό. Ήταν μεγάλη απώλεια για το χωριό».</p>
      <p>Στο πανεπιστημιακό νοσοκομείο του Ρίου έχουν ξεκινήσει οι διαδικασίες για να βρεθούν συμβατοί λήπτες για τα όργανα του 12χρονου. Μετά τα μεσάνυχτα αναμένεται να φτάσουν στο νοσοκομείο γιατροί από το εξωτερικό και την υπόλοιπη Ελλάδα για να ξεκινήσει η διαδικασία.</p>
      <figure>
        <iframe src="https://www.youtube.com/embed/M1N_0inb5eM" width="640" height="360" data-service="Youtube" scrolling="no"/>
      </figure>
      <p>«Ο μικρός Σταύρος θα δωρίσει την καρδιά του (που μάλλον θα φτάσει στο εξωτερικό), το ήπαρ, τα νεφρά κι άλλα όργανα προκειμένου να δώσει χαρά, ελπίδα και την ευκαιρία σε άλλα παιδιά να ζήσουν και να πραγματοποιήσουν τα όνειρα τους.</p>
      <p>Οι γονείς του αποφάσισαν να μεταμοσχευθούν και οι κερατοειδείς προκειμένου κάποιο άλλο παιδάκι να δει μέσα από τα μάτια του μικρού τους αγοριού.</p>
      <p>Ο Σταύρος ήταν ένα παιδί που πάντα ήθελε να βοηθάει. Ένας πρωταθλητής του καράτε που θα βοηθήσει ακόμα και τώρα αφού θα χαρίσει ζωή, μέσα από τον θάνατο του» λέει στο thebest.gr, ο Ανδρέας Ηλιάδης, διευθυντής της ΜΕΘ Παίδων, στο νοσοκομείο του Ρίου.</p>
      <p>Το παιδί έπεσε από ύψος περίπου 10 μέτρων, σε σπίτι στη Γαστούνη. Το αγόρι βρισκόταν σε ακάλυπτο χώρο του σπιτιού και κάτω από αδιευκρίνιστες ακόμη συνθήκες φέρεται να πάτησε πάνω σε πλεξιγκλάς, το οποίο υποχώρησε με αποτέλεσμα το παιδί να βρεθεί στο κενό τραυματισμένο.</p>
      <p>Αμέσως μετά ο 12χρονος διακομίστηκε στο νοσοκομείο Αμαλιάδας και από εκεί μεταφέρθηκε στο Πανεπιστημιακό Νοσοκομείο της Πάτρας.</p>
      <p>Με πληροφορίες από <a href="https://www.thebest.gr/article/558896-zoi-me-ton-thanato-tou-dinei-o-12chronos-stauros-giatroi-apo-to-exoteriko-sto-rio">thebest.gr</a></p>
    </article>
  </body>
</html>