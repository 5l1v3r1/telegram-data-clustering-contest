<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/putin-rusija-prodalzhava-razrabotkata-na-eksperimentalnoto-orazhie-koeto-se-vzrivi-pri-arhangelsk.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T18:42:00+00:00"/>
    <meta property="og:title" content="Путин: Русия продължава разработката на новото оръжие, което се взриви при Архангелск"/>
    <meta property="og:description" content="Руският президент определи приоритетите в развитието на въоръжените сили на страната му"/>
  </head>
  <body>
    <article>
      <h1>Путин: Русия продължава разработката на новото оръжие, което се взриви при Архангелск</h1>
      <h2>Руският президент определи приоритетите в развитието на въоръжените сили на страната му</h2>
      <address>
        <time datetime="2019-11-22T18:42:00+00:00">22 Nov 2019, 18:42</time>
      </address>
      <p>Русия ще продължи разработката на ракетата, която през август се взриви на полигон в Архангелск и причини смъртта на петима учени. Това стана ясно от изказване на руския президент Владимир Путин на церемония за посмъртно награждаване на загиналите при теста на новото оръжие.</p>
      <p>„Ние определено ще продължим да усъвършенстваме това оръжие, без да се спираме пред нищо”, заявил руският държавен глава пред вдовиците на загиналите. Според него там е ставало дума за разработване на уникално оръжие, предаде ДПА.</p>
      <p>„Притежаването на такъв тип технология е само по себе си значима гаранция за световния мир”, казал Путин, според Би Би Си. </p>
      <p>При инцидента в близост до Архангелск загинаха няколко души. Според правителственото съобщение избухнало е експериментално устройство на военен полигон. Руските власти първоначално отрекоха съобщенията, че на полигона има повишено равнище на радиация, но по-късно друга федерална агенция съобщи, че е било отчетено гама излъчване, превишаващо до 16 пъти нормалните фонови стойности.</p>
      <p>Според оръжейни експерти мистериозното оръжие, за което говори руският президент, е крилата ракета с ядрен двигател, отбелязва Би Би Си.</p>
      <p>Владимир Путин очерта бъдещото развитие на военния потенциал на страната с използване на най-модерни технологии  този петък на заседание на Съвета за сигурност на Русия.</p>
      <p>Русия трябва адекватно и точно да прогнозира възможните изменения в международното положение след разпадането на договора за ликвидиране на ракетите със среден и малък обсег и да укрепва своя военен потенциал, смята Путин.</p>
      <p>Развитието на военния потенциал на страната, обаче, трябва да става, като се имат предвид „не чак толкова големите ресурси", които се влагат в изпълнението на тази задача, обяви руският президент.</p>
      <p>https://btvnovinite.bg/svetut/hiljadi-traktori-blokiraha-centar-na-hamburg.html</p>
      <p>Путин е отбелязал, че успешно се реализира държавна програма за въоръжаване, която е позволила да се пристъпи към "кардинално техническо преоборудване на военната организация". Той изтъкна, че делът на съвременното оръжие и техника в армията и флота сега вече надвишава 68 процента, а "някои образци (от новите руски въоръжения) по своите характеристики изпреварват чуждестранните аналози с години напред".</p>
    </article>
  </body>
</html>