<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-europa/gran-bretagna-ferdinando-orlando-lorenzo-costanzo-3120530/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-22T18:37:02+00:00"/>
    <meta property="og:title" content="Gran Bretagna, due italiani condannati a 7 anni e mezzo per violenza"/>
    <meta property="og:description" content="LONDRA  –  I due giovani italiani di 25 e 26 anni già riconosciuti colpevoli a Londra della violenza su una ragazza avvenuta il 26 febbraio 2017 in una discoteca di Soho dovranno scontare sette anni e mezzo di carcere ciascuno.  Nel verdetto emesso il 15 ottobre scorso il giudice della Isleworth Crown Court di Londra si era riservato di rendere nota in seguito la durata del periodo di detenzione, come avviene nel Common Law anglosassone.Igor il Russo trasferito a La Coruna, l’avvocato: “Non è il Charles Manson iberico”Costa del Sol, uomo inglese ucciso davanti alla sua villa: forse omicidio legato alla droga La vicenda risale all’epoca in cui i due, tratteggiati dai media d’oltremanica come figli di “buona famiglia”, frequentavano corsi postlaurea presso università londinesi. Teatro del misfatto, un club di Argyll Street, nel cuore di Soho. Al culmine di una notte brava, l’incontro con la vittima, una ragazza di 23 anni descritta dai testimoni come ormai ubriaca e quasi incapace di reggersi in piedi, quindi impossibilitata…"/>
  </head>
  <body>
    <article>
      <h1>Gran Bretagna, due italiani condannati a 7 anni e mezzo per violenza</h1>
      <address><time datetime="2019-11-22T18:37:02+00:00">22 Nov 2019, 18:37</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/londra_stupro.jpg"/>
        <figcaption>(Foto Ansa)</figcaption>
      </figure>
      <p>LONDRA  –  I <a href="https://www.blitzquotidiano.it/photogallery/londra-giovani-italiani-violenza-3106275/">due giovani italiani di 25 e 26 anni</a> già riconosciuti colpevoli a Londra della violenza su una ragazza avvenuta il 26 febbraio 2017 in una discoteca di Soho dovranno scontare sette anni e mezzo di carcere ciascuno. </p>
      <p>Nel verdetto emesso il 15 ottobre scorso il giudice della Isleworth Crown Court di Londra si era riservato di rendere nota in seguito la durata del periodo di detenzione, come avviene nel Common Law anglosassone.</p>
      <figure>
        <a href="https://www.blitzquotidiano.it/cronaca-europa/igor-il-russo-trasferito-3120703/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-europa/igor-il-russo-trasferito-3120703/">
          <img src="https://static.blitzquotidiano.it/wp/wp-content/uploads/2019/11/igor-russo-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-europa/igor-il-russo-trasferito-3120703/">Igor il Russo trasferito a La Coruna, l’avvocato: “Non è il Charles Manson iberico”</a>
      </h3>
      <figure>
        <a href="https://www.blitzquotidiano.it/cronaca-europa/costa-del-sol-inglese-ucciso-3120668/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-europa/costa-del-sol-inglese-ucciso-3120668/">
          <img src="https://static.blitzquotidiano.it/wp/wp-content/uploads/2019/11/villa-costa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-europa/costa-del-sol-inglese-ucciso-3120668/">Costa del Sol, uomo inglese ucciso davanti alla sua villa: forse omicidio legato alla droga</a>
      </h3>
      <p>La vicenda risale all’epoca in cui i due, tratteggiati dai media d’oltremanica come figli di “buona famiglia”, frequentavano corsi postlaurea presso università londinesi. Teatro del misfatto, un<b> club di Argyll Street,</b> nel cuore di Soho.</p>
      <p>Al culmine di una notte brava, l’incontro con la vittima, una ragazza di 23 anni descritta dai testimoni come ormai ubriaca e quasi incapace di reggersi in piedi, quindi impossibilitata a difendersi o a esprimere liberamente la propria volontà. Una preda, insomma, secondo le indagini di Scotland Yard, che il duo aveva abbordato rapidamente, prima di spostarsi nello stanzino in cui risulta essere stato perpetrato il doppio abuso. Tanto brutale che i due pare siano stati visti uscire un quarto d’ora più tardi sorreggendo dai due lati la ragazza, abbandonata in ultimo in un bagno del locale ferita e semi-incosciente.</p>
      <p>Gli imputati si sono difesi sostenendo di aver avuto rapporti “consensuali”. Mentre la ragazza ha raccontato ben altro: di essersi risvegliata dolorante e intontita, aiutata da una coppia di francesi, e di aver dovuto far ricorso a un ricovero in ospedale, accompagnata quella notte stessa dalla compagna di appartamento, prima di poter mettere nero su bianco la denuncia di fronte alla polizia. Fino al verdetto di colpevolezza emesso il 16 ottobre da un giudice della Isleworth Crown Court di Londra, il quale ha fatto suo il rapporto degli investigatori imputando ai due di aver “approfittato di una <b>vittima vulnerabile”.</b></p>
      <p>Di qui la condanna per violenza sessuale e lesioni gravi. Condanna tradottasi oggi nell’indicazione della pena, secondo la procedura del Common Law anglosassone. Una pena severa, anche per quel <b>video shock</b> – mostrato durante il processo – con i due inchiodati al di fuori del club subito dopo i fatti a darsi il cinque, ad abbracciarsi e a guardare il filmato dell’aggressione che essi stessi non hanno potuto alla fine non riconoscere di aver girato con un telefonino.</p>
      <p>La condanna era stata salutata il mese scorso come un atto di giustizia da Rebecca Woodsford, detective di Scotland Yard incaricata del caso. “I due – aveva commentato Woodsford – avevano calcolato di poter attaccare impunemente una persona vulnerabile, vantarsene e filarsela. Ma hanno fatto male i conti e ora pagheranno il prezzo delle loro azioni”. (Fonte: Ansa) </p>
      <p> </p>
    </article>
  </body>
</html>