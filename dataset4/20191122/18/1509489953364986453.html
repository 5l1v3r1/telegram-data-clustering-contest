<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/superleague/story/655599/olympiakos-h-thesi-toy-pedro-martins-gia-tin-kontra-marinaki-kokkali"/>
    <meta property="og:site_name" content="OnSports"/>
    <meta property="article:published_time" content="2019-11-22T18:44:21+00:00"/>
    <meta property="og:title" content="Ολυμπιακός: Η θέση του Πέδρο Μαρτίνς για την κόντρα Μαρινάκη – Κόκκαλη!"/>
    <meta property="og:description" content="Ο προπονητής του Ολυμπιακού, Πέδρο Μαρτίνς, ρωτήθηκε για τη διαμάχη ανάμεσα σε Βαγγέλη Μαρινάκη και Σωκράτη Κόκκαλη."/>
  </head>
  <body>
    <article>
      <h1>Ολυμπιακός: Η θέση του Πέδρο Μαρτίνς για την κόντρα Μαρινάκη – Κόκκαλη!</h1>
      <address><time datetime="2019-11-22T18:44:21+00:00">22 Nov 2019, 18:44</time> by <a rel="author">Onsports Team</a></address>
      <p>Ο προπονητής του Ολυμπιακού, Πέδρο Μαρτίνς, ρωτήθηκε για τη διαμάχη ανάμεσα σε Βαγγέλη Μαρινάκη και Σωκράτη Κόκκαλη.</p>
      <p>Το θέμα που απασχολεί την επικαιρότητα του Ολυμπιακού το τελευταίο διάστημα, δεν είναι άλλο από τη διαμάχη που έχει ξεσπάσει ανάμεσα στην «ερυθρόλευκη» ΠΑΕ, επί της ουσίας τον Βαγγέλη Μαρινάκη, και τον Σωκράτη Κόκκαλη. Στις καθιερωμένες του δηλώσεις ενόψει του αγώνα με τον Πανιώνιο στη Νέα Σμύρνη, ο Πέδρο Μαρτίνς ρωτήθηκε για το συγκεκριμένο θέμα και είπε την άποψή του.</p>
      <p>Ο Πορτογάλος τεχνικός δεν θέλησε να απαντήσει ξεκάθαρα και αρκέστηκε να πει πως η δουλειά όλων στην ομάδα είναι το ποδόσφαιρο και μόνο αυτό, χωρίς να ασχολούνται με το τι γίνεται έξω από τις τέσσερις γραμμές του γηπέδου. «Η δουλειά μας είναι να ασχολούμαστε με το ποδόσφαιρο, να το χαρούν οι φίλαθλοί μας και δουλειά μας είναι να σταθούμε μόνο στις άμεσες υποχρεώσεις μας», ήταν η χαρακτηριστική του απάντηση στην ερώτηση που του έγινε για το θέμα.</p>
      <p>Όσο για την κατάσταση των διεθνών παικτών στον Ολυμπιακό, ανέφερε: «Όλοι γύρισαν σε καλή κατάσταση. Οι Έλληνες επέστρεψαν την Τρίτη και προπονήθηκαν χωρίς να έχουν συμμετοχή στην Εθνική άρα με λιγότερη κόπωση. Οι Πορτογάλοι επίσης ήρθαν χωρίς συμμετοχή με την εθνική και  ξεκίνησαν μια μέρα μετά. Η περισσότερη κόπωση είναι για τους παίκτες που πήγαν στην Αφρική. Ο Καμαρά αγωνίστηκε για 90 λεπτά, ο Μεριά έπαιξε δύο παιχνίδια για παράδειγμα όμως είναι «θηρίο» στην προπόνηση».</p>
      <p>Σχετικά με τον αγώνα στη Νέα Σμύρνη, είπε: «Τα παιχνίδια σε αυτό το γήπεδο είναι δύσκολα για εμάς. Πέρυσι σκοράραμε στο τελευταίο λεπτό, πρόπερσι νικήσαμε δύσκολα με 4-3. Στόχος είναι να είμαστε σε καλό επίπεδο και αποτελεσματικοί στα τελειώματα των φάσεων. Ο προπονητής του Πανιωνίου έχει προσαρμόσει με πολύ καλό τρόπο τις ιδέες του στη ν ομάδα. Στόχος μας είναι να νικήσουμε άρα θέλουμε να παίξουμε όμορφα, όμως κυρίως επιθυμίας μας είναι η νίκη άρα οφείλουμε να είμαστε αποτελεσματικοί. Υπολογίζουμε και σεβόμαστε τον πανιώνιο. Οφείλουμε να είμαστε σε καλό επίπεδο και προετοιμασμένοι. Έχουμε μελετήσει τον αντίπαλο και θα είμαστε πιστεύω σε καλό επίπεδο».</p>
      <p>Σε ερώτηση για το αν είχε την ευκαιρία να δουλέψει στη διακοπή, απάντησε: «Θα θέλαμε να είχαμε όλους τους παίκτες παρόντες. Δουλέψαμε με 5-6 παιδιά από την ακαδημία όλη την εβδομάδα κάτι που είναι θετικό τόσο για εμάς όσο και για τα παιδιά για να δουλέψουν σε υψηλότερο επίπεδο. Επίσης δείξαμε ιδιαίτερη προσοχή στον Γκιλιέρμε που είναι επιβαρυμένος αλλά και τον Παπαδόπουλο που είχε κάποιες ενοχλήσεις».</p>
      <p>Ενώ για τα οκτώ σερί παιχνίδια σε έναν μήνα, σχολίασε: «Προτεραιότητα για μας είναι ο Πανιώνιος. Είναι το πρώτο από αυτά που πρέπει να δώσουμε. Απαιτεί όλο το σεβασμό και την προσοχή μας. Θα είναι δύσκολο και πρέπει να είμαστε σε υψηλό επίπεδο και αργότερα θα σκεφτούμε το ευρωπαϊκό μας μέλλον. Πρώτος στόχος μας είναι το πρωτάθλημα. Ακολουθεί η Τότεναμ που έχει πλέον νέο προπονητή και ίσως δούμε αρκετές αλλαγές».</p>
      <p>Τέλος, αναφορικά με την κατάσταση των Βαλμπουενά και Γκιλιέρμε, επεσήμανε: «Ο Βαλμπουενά βρίσκεται σε πάρα πολύ καλή κατάσταση. Προστατεύτηκε γιατί είχε επιβαρυνθεί. Του δώσαμε χρόνο και τώρα είναι σε πολύ καλή κατάσταση. Ο Γκιλιέρμε θα είναι απόλυτα έτοιμος μεθαύριο».</p>
    </article>
  </body>
</html>