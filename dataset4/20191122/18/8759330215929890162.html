<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904765/thorup-heeft-al-lessen-getrokken-voor-antwerp-bis-je-moet-mbokani-lam-leggen-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-22T18:07:00+00:00"/>
    <meta property="og:title" content="Thorup: &quot;Zé is er zondag opnieuw bij, maar ze zullen speelstijl niet wijzigen&quot;"/>
    <meta property="og:description" content="KAA Gent ging donderdagavond nog maar onderuit bij Royal Antwerp FC (3-2) en, kijk, zondag staan beide teams al opnieuw tegenover elkaar. Dan wordt het duel in de Ghelamco Arena afgewerkt. Gent-trainer Jess Thorup verkondigde vlak na het eerste duel dat hij de nederlaag zou analyseren. Dat heeft hij nu ook gedaan."/>
  </head>
  <body>
    <article>
      <h1>Thorup: "Zé is er zondag opnieuw bij, maar ze zullen speelstijl niet wijzigen"</h1>
      <address>
        <time datetime="2019-11-22T18:07:00+00:00">22 Nov 2019, 18:07</time>
      </address>
      <p>
        <b>KAA Gent ging donderdagavond nog maar onderuit bij Royal Antwerp FC (3-2) en, kijk, zondag staan beide teams al opnieuw tegenover elkaar. Dan wordt het duel in de Ghelamco Arena afgewerkt. Gent-trainer Jess Thorup verkondigde vlak na het eerste duel dat hij de nederlaag zou analyseren. Dat heeft hij nu ook gedaan.</b>
      </p>
      <p>Bij Het Nieuwsblad geeft Thorup toe dat hetzelfde team twee keer in vier dagen bekampen 'toch iets speciaals' is. Wat heeft de Deen onthouden na de partij op de Bosuil? "Natuurlijk ben je nooit tevreden na een nederlaag, maar we mogen hier ook geen groot drama van maken", aldus Thorup. "We verloren één match in drie maanden en we zullen er nog verliezen. Dus dat is niet het probleem."</p>
      <aside>Lees meer<br/><a href="https://www.voetbalprimeur.be/videos/904721/mbokani-is-held-tegen-kaa-gent-maar-moet-het-bekopen-op-verjaardag.html?itm_source=www.voetbalprimeur.be&amp;itm_medium=highlighted-content">Mbokani is held tegen KAA Gent, maar moet het bekopen op verjaardag</a></aside>
      <p>"Maar het gaat meer over hoe je die match verliest. Je weet dat je tegen Antwerp duels moet winnen en tweede ballen moet veroveren en ook Mbokani moet lam leggen. Dat lukte ons niet", is Thorup duidelijk. <a href="https://www.voetbalprimeur.be/nieuws/904663/antwerp-gent.html?utm_source=doorlink&amp;utm_medium=doorlink&amp;utm_campaign=%2F">Mbokani sloeg twee keer toe</a>. "Ik las vandaag in de kranten veel analyses over de systemen van beide teams, maar we moeten gewoon in de spiegel kijken en beseffen dat we meer duelkracht moesten tonen."</p>
      <p><b>Stelen met de ogen</b><br/>Gent zou nog wat kunnen leren van Antwerp. "Gisteren waren mijn spelers echter vooral toeschouwers", gaat Thorup verder in zijn analyse. "We keken naar de bal, maar waren telkens niet klaar voor de volgende fase. En dat is ook een mentaal verhaal. Antwerp speelt ook mooi voetbal, maar die fighting spirit is wel bijzonder eigen aan hun systeem. Lamkel Zé is er zondag wellicht terug bij maar ze zullen hun speelstijl niet wijzigen. Dat is normaal, ik zou ook niet twijfelen", geeft hij Laszlo Bölöni nog wat advies.</p>
      <aside>Lees meer<br/><a href="https://www.voetbalprimeur.be/nieuws/904751/vadis-krijgt-gelijk-van-gent-ploegmaat-tegen-antwerp-moet-je-je-voet-zetten-.html?itm_source=www.voetbalprimeur.be&amp;itm_medium=highlighted-content">Vadis krijgt gelijk van Gent-ploegmaat: "Tegen Antwerp moet je je voet zetten"</a></aside>
      <p>Door het verlies zag Gent Antwerp naderen tot op één puntje in de stand. Koploper Club Brugge staat vijf punten voor de <i>Buffalo's</i>, met een wedstrijd minder gespeeld. Het duel van donderdag was eigenlijk een uitgestelde wedstrijd uit de zomermaanden, toen zowel Gent en Antwerp clementie kregen van de voetbalbond vanwege hun Europese parcours.</p>
    </article>
  </body>
</html>