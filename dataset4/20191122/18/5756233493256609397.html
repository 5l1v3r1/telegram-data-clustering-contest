<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622810/%D8%A8%DB%8C%D8%A7%D9%86%DB%8C%D9%87-%D9%85%D8%AC%D9%84%D8%B3-%D8%AE%D8%A8%D8%B1%DA%AF%D8%A7%D9%86-%D8%B1%D9%87%D8%A8%D8%B1%DB%8C-%D8%AF%D8%B1%D8%A8%D8%A7%D8%B1%D9%87-%D9%86%D8%A7%D8%A2%D8%B1%D8%A7%D9%85%DB%8C%E2%80%8C%D9%87%D8%A7%DB%8C-%D8%A7%D8%AE%DB%8C%D8%B1-%D8%A2%D9%85%D8%B1%DB%8C%DA%A9%D8%A7-%D8%A7%D8%B3%D8%B1%D8%A7%D8%A6%DB%8C%D9%84-%D8%AD%DA%A9%D8%A7%D9%85-%D8%A2%D9%84%E2%80%8C%D8%B3%D8%B9%D9%88%D8%AF-%D9%88-%D8%B3%D9%84%D8%B7%D9%86%D8%AA%E2%80%8C%D8%B7%D9%84%D8%A8%D8%A7%D9%86-%D8%A7%D8%B2-%D8%A2%D8%B4%D9%88%D8%A8%DA%AF%D8%B1%D8%A7%D9%86-%D8%AD%D9%85%D8%A7%DB%8C%D8%AA-%D9%85%D8%A7%D9%84%DB%8C-%DA%A9%D8%B1%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T18:46:00+00:00"/>
    <meta property="og:title" content="بیانیه مجلس خبرگان رهبری درباره ناآرامی‌های اخیر/ آمریکا، اسرائیل، حکام آل‌سعود و سلطنت‌طلبان از آشوبگران حمایت مالی کردند"/>
    <meta property="og:description" content="مجلس خبرگان رهبری در بیانیه‌ای ضمن محکوم کردن حوادث اخیر، انقلاب اسلامی را تنها انقلابی دانست که یک چلّه‌ی پُرافتخار داشته است."/>
  </head>
  <body>
    <article>
      <h1>بیانیه مجلس خبرگان رهبری درباره ناآرامی‌های اخیر/ آمریکا، اسرائیل، حکام آل‌سعود و سلطنت‌طلبان از آشوبگران حمایت مالی کردند</h1>
      <address>
        <time datetime="2019-11-22T18:46:00+00:00">22 Nov 2019, 18:46</time>
      </address>
      <p>
        <i>مجلس خبرگان رهبری در بیانیه‌ای ضمن محکوم کردن حوادث اخیر، انقلاب اسلامی را تنها انقلابی دانست که یک چلّه‌ی پُرافتخار داشته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در پی حوادث چند روز گذشته مجلس خبرگان رهبری بیانیه ای صادر کرد.</p>
      <p>متن بیانیه به شرح زیر است:</p>
      <p>بسم الله الرحمن الرحیم</p>
      <p>انقلاب اسلامی ایران، از آن روز که با پشتوانه الهی و قدرت مردمی پا به میدان نهاد تا به امروز همواره با چالش‌های گوناگون و دشمنی استکبار جهانی و دشمنان قسم خورده اسلام و مسلمین مواجه بوده و تنها انقلابی است که یک چلّه‌ی پُرافتخار را بدون خیانت به آرمان‌هایش پشت سر نهاده و در برابر همه‌ی وسوسه‌هایی که غیر قابل مقاومت به نظر می‌رسیدند، از کرامت خود و اصالت شعارهایش صیانت کرده و به حول و قوه الهی و حضور مردم در صحنه آن را استمرار خواهد بخشید ان شاءالله.</p>
      <p>در روزهای گذشته شاهد ناآرامی‌ها و آشوب عده‌ای فرصت طلب به بهانه اعتراض به اجرای طرح مدیریت سوخت بودیم که مطالبه به حق مردم و شهروندان شریف کشورمان را به اغتشاش کشانده و با سلب امنیت و آسایش مردم، صحنه های خشونت آمیزی را رقم زدند که به هیچ وجه مورد تأیید مردمی که صرفاً مطالبه رسیدگی مسؤولان به مشکلات اقتصادی و معیشتی خود را داشتند نبود.</p>
      <p>مجلس خبرگان رهبری، ضمن اعلام حمایت از بیانات رهبر معظم انقلاب «مدظله العالی» مبنی بر تأیید مصوبه سران محترم قوا و تأکید معظم له بر مدیریت و نظارت بر اجرای صحیح طرح و کنترل قیمت ها به ویژه در راستای حفظ و تقویت قدرت اقتصادی اقشار آسیب پذیر و قدردانی از موقعیت شناسی و بصیرت مردم عزیز کشورمان که آشوبگری عناصر فتنه گر و فریب خورده را محکوم کرده و اجازه موج سواری دشمنان را ندادند، هرگونه آشوب طلبی و تعرض به اموال عمومی و خصوصی، آتش زدن قرآن و تخریب اماکن مذهبی را به شدت محکوم کرده و ضمن هشدار جدی به آمریکای جنایتکار، اسرائیل خبیث، حکام آل سعود و سلطنت طلبان زبون که با حمایت مالی و غیر مالی از منافقین سرسپرده، به عنوان عوامل بروز آشوب‌های سال‌های اخیر در ایران اسلامی و تسلیت به خانواده قربانیان و حادثه دیدگان بی گناه این حوادث به ویژه شهدای گرانقدر امنیت، بار دیگر از دولت و مجلس شورای اسلامی می خواهد با اجرا و نظارت دقیق بر روند طرح و رفع خلاء های احتمالی، مانع ایجاد مشکلات اقتصادی جدید و گرانی اجناس و اقلام مورد نیاز مردم گردند و از دستگاه‌های امنیتی و قوه قضائیه هم می خواهد با شناسایی، برخورد و محاکمه قاطع با صحنه گردانان و عوامل بروز این اغتشاشات با شدت تمام برخورد کنند.</p>
      <p>والسلام علیکم و رحمة الله و برکاته</p>
      <p>احمد جنتی</p>
      <p>رئیس مجلس خبرگان رهبری</p>
    </article>
  </body>
</html>