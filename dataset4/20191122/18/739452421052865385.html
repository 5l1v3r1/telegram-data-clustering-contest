<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/22/hrbaty-a-liptak-zostavaju-kapitanmi-reprezentacnych-timov/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-22T18:37:37+00:00"/>
    <meta property="og:title" content="Hrbatý a Lipták zostávajú kapitánmi reprezentačných tímov"/>
    <meta property="og:description" content="Slovenské tenisové reprezentačný tímy mužov aj žien povedú v nasledujúcej sezóne rovnakí kapitáni ako doteraz. Dominik Hrbatý zostáva pri daviscupovom družstve a Matej Lipták bude šéfovať lavičke fedcupového tímu. Obaja podpísali v piatok novú zmluvu so Slovenským tenisovým zväzom (STZ). Štyridsaťjedenročný Hrbatý povedie slovenských mužov tretiu sezónu v rade. V..."/>
  </head>
  <body>
    <article>
      <h1>Hrbatý a Lipták zostávajú kapitánmi reprezentačných tímov</h1>
      <address><time datetime="2019-11-22T18:37:37+00:00">22 Nov 2019, 18:37</time> by <a rel="author">SITA</a></address>
      <p>
        <b>Slovenské tenisové reprezentačný tímy mužov aj žien povedú v nasledujúcej sezóne rovnakí kapitáni ako doteraz. Dominik Hrbatý zostáva pri daviscupovom družstve a Matej Lipták bude šéfovať lavičke fedcupového tímu. Obaja podpísali v piatok novú zmluvu so Slovenským tenisovým zväzom (STZ).</b>
      </p>
      <p>Štyridsaťjedenročný Hrbatý povedie slovenských mužov tretiu sezónu v rade. V roku 2020 čaká jeho zverencov kvalifikácia o účasť na záverečnom turnaji Davisovho pohára, ktorý sa uskutoční v španielskom Madride.</p>
      <p>Lipták je kapitánom ženského tímu od roku 2009 a jeho najväčším úspechom je postup do semifinále Svetovej skupiny v roku 2013. Slovenky takisto absolvujú v budúcej sezóne kvalifikáciu o účasť na finálovom turnaji, ktorý privíta v apríli maďarská Budapešť. O miestenku budú bojovať vo februári v domácom prostredí proti Britkám.</p>
    </article>
  </body>
</html>