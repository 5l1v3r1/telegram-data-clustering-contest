<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Troben-ONCE-Madrid-cadaver-venedor_0_2348765278.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T18:09:51+00:00"/>
    <meta property="og:title" content="Troben en un quiosc de l'ONCE el cadàver d'un venedor de cupons que portava deu dies mort"/>
    <meta property="og:description" content="CSIF i CCOO demanen que s'investigui si es tracta d'un accident laboral"/>
  </head>
  <body>
    <article>
      <h1>Troben en un quiosc de l'ONCE el cadàver d'un venedor de cupons que portava deu dies mort</h1>
      <h2>CSIF i CCOO demanen que s'investigui si es tracta d'un accident laboral</h2>
      <address>
        <time datetime="2019-11-22T18:09:51+00:00">22 Nov 2019, 18:09</time>
      </address>
      <p>Els sindicats CSIF i CCOO han presentat una denuncia davant la Inspecció de Treball contra l’ONCE després que es trobés el cadàver d’un venedor de cupons en un dels quioscos de venda a Madrid que, segons van denunciar ahir els mateixos sindicats, duia deu dies morts. La família havia denunciat la seva desaparició el passat 25 d’octubre però el cos no va ser localitzat fins la nit del 4 al 5 de novembre pel servei de neteja de la companyia.</p>
      <p>L’ONCE va assegurar que va col·laborar amb els familiars quan van denunciar la desaparició. L’entitat, però, va afegir que no pot aportar més informació fins que culmini la investigació per aclarir la mort. Fonts policials ja van avançar que es tracta d’un cas de mort natural.<br/>La denúncia dels sindicats s’ha presentat contra el representant legal de la delegació territorial de la companyia a Madrid per vulneració de normes i legislació laboral.</p>
      <p>En l’escrit, es demana que se sancionin les possibles infraccions en què es pugui haver incorregut arran de la mort, ja que retreuen a ONCE que trigués deu dies a localitzar el cadàver. Els sindicats també van denunciar que el quiosc on va ser trobada la víctima no era el seu assignat. “Segons dades de la companyia figurava registrat en un únic punt de venda en una altra localització”, van desrcar els propis sindicats.</p>
      <figure>
        <img src="https://www.ara.cat/2019/06/02/ONCE-contracte-decideix-continuitat-venedor_2244985518_63217150_117x66.jpg"/>
      </figure>
      <p>
        <a href="https://emprenem.ara.cat/creixer/ONCE-contracte-decideix-continuitat-venedor_0_2244975502.html">La cara fosca de l’ONCE</a>
      </p>
      <p><b>Possible accident laboral</b><br/>Davant d’aquesta situació, CSIF i CCOO demanen que l’empresa faci públiques aquestes dades i quines intervencions es van fer per localitzar-lo: si alguna representant de l’ONCE va presentar-se al quiosc i si disposava de la clau. A més, també sol·liciten si s’ha obert una investigació per determinar si es tracta d’un accident de treball i si cal indemnitzar els seus familiars.</p>
      <p>En la denúncia, CSIF també demana a la Inspecció de Treball que, a més de sancionar les infraccions en les quals hagi pogut incórrer la direcció de l’ONCE a Madrid per aquests fets, s’obtingui una informació actualitzada de tots els canvis que es puguin produir pel que fa als llocs de treball, amb punt de venda assignat, horari i dies de descans dels treballadors.</p>
      <p>L’ARA va denunciar fa sis mesos que els venedors estan sotmesos a una forta pressió comercial per assolir els objectius de vendes i mantenir la seva feina</p>
    </article>
  </body>
</html>