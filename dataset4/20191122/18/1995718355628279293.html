<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152777-sudyly-pracivnyka-luckogo-prykordonnogo-zagonu-iakyj-davav-habar-kolegam"/>
    <meta property="og:site_name" content="ВолиньPost"/>
    <meta property="article:published_time" content="2019-11-22T18:40:00+00:00"/>
    <meta property="og:title" content="Судили працівника Луцького прикордонного загону, який давав хабар колегам"/>
    <meta property="og:description" content="Працівник Луцького прикордонного загону надавав своїм колегам хабар, аби допомогти третім особам провезти на територію Польщі 33 ящики цигарок"/>
  </head>
  <body>
    <article>
      <h1>Судили працівника Луцького прикордонного загону, який давав хабар колегам</h1>
      <address>
        <time datetime="2019-11-22T18:40:00+00:00">22 Nov 2019, 18:40</time>
      </address>
      <p>Працівник Луцького прикордонного загону надавав своїм колегам хабар у розмірі майже 17 тисяч гривень, аби допомогти третім особам провезти на територію Польщі 33 ящики цигарок без контролю. За цей злочин чоловік заплатить штраф вісім тисяч п'ятсот гривень.<br/><br/>Про це йдеться у вироку Луцького міськрайонного суду Волинської області, - пишуть <a href="https://www.volynnews.com/news/all/prykordonnyk-lutskoho-zahonu-davav-khabar-koleham-shchob-provezty-do-pol/">Волинські новини</a>.<br/><br/>Під час суду встановили, що обвинувачений, будучи працівником правоохоронного органу, а саме – техніком групи автоматизованих систем управління відділення інспекторів прикордонної служби ВПС «Вичівка» ІІІ категорії (тип Б) Луцького прикордонного загону та згодом техніком 1 групи автоматизованих систем управління відділення зв`язку ВПС «Білолуцьк» ІІ категорії (тип Б) Луганського прикордонного загону, хотів допомогти іншим особам провести через кордон в Республіку Польща ящики з сигаретами, надавши неправомірну вигоду своїм колегам.<br/><br/>Так, реалізовуючи свій злочинний умисел в допомозі іншим особам по переміщенню на територію Республіки Польща 33 ящиків цигарок без огляду, обвинувачений надав своїм колегам – військовим службовим особам ВПС «Рівне» Луцького прикордонного загону молодшому сержанту та прапорщику неправомірну вигоду на загальну суму 16 тисяч 900 гривень.<br/><br/>Сам обвинувачений свою вину не визнав, розповівши суду, що він позичав кошти в своїх колег на весілля, а згодом повернув їх, оскільки воно відклалося. Він зазначив, що кримінальне провадження щодо нього сфабриковане, до того ж на нього тиснули працівники прокуратури та СБУ.<br/><br/>Незважаючи на невизнання вини, вона була доведена зібраними та дослідженими в судовому засіданні доказами, зокрема показами свідків.<br/><br/>Суд визнав його винним та призначив покарання у виді 500 неоподаткованих мінімумів доходів громадян, що становить 8 тисяч 500 гривень.</p>
    </article>
  </body>
</html>