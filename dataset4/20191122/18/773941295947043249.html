<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/handelsblatt-aytoi-einai-oi-xenoi-ependytes-akiniton-stin-ellada-poies-perioches-protimoyn/"/>
    <meta property="og:site_name" content="economico.gr"/>
    <meta property="article:published_time" content="2019-11-22T18:40:39+00:00"/>
    <meta property="og:title" content="Handelsblatt: Αυτοί είναι οι ξένοι επενδυτές ακινήτων στην Ελλάδα - Ποιες περιοχές προτιμούν"/>
    <meta property="og:description" content="Η γερμανική εφημερίδα Handelsblatt, σε δημοσίευμα της κάνει εκτενής αναφορά στην αύξηση των ξένων που αγοράζουν ακίνητα στην Ελλάδα, αλλά και στις περιοχές που αυτοί προτιμούν, τόσο στα νησιά όσο και στην Αττική."/>
  </head>
  <body>
    <article>
      <h1>Handelsblatt: Αυτοί είναι οι ξένοι επενδυτές ακινήτων στην Ελλάδα - Ποιες περιοχές προτιμούν</h1>
      <address><time datetime="2019-11-22T18:40:39+00:00">22 Nov 2019, 18:40</time> by <a rel="author">Ελεάνα Ζαμπάρα</a></address>
      <p>Η γερμανική εφημερίδα<a href="https://economico.gr/?s=Handelsblatt"> Handelsblatt,</a> σε δημοσίευμα της κάνει εκτενής αναφορά στην αύξηση των ξένων που αγοράζουν ακίνητα στην Ελλάδα, αλλά και στις περιοχές που αυτοί προτιμούν, τόσο στα νησιά όσο και στην Αττική.</p>
      <p>Ο τίτλος του δημοσιεύματος της γερμανικής εφημερίδας,για τις επενδύσεις ξένων στην ελληνική αγορά ακινήτων είναι «Μύκονος, όχι Μαγιόρκα». Το πρώτο εξάμηνο του 2019 οι αγορές ακινήτων στην Ελλάδα από ξένους έφτασαν σετα 737 εκατ. ευρώ, έναντι μόλις 306 εκατ. που ήταν προ κρίσης, το 2007, σημειώνει η <b>Handelsblatt</b>, επικαλούμενη στοιχεία της Τράπεζας της Ελλάδας.</p>
      <p>
        <b>Ποιοι ξένοι αγοράζουν ακίνητα στην Ελλάδα</b>
      </p>
      <p>Στην πρώτη θέση των ξένων αγοραστών ακινήτων στην Ελλάδα είναι οι Αμερικανοί, αναφέρει το δημοσίευμα. Ακολουθούν οι Γερμανοί, οι Βρετανοί και οι Ολλανδοί, ενώ στην πέμπτη θέση είναι οι Κινέζοι. «Πρόκειται για μια επιτυχία του προγράμματος “Χρυσή Βίζα” με το οποίο η ελληνική κυβέρνηση προσελκύει επενδυτές από χώρες εκτός ΕΕ», σημειώνει η <b>Handelsblatt</b>.<br/>Η γερμανική εφημερίδα αναφέρει ως παράδειγμα δύο Γερμανούς ευκατάστατους συνταξιούχους, τον Χορστ και την Γκέρτρουντ. Είχαν γνωριστεί πριν από 30 χρόνια στη Ρόδο, τώρα, στα 55 τους, αφήνουν το Μόναχο και επιστρέφουν εκεί όπου ξεκίνησαν όλα. Οι δύο γιατροί αγόρασαν μια βίλα στο νησί, έναντι 450.000 ευρώ, 160 τετραγωνικών μέτρων, με θέα στη θάλασσα και πισίνα. «Για μας είναι σαν να κλείνει ένας κύκλος», λέει η Γκέρτρουντ στη γερμανική εφημερίδα, σύμφωνα με την <a href="https://economico.gr/?s=Deutsche+Welle"><b>Deutsche Welle</b></a>.</p>
      <p>
        <b>Σε ποιες περιοχές αγοράζουν ακίνητα</b>
      </p>
      <p>Οι ξένοι ενδιαφέρονται για ακίνητα κυρίως στα νησιά, όπως η Σαντορίνη, η Μύκονος, η Τήνος και η Ρόδος, αναφέρει η <b>Handelsblatt</b>, επικαλούμενη στατιστική καταγραφή της ελληνικής ιστοσελίδας spitogatos. Ομως, ολοένα και περισσότεροι στρέφουν το ενδιαφέρον τους για ακίνητα στην Αθήνα, στη Γλυφάδα και τη Θεσσαλονίκη.</p>
      <p>Αυτό δείχνει ότι, εκτός από τα εξοχικά για ιδιοκατοίκηση, αυξάνεται η ζήτηση για ένα ακίνητο ως επένδυση, σημειώνει η γερμανική εφημερίδα. «Εδώ οι ιδιοκτήτες μπορούν να αποκομίσουν υψηλό κέρδος με βραχυχρόνιες μισθώσεις μέσα από ηλεκτρονικές πλατφόρμες όπως το Airbnb. Σε κεντρικές αθηναϊκές συνοικίες όπως το Κουκάκι, το Παγκράτι και το Μετς, Κινέζοι επενδυτές έχουν ήδη προβεί σε μαζικές αγορές πολυκατοικιών και ενοικιάζουν σε τουρίστες τα διαμερίσματα. Αυτό είναι εξαιρετικά λυπηρό για τους Έλληνες ενοικιαστές, οι οποίοι εκδιώκονται από παραδοσιακές περιοχές κατοικίας», συνεχίζει η εφημερίδα.</p>
      <p>Παράλληλα, η <b>Handelsblatt</b> σημειώνει ότι η κυβέρνηση, προκειμένου να τονώσει την αγορά ακινήτων, έχει αναστείλει για τρία χρόνια τον ΦΠΑ 24% στην πώληση νέων ακινήτων. Η ρύθμιση ισχύει και για νεόδμητα ακίνητα που κατασκευάστηκαν στην περίοδο της κρίσης αλλά δεν βρήκαν ακόμη αγοραστή.</p>
      <p>Αλλά η <b>Handelsblatt</b> προειδοποιεί ότι «επειδή στην Ελλάδα δεν υπάρχει ακόμη πλήρες κτηματολόγιο, ο αγοραστής θα πρέπει σε κάθε περίπτωση να συμβουλευθεί δικηγόρο ώστε να ξεκαθαρίσει το ιδιοκτησιακό καθεστώς και να αποφευχθούν εκπλήξεις».</p>
      <p>
        <b>Γιατί αυξάνεται το ενδιαφέρον των ξένων</b>
      </p>
      <p>Σε ό,τι αφορά τους λόγους που οδηγούν στην αύξηση του ενδιαφέροντος των ξένων για τα ακίνητα στην Ελλάδα, ο Γιώργος Πετράς, διευθυντικό στέλεχος στην ελληνική θυγατρική της γερμανικής <b>Engel &amp; Völkers,</b> που δραστηριοποιείται στην αγορά ακινήτων, εξέφρασε τη δική του εκτίμηση.</p>
      <p>«Η αυξανόμενη ζήτηση οφείλεται στη μεγάλη ανάπτυξη του τουρισμού, στην ανάκαμψη της οικονομίας και στην πολιτική σταθερότητα μετά τις εκλογές του Ιουλίου. Πριν από λίγα χρόνια κάθε κουβέντα με πιθανούς αγοραστές αφορούσε κυρίως τις ανησυχίες τους για το μέλλον της οικονομίας και την πολιτική σταθερότητα στη χώρα. Το 90% της συζήτησης εστίαζε στην πολιτική και μόνο το 10% στο ίδιο το ακίνητο. Αυτό έχει αλλάξει», ανέφερε χαρακτηριστικά μιλώντας στην <b>Handelsblatt</b>.</p>
    </article>
  </body>
</html>