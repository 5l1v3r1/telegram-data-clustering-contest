<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/ekonomija/poverenica-najavila-preporuku-ministarstvu-trgovine-srbije-da-se-ne-radi-nedeljom/"/>
    <meta property="og:site_name" content="Krstarica"/>
    <meta property="article:published_time" content="2019-11-22T18:40:04+00:00"/>
    <meta property="og:title" content="Poverenica najavila preporuku Ministarstvu trgovine Srbije da se ne radi nedeljom"/>
    <meta property="og:description" content="Poverenica Srbije za zaštitu ravnopravnosti Brankica Janković izjavila je danas da će &quot;Ministarstvu trgovine uputiti preporuku da se ne radi nedeljom&quot;."/>
  </head>
  <body>
    <article>
      <h1>Poverenica najavila preporuku Ministarstvu trgovine Srbije da se ne radi nedeljom</h1>
      <address><time datetime="2019-11-22T18:40:04+00:00">22 Nov 2019, 18:40</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/arh_XGjug_Beta-ztlykpvd93.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Poverenica Srbije za zaštitu ravnopravnosti Brankica Janković izjavila je danas da će „Ministarstvu trgovine uputiti preporuku da se ne radi nedeljom“.</p>
      <p>„Ja iz protesta ne kupujem nedeljom u tržnim centrima. Počeli smo analizu, i to će biti inicijativa ili preporuka jer to je ogroman broj ljudi koji radi nedeljom i ne može da bude sa svojom porodicom“, kazala je Janković na konferenciji „Poslovanje po meri porodica“.</p>
      <p>Taj skup je u Beogradu organizovala „Biznis info grupa“, uz podršku Ministarstva kulture i informisanja Srbije, u saradnji s Unicefom – Srbija.  </p>
      <p>Janković je na sastanku zatražila da se Zakon o finansijskoj podršci porodicama dopuni poreskim podsticajima za kompanije koje brinu o zaposlenima koji imaju porodicu, i odredbom o obaveznom roditeljskom odsustvu za očeve, saopštila je danas pres služba poverenice.</p>
      <p>Poverenica je navela da nije dobijala pritužbe o direktnoj diskriminaciji trudnica, majki i žena uopšte postavljanjem pitanja poslodavca „Da li planirate da ostanete trudni?“, već je rekla da se zaposlene majke žale na niže zarade, lošije radno mesto i nemogućnost napredovanja po završetku porodiljskog odsustva.</p>
      <p>(Beta)</p>
    </article>
  </body>
</html>