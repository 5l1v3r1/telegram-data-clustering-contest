<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/society/noviy-golova-kijivskoji-oda-prokomentuvav-zvinuvachennya-u-zvyazkah-z-kolomoyskim-641810.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T18:00:14+00:00"/>
    <meta property="og:title" content="Новий голова Київської ОДА прокоментував звинувачення у зв’язках з Коломойським"/>
    <meta property="og:description" content="«Те, що пише Лещенко – це повна нісенітниця», - переконує Олексій Чернишов"/>
  </head>
  <body>
    <article>
      <h1>Новий голова Київської ОДА прокоментував звинувачення у зв’язках з Коломойським</h1>
      <address>
        <time datetime="2019-11-22T18:00:14+00:00">22 Nov 2019, 18:00</time>
      </address>
      <h4>«Те, що пише Лещенко – це повна нісенітниця», - переконує Олексій Чернишов</h4>
      <p>Голова Київської обласної державної адміністрації Олексій Чернишов в інтерв’ю <a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Главкому»</a> заявив, що не знайомий з олігархом Ігорем Коломойським.</p>
      <p>«Ні, ми не знайомі, - наголосив Чернишов і додав, - Те, що пише Лещенко – це повна нісенітниця, коментувати це не бачу сенсу».</p>
      <p>Нагадаємо, 21 жовтня народний депутат минулого скликання Сергій Лещенко написав у своєму Telegram, що протекцію новому голові Київської обласної держадміністрації зробив олігарх Ігоря Коломойського.</p>
      <p>Чернишов стверджує, що на роботу до Київщини його запросив перший заступник глави Офісу президента Сергій Трофимов, який відповідає за регіональну політику.</p>
      <p>«Загалом ми пройшли три співбесіди, була ще серія інтерв’ю, і в результаті мені запропонували цю роботу», - говорить голова КОДА.</p>
      <p>Чернишов підтвердив, що проходив співбесіди з главою Офісу президента, прем’єрміністром та президентом.</p>
      <p>«Мене також запросили на засідання уряду, задля погодження моєї кандидатури перед усіма членами Кабміна», - розповів колишній бізнесмен.</p>
      <p>Чернишов не приховує, що «все своє життя провів у бізнесі» і вважає, що «створення й управління підприємствами і структурами доволі корисний досвід і може бути відповідним чином імплементований в державне управління».</p>
      <p>Нагадаємо, 28 жовтня президент Володимир <a href="https://glavcom.ua/kyiv/news/zelenskiy-priznachiv-novim-gubernatorom-kijivshchini-biznesmena-iz-harkova-635848.html">Зеленський призначив головою Київської обласної державно</a>ї адміністрації бізнесмена з Харкова Олексія Чернишова.</p>
      <p>42-річний Чернишов відомий як підприємець та інвестор, зокрема, засновник інвестиційної компанії VI2 Partners. Крім того, раніше його рекомендували 14 професійних і громадських об'єднань в якості кандидата на пост глави Міністерства регіонального розвитку та будівництва України.</p>
      <p>Іншим указом Зеленський звільнив Михайла Бно-Айріяна з цієї посади. «Звільнити Бно-Айріяна Михайла Кареновича з посади голови Київської обласної державної адміністрації згідно з поданою ним заявою», - йдеться в <a href="https://www.president.gov.ua/documents/7762019-30085">документі.</a></p>
      <p>Як повідомлялося, 20 жовтня стало відомо, що чинний глава Київської ОДА <a href="https://glavcom.ua/kyiv/news/golova-kijivskoji-oda-podav-u-vidstavku-633877.html">Михайло Бно-Айріян написав заяву</a> на ім'я президента Володимира Зеленського з проханням підтримати його відставку. Чиновник йде з посади через всього 100 днів після призначення на тлі критики з боку частини правлячої партії.</p>
      <p>Бно-Айріян очолював Київську ОДА з 10 липня 2019 року.</p>
      <blockquote><b>Читайте більше:<br/></b><br/>   •  <b><a href="https://glavcom.ua/kyiv/publications/ya-ne-pomitiv-yak-zarobiv-pershiy-milyon-pershe-intervyu-golovi-kijivskoji-oda-oleksiya-chernishova--641682.html">«Я не помітив, як заробив перший мільйон». Перше інтерв’ю голови Київської ОДА Олексія Чернишова<br/></a></b>    •  <b><a href="https://glavcom.ua/kyiv/publications/bitva-za-kijivshchinu-tinovi-kuratori-ta-pershi-zhertvi-635510.html">Битва за Київщину. Тіньові куратори та перші жертви</a></b></blockquote>
      <related>
        <a href="https://glavcom.ua/kyiv/news/pid-kijevom-nevidomi-v-balaklavah-pobili-ta-pograbuvali-pensioneriv-foto-video-641694.html"/>
        <a href="https://glavcom.ua/kyiv/news/pid-kijevom-dvi-molodici-za-den-obikrali-pyatoh-lyudey--641463.html"/>
        <a href="https://glavcom.ua/kyiv/news/policiya-zatrimala-podatkivcya-kijivshchini-na-habari-u-25-tis-video-641252.html"/>
      </related>
    </article>
  </body>
</html>