<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743104"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T18:06:00+00:00"/>
    <meta property="og:title" content="&quot;หมีขาว&quot;ล้ม&quot;เซิร์บ&quot;ลิ่วตัดเชือกเดวิสคัพ"/>
    <meta property="og:description" content="ขุนพลลูกสักหลาดแดนหมีขาว ฟอร์มเยี่ยม หลังเชือด เซอร์เบีย หวุดหวิด 2-1 คู่ ผ่านเข้าสู่รอบตัดเชือกเทนนิส “เดวิส คัพ ไฟนอลส์' ได้สำเร็จ"/>
  </head>
  <body>
    <article>
      <h1>"หมีขาว"ล้ม"เซิร์บ"ลิ่วตัดเชือกเดวิสคัพ</h1>
      <address>
        <time datetime="2019-11-22T18:06:00+00:00">22 Nov 2019, 18:06</time>
      </address>
      <p>
        <b>ขุนพลลูกสักหลาดแดนหมีขาว ฟอร์มเยี่ยม หลังเชือด เซอร์เบีย หวุดหวิด 2-1 คู่ ผ่านเข้าสู่รอบตัดเชือกเทนนิส “เดวิส คัพ ไฟนอลส์" ได้สำเร็จ</b>
      </p>
      <p>การแข่งขันเทนนิสทีมชายชิงแชมป์โลก “เดวิส คัพ ไฟนอลส์ 2019” ที่สนาม ลา กาฆา มาจิกา กรุงมาดริด ประเทศสเปน เมื่อวันศุกร์ที่ผ่านมา เป็นการดวลแร็กเกตในรอบก่อนรองชนะเลิศ ใช้ระบบชนะ 2 ใน 3 คู่ ระหว่าง รัสเซีย กับ  เซอร์เบีย โดยในประเภทชายเดี่ยวคู่แรก อังเดร รูเบลฟ เก็บแต้มให้รัสเซียขึ้นนำก่อน 1-0 คู่ หลังไล่ทุบ ฟิลิป ครายิโนวิช ของเซอร์เบีย ขาดลอย 2 เซตรวด 6-1, 6-2<br/><br/>อย่างไรก็ตาม ในประเภทชายเดี่ยวคู่ที่ 2 โนวัค ยอโควิช ช่วยให้ทีมลูกสักหลาดเซิร์บตามตีเสมอเป็น 1-1 คู่ได้สำเร็จ หลังสอนเชิง คาเรน คาชานอฟ ของรัสเซีย 2 เซตรวด 6-3, 6-3 ทำให้ต้องไปตัดสินกันในแมตช์สุดท้ายประเภทชายคู่ และก็เป็น คาชานอฟ กับ รูเบลฟ ของรัสเซีย ที่ร่วมแรงร่วมใจกันเอาชนะ ยอโควิช และวิคเตอร์ โทรอิชกี ของ เซอร์เบีย ไปได้อย่างสุดมัน 2-1 เซต 6-4, 4-6, 7-6 (10-8) ทั้งที่โดนแมตช์พอยท์ไปก่อนถึง 3 ครั้ง ทำให้ รัสเซีย เฉือน เซอร์เบีย หวุดหวิด 2-1 คู่ผ่านเข้าสู่รอบรองชนะเลิศไปพบกับ แคนาดา เป็นด่านต่อไป.<br/><br/><b>ภาพ gettyimages</b></p>
    </article>
  </body>
</html>