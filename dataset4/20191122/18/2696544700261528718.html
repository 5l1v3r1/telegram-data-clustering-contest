<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Karacsony_megfosztana_fovarosi_kituntetesetol_a_bicskei_gyermekotthon_molesztalo_igazgatojat"/>
    <meta property="og:site_name" content="HVG.hu"/>
    <meta property="article:published_time" content="2019-11-22T18:11:00+00:00"/>
    <meta property="og:title" content="Karácsony megfosztaná kitüntetésétől a bicskei gyermekotthon elítélt igazgatóját"/>
    <meta property="og:description" content="Vásárhelyi János éveken át molesztálta a rá bízott gyerekeket, amiért jogerősen 8 év fegyházat kapott 2019-ben. Budapest 2015-ben kitüntette őt a Bárczy István díjjal, amit most Karácsony Gergely főpolgármester elvenne tőle a következő testületi ülésre beterjesztett javaslatával - tudta meg a hvg.hu."/>
  </head>
  <body>
    <article>
      <h1>Karácsony megfosztaná kitüntetésétől a bicskei gyermekotthon elítélt igazgatóját</h1>
      <address><time datetime="2019-11-22T18:11:00+00:00">22 Nov 2019, 18:11</time> by <a rel="author">Tóth Richárd</a></address>
      <p>
        <b>Vásárhelyi János éveken át molesztálta a rá bízott gyerekeket, amiért jogerősen 8 év fegyházat kapott 2019-ben. Budapest 2015-ben kitüntette őt a Bárczy István díjjal, amit most Karácsony Gergely főpolgármester elvenne tőle a következő testületi ülésre beterjesztett javaslatával - tudta meg a hvg.hu.</b>
      </p>
      <p>Vásárhelyi János zaklatási botrányát az RTL Klub Házon kívül című műsora robbantotta ki még 2016-ban. Három éve tettek feljelentést a Kossuth Zsuzsa Gyermekotthon volt lakói, mert <a href="http://hvg.hu/itthon/20161006_Szexualisan_zaklathatta_a_kisfiukat_a_bicskei_gyermekotthon_igazgatoja">elmondásuk szerint</a> az intézményvezető éveken át szexuálisan zaklatott több kiskorú fiút is az általa vezetett gyermekotthonban. Az igazgatót 2016 szeptemberének végén a Szociális és Gyermekvédelmi Főigazgatóság <a href="http://hvg.hu/itthon/20161006_Szexualis_zaklatas_Bicske_gyermekotthon_vezetoje_felfuggesztes">felfüggesztette</a> állásából, belső vizsgálatot rendelt el, majd feljelentést tett.</p>
      <p>A rendőrség korábbi közlése szerint azzal gyanúsították a férfit, hogy 2008 és 2016 között a gondozása alatt álló gyerekekkel, hatalmi viszonyával visszaélve "szexuális cselekményt végzett", illetve erre próbálta rábírni őket. 2007 és 2011 között pedig rendszeresen "szexuális abúzusnak tette ki" a gyermekotthonban elhelyezett, 18 évesnél fiatalabbakat, ezzel erkölcsi, érzelmi fejlődésüket veszélyeztette.</p>
      <p>A bíróság elrendelte az igazgató előzetesbe helyezését, és megemlítette, hogy a férfit kettőtől tizenkettő évig terjedő szabadságvesztéssel büntethetik, ha elítélik. Később a tanúkihallgatások, a szakértők meghallgatása és okirat-ismertetés után már <a href="https://hvg.hu/itthon/20181107_bicskei_gyermekotthon_szexualis_zaklatas_per">arról volt szó</a>, hogy akár 22 évet is kaphat az igazgató. A <a href="https://hvg.hu/itthon/20181121_Bicskei_zaklatas_nyolc_evet_kapott_a_gyerekotthon_igazgatoja">bíróság végül</a> nyolc év fegyházra ítélte, és bár az ügyészség a kiszabott büntetések jelentős <a href="https://hvg.hu/itthon/20190401_bicskei_gyermekotthon_volt_igazgato_nevelo_ugyeszseg_sulyosbitas_itelet">súlyosítását indítványozta</a>, nem növelték azt, majd Vásárhelyi <a href="https://hvg.hu/itthon/20190910_Nyolc_evet_kapott_a_bicskei_gyermekotthon_egykori_igazgatoja">2019 szeptemberében</a> jogerősen is 8 év fegyházat kapott.</p>
      <figure>
        <img src="https://img4.hvg.hu/image.aspx?id=30c8e950-f7cd-4405-b9b1-505b72ae977e&amp;view=b2dea50f-cee1-4f6e-b810-034566fbfb2e"/>
        <figcaption>A bicskei gyermekotthon<cite>© kzsgyo.axelero.net</cite></figcaption>
      </figure>
      <p>
        <b>Már nem sokáig Bárczy István-díjas</b>
      </p>
      <p>A jogerős ítélet után Tarlós István korábbi főpolgármester azt ígérte, ha október 13-án marad főpolgármester, kezdeményezni fogja a Fővárosi Közgyűlésben Vásárhelyi Bárczy-díjának visszavonását. Tarlós elbukott, de információink szerint Karácsony Gergely főpolgármester is erre tesz javaslatot.</p>
      <p>A Fővárosi Közgyűlés november 27-i ülésének meghívójában a zárt ülésen tárgyalandó előterjesztések között szerepel egy pont:</p>
      <blockquote>javaslat fővárosi kitüntető díjtól való megfosztásra.</blockquote>
      <p>Ennek előterjesztője Karácsony Gergely.</p>
      <p>Vásárhelyi 2015-ben kapta a Bárczy István-díjat, az akkori <a href="https://budapest.hu/Lapok/2015/barczy-istvan-dijat-adtak-at-a-fovarosi-pedagogusnap-alkalmabol.aspx">tudósítás</a> szerint</p>
      <blockquote>az állami gondoskodásban élők megsegítésében, a gyermekvédelmi szakellátás minőségi átalakításában végzett fáradhatatlan, gyermekközpontú vezetői munkája elismeréseként.</blockquote>
      <p>A 2009-ben alapított díjat 2010-ben adták át először, pedagógusok kapják meg. Egészen pontosan: „a kitüntetés a fővárosban működő közoktatási és gyermekvédelmi intézmények azon munkatársai részére adományozható, akik hosszú éveken át kiemelkedő teljesítményükkel hozzájárultak a jövő generációjának neveléséhez, oktatásához, képzéséhez, és ez által a főváros fejlődéséhez.”</p>
      <p>A Főpolgármesteri Hivatal is megerősítette a hvg.hu értesülését:</p>
      <blockquote>azért kezdeményezik a díj megvonását Vásárhelyitől, mert viselkedésével és a 8 év fegyházbüntetéssel méltatlanná vált rá.</blockquote>
      <figure>
        <img src="https://img4.hvg.hu/image.aspx?id=514f968f-d855-4441-ab78-916d12902fe1&amp;view=b2dea50f-cee1-4f6e-b810-034566fbfb2e"/>
        <figcaption>A megszólaló áldozatok<cite>© RTL Klub</cite></figcaption>
      </figure>
      <p>Korábban <a href="https://hvg.hu/itthon/20190918_Megtarthatja_erdemkeresztjet_a_bicskei_gyermekotthon_jogerosen_elitelt_egykori_igazgatoja">a 168 Óra alapján arról írtunk</a>, hogy Vásárhelyi megtarthatja a Magyar Bronz Érdemkeresztet. A lap kérdésére, tervezik-e visszavonni a kitüntetést, akkor Köztársasági Elnöki Hivatal azt válaszolta:</p>
      <blockquote>az Alaptörvény 9. cikk (4) bekezdés f) pontja, illetve a Magyarország címerének és zászlajának használatáról, valamint állami kitüntetéseiről szóló 2011. évi CCII. törvény alapján a miniszterelnök előterjesztésére a köztársasági elnök adományozza Magyarország állami kitüntetéseit. A hatályos szabályozás alapján állami kitüntetés visszavonására nincs mód.</blockquote>
    </article>
  </body>
</html>