<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2582022/do-uvagi-ternopolan-v-dms-prezentuvali-novi-vimogi-do-foto-na-biometricni-dokumenti"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-22T18:03:00+00:00"/>
    <meta property="og:title" content="До уваги тернополян: в ДМС презентували нові вимоги до фото на біометричні документи"/>
    <meta property="og:description" content="Стало можливим фотографування у головних уборах"/>
  </head>
  <body>
    <article>
      <h1>До уваги тернополян: в ДМС презентували нові вимоги до фото на біометричні документи</h1>
      <address><time datetime="2019-11-22T18:03:00+00:00">22 Nov 2019, 18:03</time> by <a rel="author">Антоніна Албул</a></address>
      <p>
        <i>Нововведення вже вступили в дію і є обов’язковими до виконання у всіх територіальних підрозділах ДМС.</i>
      </p>
      <p>Зокрема, про нові стандарти фотографування на документи, що посвідчують особу, підтверджують громадянство України чи спеціальний статус особи для представників різних віросповідань йдеться у прес-релізі управління комунікацій та електронних сервісів ДМС України.</p>
      <p>Повідомляється, що відтепер фотографування на документи (паспорт громадянина України, паспорт громадянина України для виїзду за кордон, посвідки на тимчасове або постійне проживання) у головному уборі допускається, якщо особа носить головний убір у повсякденному житті за релігійними переконаннями.</p>
      <p>Крім того, стало можливим фотографування у головних уборах, штучних предметах та матеріалах на підставі медичних показань, які підтверджено медичним висновком відповідного закладу охорони здоров’я. Водночас, головні убори не повинні змінювати форми окремих частин обличчя (чоло, вилиці, щоки, підборіддя, очі), закривати обличчя та підборіддя, проходити по контуру лінії росту волосся, закривати вуха та шию.</p>
      <p>До слова, підготовка нових правил здійснювалась у тісній взаємодії із представниками Всеукраїнської ради церков, релігійних організацій та громадськістю, які підтримали позицію МВС та ДМС і узгодили запропоновані нововведення.</p>
      <p>За даними ДМС, нові правила відповідають загальним міжнародним нормам ідентифікації особи і враховують рекомендації Міжнародної організації цивільної авіації (ICAO) Doc 9303.</p>
    </article>
  </body>
</html>