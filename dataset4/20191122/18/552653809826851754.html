<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058146_elkepeszto-a-turelmetlenseg"/>
    <meta property="og:site_name" content="Népszava"/>
    <meta property="article:published_time" content="2019-11-22T18:28:00+00:00"/>
    <meta property="og:title" content="„Elképesztő a türelmetlenség”"/>
    <meta property="og:description" content="Pogátsa Zoltán közgazdász kiemelte: sokan már most Karácsony Gergelyt, az új főpolgármestert szidják – pedig alig telt el néhány hét azóta, hogy megválasztották."/>
  </head>
  <body>
    <article>
      <h1>„Elképesztő a türelmetlenség”</h1>
      <address><time datetime="2019-11-22T18:28:00+00:00">22 Nov 2019, 18:28</time> by <a rel="author" href="https://nepszava.hu/szerzo/cz-g/" target="_blank">Cz. G.</a></address>
      <p>
        <b>Pogátsa Zoltán közgazdász kiemelte: sokan már most Karácsony Gergelyt, az új főpolgármestert szidják – pedig alig telt el néhány hét azóta, hogy megválasztották.</b>
      </p>
      <p>A kormány indokolatlanul szűkítette az önkormányzatok mozgásterét. Erre adott rossz válaszként az ellenzék úgy gondolhatja, hogy annál jobb, minél több szabadsága van az önkormányzatoknak. Miközben például a lakáspolitikában a kerületi önkormányzatok most is túl nagy szabadsággal rendelkeznek – állapította meg Misetics Bálint szociálpolitikus, A Város Mindenkié Csoport aktivistája. Hangsúlyozta, hogy az önkormányzatoknak garanciális, jogként igénybe vehető szolgáltatásokat kellene nyújtaniuk.</p>
      <p>A józsefvárosi Wesley Főiskolán rendezett fórumon a főváros és a kerületek közötti feladatmegosztásról szólva Szatmári Andrea, az Utcajogász képviselője egyenesen kezelhetetlennek minősítette a széttagoltságot. Ladányi János szociológus a rendszerváltás egyik legnagyobb hibájának nevezte, hogy a fővárossal szemben a kerületek a kelleténél nagyobb önállóságot kaptak. A fővárosi önkormányzatnál lényegesen több jogkört kellene hagyni.</p>
      <p>Ladányi szerint súlyos gond, hogy a kerületek nem akarnak szociális bérlakásokat építeni: eddig legalábbis csak a meglévők felújításában gondolkodtak. Márpedig önkormányzati bérlakásokra nem kizárólag a legelesettebbeknek, hanem – többek között – családalapításra készülő fiatal pároknak is szükségük lenne.</p>
      <p>Az eseményre szóló meghívójában Horváth Aladár, a Magyarországi Evangéliumi Testvérközösség roma referense megkésett sikerként könyvelte el, hogy az újonnan megválasztott ellenzéki polgármesterek felfüggesztették a kilakoltatásokat, a lakhatást alapvető emberi jogként ismerik el. A beszélgetést vezető Pogátsa Zoltán közgazdász megjegyezte, hogy tapasztalatai szerint „elképesztő a türelmetlenség”. Sokan már most Karácsony Gergelyt, az új főpolgármestert szidják – pedig alig telt el néhány hét azóta, hogy megválasztották. </p>
    </article>
  </body>
</html>