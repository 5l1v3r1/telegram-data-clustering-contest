<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/hirtvkulfold/washington-szankcioval-sujtotta-az-irani-tavkozlesi-minisztert-2490749"/>
    <meta property="og:site_name" content="hírTV"/>
    <meta property="article:published_time" content="2019-11-22T18:03:00+00:00"/>
    <meta property="og:title" content="Washington szankcióval sújtotta az iráni távközlési minisztert"/>
    <meta property="og:description" content="Washington pénteken szankcióval sújtotta Mohamed-Dzsavád Azari Dzsahromit az iráni internet-szolgáltatás felfüggesztése miatt."/>
  </head>
  <body>
    <article>
      <h1>Washington szankcióval sújtotta az iráni távközlési minisztert</h1>
      <address><time datetime="2019-11-22T18:03:00+00:00">22 Nov 2019, 18:03</time> by <a rel="author">MTI</a></address>
      <h4>Washington pénteken szankcióval sújtotta Mohamed-Dzsavád Azari Dzsahromi iráni távközlési minisztert az iráni internet-szolgáltatás felfüggesztése miatt - jelentette be az amerikai pénzügyminisztérium pénteken.</h4>
      <p>Az elmúlt napokban az üzemanyagárak emelkedése miatt Irán több nagyvárosában kirobbant tüntetések idején az iráni vezetés felfüggesztette az internet-szolgáltatást az országban, s bár szerdán Haszán Róháni iráni elnök bejelentette, hogy sikerült véget vetni a tiltakozásoknak, az internet az ország legnagyobb részén változatlanul nem működik.</p>
      <p>Az amerikai pénzügyminisztérium indoklása szerint a szolgáltatás felfüggesztése "nyomásgyakorlási taktika" volt a kormányzat részéről, és a távközlési miniszternek szerepe volt - mint az amerikai közlemény fogalmaz - "az internet széles körű cenzúrázásában".</p>
      <p>"Az iráni vezetők tudják, hogy a szabad és nyitott internet leleplezi illegitim tevékenységüket, ezért megpróbálják cenzúrázni a hozzáférést az internethez, hogy elfojtsák a rendszerellenes megnyilvánulásokat" - fogalmazott a közleményben Steven Mnuchin amerikai pénzügyminiszter.</p>
      <p>A büntető intézkedések értelmében a szankcióval sújtott személy esetleges amerikai bankszámláját vagy más vagyontárgyait befagyasztják, és nem veheti igénybe az amerikai pénzügyi rendszer szolgáltatásait sem.</p>
      <p>Mike Pompeo amerikai külügyminiszter csütörtökön éjjel a Twitteren arra bíztatta az iráni tüntetőket, hogy küldjenek az Egyesült Államoknak videókat, fotókat és egyéb információkat a velük szembeni fellépésről, ahogyan fogalmazott: "a rezsim elnyomásáról".</p>
      <p>A perzsa és angol nyelven közzétett mikroblog-bejegyzésben Pompeo közölte, hogy ezeket a beküldött információkat az Egyesült Államok nyilvánosságra hozza, és szankciókat foganatosít a visszaéléseket elkövetők ellen.</p>
      <p>MTI</p>
    </article>
  </body>
</html>