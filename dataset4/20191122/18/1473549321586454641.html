<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/eastbourne-pozar-hotelu-claremont-nad-kanalem-la-manche,987482.html"/>
    <meta property="og:site_name" content="TVN24"/>
    <meta property="article:published_time" content="2019-11-22T18:23:54+00:00"/>
    <meta property="og:title" content="XIX-wieczny hotel &quot;pochłonięty przez płomienie&quot;"/>
    <meta property="og:description" content="Pożar wybuchł w piątek rano w XIX-wiecznym hotelu Claremont w brytyjskim mieście Eastbourne nad kanałem La Manche. Budynek jest poważnie zniszczony, ale gości bezpiecznie ewakuowano. Nikt nie odnió..."/>
  </head>
  <body>
    <article>
      <h1>XIX-wieczny hotel "pochłonięty przez płomienie"</h1>
      <address><time datetime="2019-11-22T18:23:54+00:00">22 Nov 2019, 18:23</time> by <a rel="author">akw//rzw</a></address>
      <slideshow>
        <figure>
          <img src="https://r-scale-20.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/7e824a29-5f48-43a3-9b34-22ede6f4e632.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/e306988e-606e-425b-87b4-8c0058a56b88-480p.mp4"/>
          <figcaption>Pożar hotelu w Eastbourne</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/a4b8694b-4d74-4699-8c7a-1d18583a3cf1-480p.mp4"/>
          <figcaption>Pożar hotelu Claremont</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/4beb939a-6278-4305-a8b1-915df327e2fa-480p.mp4" autoplay="" loop=""/>
          <figcaption>Dwie ofiary pożaru w składzie ropy naftowej w Noworosyjsku</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/8f6fcaf6-4fce-4722-af20-25721c3af136-480p.mp4"/>
          <figcaption>Pożar hali firmy recyklinowej</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/fc325655-4301-433b-a8f2-a360e03106d6-480p.mp4"/>
          <figcaption>Mężczyzna zginął w pożarze na pierwszym piętrze</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/39047643-7535-46b3-845f-76f5f839449c-480p.mp4"/>
          <figcaption>Pożar pociągu w Pendżabie w Pakistanie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/3bc614aa-128d-4b72-9263-b87e08642589-480p.mp4"/>
          <figcaption>Nocny pożar zamku Shuri na Okinawie</figcaption>
        </figure>
        <figcaption>Pożar hotelu w Eastbourne<cite>Foto: djdaro187 / Kontakt 24 | Video: djdaro187 / Kontakt 24</cite></figcaption>
      </slideshow>
      <h3>Pożar wybuchł w piątek rano w XIX-wiecznym hotelu Claremont w brytyjskim mieście Eastbourne nad kanałem La Manche. Budynek jest "poważnie zniszczony", ale gości bezpiecznie ewakuowano. Nikt nie odniósł poważnych obrażeń. Nagranie zdarzenia dostaliśmy na Kontakt 24.</h3>
      <p>Początkowo ogień wydobywał się z piwnicy, potem płomienie były widoczne w oknach i na dachu hotelu Claremont w Eastbourne (hrabstwo East Sussex).</p>
      <p>Do akcji gaśniczej przystąpiło 60 strażaków.</p>
      <h3>"Budynek został poważnie zniszczony"</h3>
      <related>
        <a href="https://www.tvn24.pl/pomorze,42/w-pozarze-zginela-matka-i-jej-trzy-corki-aniolki-sciska-za-serce,981062.html"/>
      </related>
      <p>Ewakuacja hotelu, znajdującego się w pobliżu brytyjskiego wybrzeża kanału La Manche, rozpoczęła się około godziny 8.50 czasu lokalnego (7.50 czasu polskiego).</p>
      <p>Goście hotelowi zostali przetransportowani do ratusza, gdzie udostępniono im napoje, posiłki i wsparcie.</p>
      <p>Sześć osób doznało niewielkich obrażeń, jedna z nich została zabrana do szpitala z powodu problemów z oddychaniem.</p>
      <p>- Budynek został poważnie zniszczony, musi zostać zbadany przez ekspertów, którzy ocenią, jaka będzie jego przyszłość - powiedział rzecznik straży pożarnej.</p>
      <p>W związku z pożarem zabezpieczono także stojący po drugiej stronie ulicy hotel The Pier. Mieszkańcom sąsiednich budynków polecono zamknięcie okien i drzwi. Wstrzymano także ruch na pobliskich drogach.</p>
      <h3>Usłyszeli eksplozję</h3>
      <related>
        <a href="https://www.tvn24.pl/wiadomosci-ze-swiata,2/tragiczny-pozar-w-centrum-odessy-co-najmniej-dziewiec-osob-nie-zyje,961791.html"/>
      </related>
      <p>Cytowany przez BBC Simon Palmer, pracownik hotelu The Pier, powiedział, że hotel Claremont został "pochłonięty przez płomienie", a ogień objął trzy czwarte dachu. Dodał, że słyszał także głośną eksplozję, po której sądził, że hotel się zapadnie.</p>
      <p>- Wielu gości, z którymi rozmawiałem, kiedy wybuchł pożar jadło akurat śniadanie, dlatego byli w stanie szybko opuścić budynek - powiedział.</p>
      <p>Goście hotelu, Jenny i Alan Powell z Cheltenham w hrabstwie Gloucestershire, także opowiadali o "potężnej eksplozji". - Myślałam, że jedno z dużych okien zostało wybite, potem zorientowałam się, że sprawa jest poważniejsza. Wszędzie były gruzy - relacjonowała Jenny Powell.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/v/de03beffeed9da5f3639a621bcab5dd4/a4b8694b-4d74-4699-8c7a-1d18583a3cf1/S/000.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Pożar hotelu Claremont<cite>Wideo: ENEX</cite></figcaption>
      </figure>
      <h3>Hotel Claremont</h3>
      <p>Hotel Claremont budowany był pomiędzy 1851 a 1855 rokiem.</p>
      <p>Sheikh Abid Gulzar, który był jego właścicielem przez dziewięć lat do roku 2016, przyznał, że zdarzenie szokuje go i smuci. - Włożyłem wiele pracy w ten hotel. Wydałem niemal milion funtów na remont - opowiadał.</p>
      <p>Nie wiadomo jeszcze, co było przyczyną pożaru.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/de03beffeed9da5f3639a621bcab5dd4/7e807631-edc9-4adf-993e-e50561156681.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Pożar hotelu Claremont w Eastbourne<cite>Źródło: Google Maps</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/trzeci-zatrzymany-w-zwiazku-z-makabrycznym-odkryciem-w-essex,987402.html"/>
        <a href="https://www.tvn24.pl/wiadomosci-ze-swiata,2/najpotezniejsi-beda-wam-mowic-ze-to-niemozliwe-lewica-przedstawila-program,987317.html"/>
        <a href="https://www.tvn24.pl/wiadomosci-ze-swiata,2/byly-szef-szkockiego-rzadu-przed-sadem-14-zarzutow-w-tym-proba-gwaltu,987168.html"/>
        <a href="https://www.tvn24.pl/wiadomosci-ze-swiata,2/syn-elzbiety-ii-rezygnuje-z-pelnienia-obowiazkow-mocno-zaluje-nieprzemyslanej-znajomosci,987009.html"/>
        <a href="https://www.tvn24.pl/wiadomosci-ze-swiata,2/gdy-sie-poruszyl-musial-spiewac-chinski-hymn-opowiedzial-o-torturach-w-chinach,986869.html"/>
      </related>
    </article>
  </body>
</html>