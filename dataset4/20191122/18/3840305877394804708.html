<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/eveniment/zece-persoane-evacuate-bloc-timisoara-dupa-simtit-miros-puternic-insecticid-echipajul-cbrn-306861.html"/>
    <meta property="og:site_name" content="B1 TV"/>
    <meta property="article:published_time" content="2019-11-22T18:47:37+00:00"/>
    <meta property="og:title" content="UPDATE // Timișoara: Locatarii revin în casele lor. Zece persoane fuseseră evacuate dintr-un bloc, după ce au simțit un miros puternic de insecticid"/>
    <meta property="og:description" content="ISU Timiș a evacuat zece persoane dintr-un bloc din Timișoara, după ce locatarii au reclamat un miros puternic de insecticid, transmite g4media.ro.„În acest moment se efectuează evaluarea medicală a..."/>
  </head>
  <body>
    <article>
      <h1>UPDATE // Timișoara: Locatarii revin în casele lor. Zece persoane fuseseră evacuate dintr-un bloc, după ce au simțit un miros puternic de insecticid</h1>
      <address><time datetime="2019-11-22T18:47:37+00:00">22 Nov 2019, 18:47</time> by <a rel="author">Redacția B1.ro</a></address>
      <p>UPDATE // Toate persoanele evacuate revin în casele lor, după ce echipa CBRN a ISU Timiş a verificat întreaga locaţie şi nu a detectat substanţe toxice periculoase, transmite <a href="https://www.agerpres.ro/social/2019/11/22/timis-echipa-cbrn-a-isu-nu-a-detectat-substante-toxice-periculoase-toate-persoanele-evacuate-revin-in-apartamente--407849">Agerpres</a>.</p>
      <p>„Toate forţele de intervenţie se retrag. Au fost evaluaţi medical toţi cei 10 locatari. De asemenea, a fost efectuată detecţia pentru substanţe toxice cu aparatura CBRN din dotarea ISU Timiş pe casa scării şi în toate apartamentele. Nu s-au identificat substanţe toxice periculoase. Nicio persoană nu a fost transportată la spital şi toţi locatarii se întorc în apartamentele lor", a declarat purtătorul de cuvânt al ISU Timiş, Elena Megherea.<br/><br/>ISU Timiș a evacuat zece persoane dintr-un bloc din Timișoara, după ce locatarii au reclamat un miros puternic de insecticid, transmite <a href="https://www.g4media.ro/alerta-la-un-bloc-din-timisoara-isu-a-evacuat-zece-persoane-dintr-un-bloc-unde-era-un-miros-puternic-de-insecticid.html">g4media.ro</a>.<br/><br/>„În acest moment se efectuează evaluarea medicală a persoanelor evacuate și va urma un eventual transport la spital, după caz. S-a ventilat spațiul imobilului cu motoventilatorele din dotare. Au fost anunțate cele două UPU: spitalul județean- pentru adulți și UPU spitalul de copii Louis Țurcanu – pentru copii, în cazul în care se va dispune transportarea persoanelor la spital”, a transmis ISU.<br/><br/>Este vorba despre un bloc de pe strada Inului, nr. 4, care are patru etaje cu un total de 16 apartamente. Echipajele ISU, SMURD și CBRN, dar și o autospecială de stingere, și două echipaje de poliție și-au făcut apariția la fața locului. Specialiștii în detectarea substanțelor chimice n-au descoperit substanțe toxice.<br/><br/>„În urma detecției cu echipajul CBRN nu s-au înregistrat valori de substanțe toxice pe aparatura de detecție. Sunt evacuate un număr de 10 persoane (5 adulți și 5 minori) (…) Apelul a fost efectuat în jurul orei 18:35”, a informat ISU Timiș.</p>
    </article>
  </body>
</html>