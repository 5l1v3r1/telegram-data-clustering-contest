<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/skandal-z-rosiyskim-shpigunom-u-serbiji-shcho-vidomo-novini-svitu-50055189.html"/>
    <meta property="og:site_name" content="НВ"/>
    <meta property="article:published_time" content="2019-11-22T18:11:00+00:00"/>
    <meta property="og:title" content="Шпигунський скандал у Сербії. Особи фігурантів підтвердили, президент країни вигороджує Путіна"/>
    <meta property="og:description" content="У Сербії розгорівся скандал після публікації на невідомому каналі на YouTube відео передачі грошей вербувальником ГРУ РФ Георгієм Клебанов підполковнику Збройних сил Сербії у відставці."/>
  </head>
  <body>
    <article>
      <h1>Шпигунський скандал у Сербії. Особи фігурантів підтвердили, президент країни вигороджує Путіна</h1>
      <h2>У Сербії розгорівся скандал після публікації на невідомому каналі на YouTube відео передачі грошей вербувальником ГРУ РФ Георгієм Клебанов підполковнику Збройних сил Сербії у відставці.</h2>
      <address><time datetime="2019-11-22T18:11:00+00:00">22 Nov 2019, 18:11</time> by <a rel="author">Анастасія Одінцова</a></address>
      <p>При цьому президент країни Олександр Вучич заявив, що, на його думку, президент Росії Володимир Путін про це не знав. НВ розповідає головні факти про скандал.</p>
      <h3>Що було на відео</h3>
      <p>Відео передачі грошей опублікував невідомий користувач YouTube під ніком Kdjuey Lskduf 17 листопада. На його каналі, крім цього відео, більше нічого немає. Посилання на відео він також розмістив на акаунті у Twitter під ніком kdjuey. Акаунт був створений у листопаді, і до цього у ньому не було жодного твіту. Слідом за твітом із посиланням він опублікував ще кілька твітів, у яких зазначив акаунти десятків світових та європейських ЗМІ та незалежних розслідувачів.</p>
      <p>«Росіяни корумпують Сербію. На цьому відео офіцер Головного військового розвідувального управління (ГРУ) Росії полковник Георгій Вікторович Клебан, який платить своєму сербському агенту, який є високопоставленим сербським чиновником. Клебан працює в посольстві Росії в Белграді. Ось що з нами роблять російські "друзі"», - сказано у підписі до відео.</p>
      <p>На відео зафіксовано зустріч двох чоловіків. В одного з них в руках білий пакет. Вони разом п'ють пиво в пабі Чорна вівця (розташований на березі Дунаю в Белграді - ред.), після чого один чоловік передає іншому білий пакет.</p>
      <p>Пізніше на парковці він отримує від нього натомість інший пакет - червоний, вміст якого невідомий.</p>
      <p>Показано також, як чоловік, який отримав білий пакет, сидячи в автомобілі, дістає з цього пакета конверт із грошима та перераховує їх.</p>
      <p>На відео видно лише обличчя чоловіка, якого користувач, що опублікував відео, називає Георгієм Клебанов. Обличчя другого чоловіка розмите. Відеозапис зроблений з кількох ракурсів.</p>
      <h3>Підтвердження особи Георгія Клебана</h3>
      <p>Наступного дня після появи відео, 18 листопада, Христо Грозєв, який співпрацює з групою розслідувачів Bellingcat, заявив, що йому вдалося підтвердити, що у відео фігурує саме Георгій Клебан. За словами Грозєва, йому вдалося це за допомогою програми розпізнавання облич на платформі Microsoft Azure: він порівняв обличчя на ролику із записами офіційних заходів у Сербії, в яких брав участь Клебан як помічник військового аташе посольства Росії в Сербії.</p>
      <p>Аналогічну заяву зробила сербська газета <a href="https://www.blic.rs/vesti/svet/tri-godine-bio-u-beogradu-ruski-spijun-sa-snimka-ucestvovao-na-dogadaju-ministarstva/nfbrzz5">Blic</a>. Вона опублікувала кілька відеозаписів і фотографій з Клебаном.</p>
      <p>20 листопада сербське державне інформагентство Tanjug повідомило, що Агентство інформаційної безпеки Сербії (BIA) <a href="https://nv.ua/ukr/world/geopolitics/shpigunskiy-skandal-v-serbiji-rosiya-video-50054709.html">підтвердило достовірність відео і особу Клебана</a>, який передає пакет з грошима сербському агенту.</p>
      <p>За даними журналістів <a href="https://www.svoboda.org/a/30284990.html">Радіо Свобода</a>, Георгій Клебан займав посаду помічника військового аташе посольства Росії в Сербії до червня 2019 року, а згадка про нього як про співробітника посольства на <a href="https://web.archive.org/web/20160315205818/http:/www.ambasadarusije.rs/ru/voennii-attase">сайті</a> дипломатичної установи вперше з'явилася в березні 2016 року. Зараз згадки про Георгія Клебана з сайту посольства видалені.</p>
      <p>Журналісти також стверджують, що Клебан, імовірно, залишив Сербію у червні 2019 року, можливо, не з власної волі. Вони посилаються на коментар сина Клебана в Instagram, який у відповідь на запитання одного зі своїх сербських друзів про те, коли він повернеться в Белград, відповідає «імовірно, ніколи».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/028/017/big/9af3bb1da4717eae2b07ff29676a2ab5.png&amp;stamp=20191122193208&amp;q=85&amp;output=jpg&amp;bg=white"/>
        <figcaption>Скріншот листування сина Георгія Клебана в Instagram / Фото: svoboda.org</figcaption>
      </figure>
      <p>Останнє відео сина Клебана на його сторінці в Instagram, зняте в Белграді, датується 14 червня, зазначають журналісти.</p>
      <h3>Офіційні заяви Сербії та Росії</h3>
      <p>20 листопада прем'єр-міністр Сербії Ана Брнабич заявила, що президент Сербії Олександр Вучич розпорядився провести розслідування після оприлюднення відео.</p>
      <p>21 листопада офіційний представник МЗС РФ <a href="https://nv.ua/ukr/world/geopolitics/rosiyskiy-shpigun-v-serbiji-zayava-mzs-rosiji-50054938.html">Марія Захарова заявила, що відео є провокацією</a> перед запланованими на 4 грудня переговорами президента Росії Володимира Путіна і президента Сербії Олександра Вучича.</p>
      <p>«Очевидно, що завдання, яке стояло перед авторами цього відео, - це провокативні дії, це спроба налаштувати людей відповідним чином перед цілою низкою переговорів, зустрічей та візитів», - стверджує Захарова.</p>
      <p>Прес-секретар президента РФ Дмитро Пєсков <a href="https://ria.ru/20191121/1561394266.html">заявив</a>, що у Кремлі «не знають, що це за інцидент, і тут ще потрібно розібратися». Він також висловив упевненість в тому, що «відносини між Росією та Сербією носять настільки особливий характер, партнерський, братський, союзницький характер, що ніщо не може на цей характер вплинути».</p>
      <p>Тим часом сербські ЗМІ <a href="https://www.b92.net/info/vesti/index.php?yyyy=2019&amp;mm=11&amp;dd=20&amp;nav_category=11&amp;nav_id=1619819">повідомили</a>, що за добу президент Вучич кілька разів зустрічався з міністром оборони Сербії Олександром Вуліним і головою Агентства військової безпеки Сербії Джуро Йованичем.</p>
      <p>Олександр Вулін назвав публікацію відео спробою «дистанціювати Сербію від її політики військового нейтралітету».</p>
      <p>Представник Агентства інформаційної безпеки Сербії підтвердила ЗМІ, що їм відомо, що було предметом угоди між Клебаном та його сербським агентом.</p>
      <p>21 листопада після засідання Ради національної безпеки президент Вучич заявив журналістам, що сербські спецслужби задокументували й інші контакти Клебана з сербськими військовими, під час яких той передавав їм гроші. Він не став називати ім'я громадянина Сербії, який фігурує на скандальному відео, назвавши лише його ініціали З.К. а також зазначивши, що це підполковник Збройних сил Сербії у відставці. Крім того, президент Сербії назвав точну дату зйомки - 24 грудня 2018 року.</p>
      <p>При цьому Вучич наголосив, що Сербія, як і раніше, дотримується дружніх відносин з Росією і висловив думку, що президент РФ <a href="https://nv.ua/ukr/world/geopolitics/rosiyskiy-rozvidnik-u-serbiji-reakciya-prezidenta-novini-svitu-50055053.html">Володимир Путін не знав про дії ГРУ на території Сербії</a>.</p>
      <p>Президент Сербії також повідомив, що попросив у Росії пояснень. «Я поставив російським друзям і послу (Росії Олександру) Боцану-Харченку одне питання: "Чому?" Не бачу в цьому ніякої логіки», - сказав він ЗМІ.</p>
    </article>
  </body>
</html>