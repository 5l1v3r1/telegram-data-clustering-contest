<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426286/to-diaxroniko-ypaithrio-moyseio-toy-mwloy-twn-mylwn-sto-toyristiko-limani-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T18:15:01+00:00"/>
    <meta property="og:title" content="Το διαχρονικό υπαίθριο μουσείο του Μώλου των Μύλων στο τουριστικό λιμάνι της Ρόδου"/>
    <meta property="og:description" content="Στο λιμάνι της Πόλης της Ρόδου, κομβικό σημείο των πανάρχαιων θαλάσσιων δρόμων της Ανατολικής Μεσογείου, μπορεί κανείς να διακρίνει εντυπωσιακά υπολείμματα της διαχρονικής εξέλιξης των μνημειακών κατασκευών ιδιαίτερα στους τρείς Μώλους των Μύλων, του Naillac και του Αγίου Νικολάου."/>
  </head>
  <body>
    <article>
      <h1>Το διαχρονικό υπαίθριο μουσείο του Μώλου των Μύλων στο τουριστικό λιμάνι της Ρόδου</h1>
      <address>
        <time datetime="2019-11-22T18:15:01+00:00">22 Nov 2019, 18:15</time>
      </address>
      <p>
        <b>Στο λιμάνι της Πόλης της Ρόδου, κομβικό σημείο των πανάρχαιων θαλάσσιων δρόμων της Ανατολικής Μεσογείου, μπορεί κανείς να διακρίνει εντυπωσιακά υπολείμματα της διαχρονικής εξέλιξης των μνημειακών κατασκευών ιδιαίτερα στους τρείς Μώλους των Μύλων, του Naillac και του Αγίου Νικολάου.</b>
      </p>
      <p>Η Ημερίδα διοργανώνεται από το Υπουργείο Πολιτισμού και Αθλητισμού- Εφορεία Αρχαιοτήτων Δωδεκανήσου και Υπηρεσία Νεωτέρων Μνημείων και Τεχνικών Έργων και αφορά την παρουσίαση του προγράμματος που ολοκληρώθηκε στο πλαίσιο της πανελλαδικής εκπαιδευτικής δράσης του Ευρωπαϊκού Έτους Πολιτιστικής Κληρονομιάς 2018 και συγκεκριμένα των ψηφιακών εφαρμογών εκπαιδευτικής περιήγησης στο μεσαιωνικό λιμάνι της πόλης της Ρόδου:</p>
      <p>• Εφαρμογή εικονικής περιήγησης για smartphones με επαυξημένη πραγματικότητα για την παρουσίαση γραφικών αναπαραστάσεων της περιοχής των κεντρικών λιμανιών και των τριών μώλων της πόλης της Ρόδου. Η εφαρμογή αυτή έχει λάβει υπόψη την πανοραμική θέαση των μνημειακών χώρων από τους επιβάτες κρουαζιέρας και αναμένεται να είναι πολύτιμη για όλους τους επαγγελματίες της πολιτιστικής κληρονομιάς και τα ΑΜΕΑ που δεν είναι δυνατόν να έχουν πρόσβαση σε όλους τους χώρους του μνημειακού συνόλου.</p>
      <p>Η πρόσβαση στην εφαρμογή Rhodes Harbour Virtual Tour γίνεται μέσω smartphone (Android και IOS).</p>
      <p>• Ψηφιακό εκπαιδευτικό παιχνίδι για παιδιά και ενήλικες που προβάλλει διάφορες πτυχές της ιστορίας του μεσαιωνικού λιμανιού και καθοδηγεί τον προβληματισμό για τη διαχείρισή του με τρόπο διαδραστικό και ελκυστικό για τους μη ειδικούς.</p>
      <p>Πρόσβαση στο παιχνίδι στο http: //puzzlegame.rhodiancoders.gr</p>
      <p>Κύριοι στόχοι της ημερίδας είναι:</p>
      <p>• Η ευρύτερη δημοσιοποίηση των μέχρι σήμερα επιτευγμάτων των Υπηρεσιών του Υπουργείου Πολιτισμού στους τομείς της αρχαιολογικής έρευνας, της προστασίας και της ανάδειξης των μνημείων όλων των ιστορικών περιόδων στους τρείς μώλους των μεσαιωνικών λιμανιών και ιδιαίτερα στον εκτεταμένο μνημειακό και αρχαιολογικό χώρο του μώλου των Μύλων.</p>
      <p>• Η ενίσχυση της προοπτικής μελλοντικής συνέχισης των έργων, με όραμα τη δημιουργία ενός διαχρονικού υπαίθριου μουσείου.</p>
      <p>• Η αξιοποίηση των νέων τεχνολογιών για τη διαχρονική, διεπιστημονική και διατοπική προσέγγιση του εξαιρετικού αυτού δείγματος παγκόσμιας πολιτιστικής κληρονομιάς, που αντιπροσωπεύουν η πόλη και οι οχυρώσεις της Ρόδου.</p>
      <p>Για την αξιοποίηση των αποτελεσμάτων της εκπαιδευτικής δράσης ψηφιακής περιήγησης είναι ιδιαίτερα σημαντική και επιθυμητή η ενεργή συμμετοχή τόσο παιδιών και νέων, όσο και επαγγελματιών πολιτιστικής κληρονομιάς, ιδιαίτερα των ξεναγών και των απασχολούμενων με τον τουρισμό κρουαζιέρας που είναι άρρηκτα συνδεδεμένος με το υπό αναβάθμιση μνημειακό σύνολο του μώλου των Μύλων.</p>
      <p><b>Ρόδος, Σάββατο 23 Νοεμβρίου 2019<br/>10:00 – 14:00</b><br/>Ελεύθερη επίσκεψη του κοινού στο Φρούριο του Αγίου Νικολάου, τον Μώλο του Naillac και τον Μώλο των Μύλων και παροχή ενημερωτικού υλικού πρόσβασης στις ψηφιακές εφαρμογές</p>
      <p><b>20:00</b><br/>Κεντρική εκδήλωση στο Κατάλυμα της Ισπανίας στην οδό Ιπποτών.</p>
    </article>
  </body>
</html>