<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/svet/region/170612/uhapsen-clan-ozloglasenog-barskog-klana"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T18:28:00+00:00"/>
    <meta property="og:title" content="Uhapšen član ozloglašenog barskog klana"/>
    <meta property="og:description" content="Podgorička policija uhapsila je 21. novembra na Zabjelu pripadnika barske kriminalne grupe Marka Gojčevića (30), saopšteno je iz Uprave policije."/>
  </head>
  <body>
    <article>
      <h1>Uhapšen član ozloglašenog barskog klana</h1>
      <h2>Podgorička policija uhapsila je 21. novembra na Zabjelu pripadnika barske kriminalne grupe Marka Gojčevića (30), saopšteno je iz Uprave policije.</h2>
      <address><time datetime="2019-11-22T18:28:00+00:00">22 Nov 2019, 18:28</time> by <a rel="author">CDM</a></address>
      <p>Kod njega je pronađen pištolj u ilegalnom posedu sa uklonjenim fabričkim brojem i metkom u cevi.</p>
      <p>Policija je blokirala Zabjelo, pa je i pretresla tzv. štek stanove i druge prostorije koje Marko koristi na tri lokacije u Podgorici kao i u Tuzima.</p>
      <p>- Pretresom ovih lokacija policija je pronašla municiju, dva punjača ručnih radio stanica, zaštitni prsluk, pancir, dva mobilna telefona sa visokim stepenom kripto zaštite koji se koriste za enkriptovanu komunikaciju, pasoš na ime druge osobe za koji se opravdano sumnja da je zloupotrebljivan u cilju sprovođenja kriminalnih aktivnosti, kao i novac u iznosu od oko 5.000 eura - navode iz policije.</p>
      <p>Oni će, kako ističu, nastaviti sa sprovođenjem intenzivnih proaktivnih istražnih aktivnosti u odnosu na sve članove organizovanih kriminalnih grupa.</p>
      <p>Da podsetimo, Marko Gojčević poznat je u kriminalnom miljeu u Crnoj Gori. On je bio osumnjičen za pokušaj ubistva Edmonda Mustafe. Hapšen je više puta, a pripadao je klanu Baranina Armina Muše Osmanagića, ubijenog septembra 2014. godine.</p>
      <related>
        <h4>Pročitajte još:</h4>
        <a href="http://republika.rs/svet/region/165323/VIDEO-Deco-fuj-skola-fuj-sport-samo-DROGIRAJTE-Ovo-KOKAIN-karata"/>
        <a href="http://republika.rs/svet/region/165393/Filmska-pljacka-Otac-sin-motoru-pred-policijom-izveli-razbojnistvo-Dubrovniku-otisli-Igalo-rucak"/>
        <a href="http://republika.rs/svet/region/165589/Velika-akcija-Podgorici-Hapsenje-pripadnika-kriminalne-grupe"/>
        <a href="http://republika.rs/svet/region/166610/Budva-ima-svog-Bastaca-Trazio-kako-rusio-zgradu"/>
      </related>
    </article>
  </body>
</html>