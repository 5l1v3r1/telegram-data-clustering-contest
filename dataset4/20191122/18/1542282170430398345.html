<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/22/fatihdonmez-nees-geotrisistis-tourkias-stin-anatoliki-mesiogio"/>
    <meta property="og:site_name" content="euronews"/>
    <meta property="article:published_time" content="2019-11-22T18:38:03+00:00"/>
    <meta property="og:title" content="Φατίχ Ντονμέζ: Nέες γεωτρήσεις της Τουρκίας στην ανατολική Μεσόγειο"/>
    <meta property="og:description" content="Τι δήλωσε ο υπουργός Ενέργειας της Τουρκίας"/>
  </head>
  <body>
    <article>
      <h1>Φατίχ Ντονμέζ: Nέες γεωτρήσεις της Τουρκίας στην ανατολική Μεσόγειο</h1>
      <address><time datetime="2019-11-22T18:38:03+00:00">22 Nov 2019, 18:38</time> by <a rel="author">euronews </a></address>
      <p>Τις προθέσεις της Αγκύρας σχετικά με τις γεωτρήσεις στην ανατολική Μεσόγειο παρουσίασε ο υπουργός Ενέργειας της Τουρκίας. Μιλώντας στην επιτροπή σχεδιασμού και προϋπολογισμού του τουρκικού κοινοβουλίου σχετικά με τα σχέδια προϋπολογισμού του υπουργείου για το 2020, ο Φατίχ Ντονμέζ ανακοίνωσε την συνέχιση των γεωτρήσεων.</p>
      <p>Όπως είπε χαρακτηριστικά, σύμφωνα με την Daily Sabah στόχος της κυβέρνησης είναι νέες γεωτρήσεις στην περιοχή μέσα στο 2020. Οπως σημειώνεται, η Τουρκία, ως εγγυήτρια δύναμη για την "Τουρκική Δημοκρατία της Βόρειας Κύπρου" (ΤΔΒΚ), διεξάγει επί του παρόντος δραστηριότητες εξερεύνησης υδρογονανθράκων στην Ανατολική Μεσόγειο με δύο πλοία γεώτρησης, το Fatih και το Yavuz, μαζί με τα σεισμογραφικά πλοία Oruc Reis και Barbaros Hayrettin Pasa στην ίδια περιοχή.</p>
      <p>Ο Τούρκος υπουργός Ενέργειας δήλωσε ότι αρκετές εκθέσεις διεθνώς αναγνωρισμένων οργανισμών εκτιμούν ότι η λεκάνη της ανατολικής Μεσογείου διαθέτει σημαντικά αποθέματα φυσικού αερίου και η Τουρκία με βάση τα δικαιώματα που της παρέχει το διεθνές δίκαιο έχει προχωρήσει στις σχετικές ενέργειες.</p>
      <p>Ο Φατίχ Ντονμέζ διαβεβαίωσε την τουρκική εθνοσυνέλευση ότι η Τουρκία μαζί με το ψευδοκράτος, χωρίς να παραχωρήσει κανένα από τα νόμιμα δικαιώματά τους, θα συνεχίσουν τις περιεκτικές και σε βάθος χρόνου έρευνες και γεωτρήσεις στην περιοχή της ανατολικής Μεσογείου.</p>
      <p>Υπογράμμισε επίσης ότι η Τουρκία έχει αποκτήσει πλέον την ικανότητα να συγκεντρώνει στοιχεία, διεξάγοντας τρισδιάστατες σεισμικές έρευνες στη θάλασσα, και να διεξάγει γεωτρήσεις με βάσει δικές της, εθνικές μεθόδους.</p>
      <p>Ο Τούρκος υπουργός Ενέργειας επισήμανε ότι τα ερευνητικά πλοία Μπαρμπαρός Χαϊρεντίν Πασά και Ορούτς Ρέις έχουν πραγματοποιήσει λεπτομερείς σεισμικές έρευνες. «Μέχρι σήμερα έχουμε συγκεντρώσει στοιχεία σε μία έκταση 37 χιλιάδων τετραγωνικών χιλιομέτρων στην ανατολική Μεσόγειο. Σύντομα θα έχουμε τη δυνατότητα διεξαγωγής γεώτρησης με αποκλειστικά δικά μας μέσα», τόνισε.</p>
      <p>Ο Φατίχ Ντονμέζ υπενθύμισε ότι στην ανατολική Μεσόγειο επιχειρούν ήδη δύο τουρκικά πλωτά γεωτρύπανα ικανά να φτάσουν σε μεγάλα βάθη και ότι ο Πορθητής άρχισε τις δραστηριότητές του στη Μεσόγειο στις 30 Οκτωβρίου 2018 και έχει πραγματοποιήσει ήδη δύο γεωτρήσεις ενώ διεξάγεται και τρίτη στα ανοιχτά των Κατεχομένων στο τεμάχιο Αμμόχωστος-1.</p>
      <p>Παράλληλα με τον Πορθητή, ο Φατίχ Ντονμέζ δήλωσε ότι το δεύτερο πλωτό γεωτρύπανο Γιαβούζ τώρα προχωρά και σε δεύτερη γεώτρηση. Σύμφωνα με τον Τούρκο υπουργό Ενέργειας, «το Γιαβούζ αυτή τη στιγμή συνεχίζει τη δεύτερη γεώτρησή του στην περιοχή Μόρφου-1. Στην περιοχή Karpaz-1, σημαντικό μέρος της γεώτρησης πραγματοποιήθηκε με δικά μας μέσα, αλλά και τη συνδρομή παράλληλα και ξένων εταιρειών. Απώτερος στόχος μας είναι να συνεχίσουμε τις γεωτρήσεις μας βασιζόμενοι σε εγχώρια μέσα, χωρίς την παροχή υπηρεσιών από ξένες εταιρείες», δήλωσε ενώ αναπτύσσοντας τη στρατηγική για την επόμενη χρονιά είπε ότι θα γίνουν 5 νέες γεωτρήσεις.</p>
      <p>«Τα στοιχεία που συλλέγονται από τα πλοία μας για τη γεωλογία των περιοχών θα ρίξουν φως και στις μελλοντικές μας έρευνες. Η στρατηγική μας είναι με τα γεωτρύπανά μας να προχωρήσουμε το 2020 σε 5 νέες γεωτρήσεις για εξόρυξη πετρελαίου και φυσικού αερίου».</p>
      <p>Ο Φατίχ Ντονμέζ επανέλαβε ότι η θέση της Τουρκίας στο θέμα αυτό είναι οι υδρογονάνθρακες της ανατολική Μεσογείου να αποτελέσουν πηγή ειρήνης και σταθερότητας κι όχι έντασης.</p>
    </article>
  </body>
</html>