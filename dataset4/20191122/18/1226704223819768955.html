<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/zahranicie/pocas-protestov-v-kolumbii-zahynuli-tra/431763-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T18:01:00+00:00"/>
    <meta property="og:title" content="Počas protestov v Kolumbii zahynuli traja ľudia"/>
    <meta property="og:description" content="Demonštranti vyjadrovali nesúhlas s údajnými plánmi vlády zvýšiť vek odchodu do dôchodku a znížiť minimálnu mzdu pre mladých ľudí."/>
  </head>
  <body>
    <article>
      <h1>Počas protestov v Kolumbii zahynuli traja ľudia</h1>
      <h2>Demonštranti vyjadrovali nesúhlas s údajnými plánmi vlády zvýšiť vek odchodu do dôchodku a znížiť minimálnu mzdu pre mladých ľudí.</h2>
      <address><time datetime="2019-11-22T18:01:00+00:00">22 Nov 2019, 18:01</time> by <a rel="author">TASR</a></address>
      <p>Bogota 22. novembra (TASR) - Najmenej traja ľudia prišli o život počas tohtotýždňových masových protivládnych protestov v Kolumbii. Oznámilo to v piatok kolumbijské ministerstvo obrany.</p>
      <p>Celoštátne protesty zachvátili Kolumbiu vo štvrtok a v menšom meradle pokračovali aj počas piatka. Informovala o tom agentúra DPA.</p>
      <p><i>"Úrady v posledných hodinách potvrdili úmrtie dvoch osôb v meste Buenaventura a jednu v meste Candelaria ,"</i> povedal minister obrany Carlos Holmes Trujillo, ktorého vyjadrenia priniesol na svojej webovej stránke denník El Comercio. Buenaventura i Candelaria ležia na juhovýchode krajiny. Úrady obidva prípady vyšetrujú.</p>
      <p>Státisíce ľudí vyšli vo štvrtok do ulíc na 150 miestach krajiny vrátane hlavného mesta Bogota. Demonštranti vyjadrovali nesúhlas s údajnými plánmi vlády zvýšiť vek odchodu do dôchodku a znížiť minimálnu mzdu pre mladých ľudí. Takisto žiadajú viac financií na podporu vzdelávania a skoncovanie s korupciou. Niektoré z prevažne pokojných demonštrácií prerástli do prejavov násilia.</p>
      <p>Približne 150 príslušníkov bezpečnostných zložiek a 122 civilistov utrpelo počas protestov zranenia. Zatknutých bolo 98 ľudí. Prezident Ivan Duque odsúdil vandalizmus sprevádzajúci demonštrácie a pripísal ho na vrub kriminálnym živlom. Polícia stále monitoruje situáciu v 35 mestách, kde existujú obavy z obnovenia násilia.</p>
      <p>Vláda sa podľa DPA obáva, že by Kolumbia mohla zažiť podobné násilie, k akému došlo v poslednej dobe v Bolívii, Čile a Ekvádore.</p>
    </article>
  </body>
</html>