<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/hledaci-pokladu-britanie-soud-vezeni-rozhodnuti_1911221803_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T18:03:00+00:00"/>
    <meta property="og:title" content="Mohli mít statisíce liber, ale míří za mříže. Britský soud uložil vysoké tresty za zatajený nález pokladu"/>
    <meta property="og:description" content="Dvojice hledačů pokladů našla v roce 2015 na poli ve střední Anglii pomocí hledaček kovů anglosaské šperky a mince staré 1 100 let. Nález nenahlásili úřadům, jak jim ukládá zákon."/>
  </head>
  <body>
    <article>
      <h1>Mohli mít statisíce liber, ale míří za mříže. Britský soud uložil vysoké tresty za zatajený nález pokladu</h1>
      <address><time datetime="2019-11-22T18:03:00+00:00">22 Nov 2019, 18:03</time> by <a rel="author">ČTK</a></address>
      <p>
        <b>Vysoké tresty uložil v pátek britský soud dvěma amatérským hledačům pokladů. Layton Davies a George Powell objevili v roce 2015 ve střední Anglii vzácný poklad, nález ale zatajili a rozhodli se jej zpeněžit. Powella kvůli tomu poslal soud na deset let a Daviese na 8, 5 roku za mříže, informovala agentura AP.</b>
      </p>
      <p>Dvojice našla v roce 2015 na poli ve střední Anglii pomocí hledaček kovů anglosaské šperky a mince staré 1 100 let. Nález ale nenahlásili úřadům, jak jim ukládá zákon, ale rozhodli se jej rozprodat.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/mince-poklad-celivo-benesovsko-senior_1903071745_ako"/>
      </related>
      <p>Část nálezu se jim možná zpeněžit podařilo, zbytek uschovali neznámo kam. Na fotografiích nalezených na mobilním telefonu jednoho z odsouzených je vidět několik set vzácných předmětů, do současnosti se ale pachatelům podařilo zabavit jen 31 mincí a několik šperků.</p>
      <p>Podle odborníků měly zlaté a stříbrné šperky a mince hodnotu mezi 3 a 12 miliony liber (89 milionů až 356 milionů korun). Historická hodnota pokladu je podle nich ale nevyčíslitelná. Nález totiž mohl podat svědectví o období, kdy Anglosasové bojovali s Vikingy o nadvládu nad Anglií.</p>
      <p>Soud v pátek 51 letému Daviesovi a 38 letému Powellovi vyčetl, že neokradli jen majitele pozemku, na kterém se poklad našel, ale i britskou veřejnost. Poklad totiž podle něj patřil celému národu.</p>
      <p>Soudce Nicholas Cartwright připomněl, že britské zákony jsou štědré a nálezců pokladů přiznávají odměnu ve výši třetiny až poloviny tržní hodnoty nalezených předmětů. „Každý jste si mohl přijít nejméně na půl milionu liber,“ řekl soudce odsouzeným. „Chtěli jste ale víc,“ dodal před vynesením vysokých trestů.</p>
      <related>
        <h4>Související články</h4>
        <a href="https://www.irozhlas.cz/veda-technologie/historie/mallorca_1907180817_haf"/>
        <a href="https://www.irozhlas.cz/kultura/vytvarne-umeni/notre-dame-katedrala-pariz-francie_1904161245_pj"/>
        <a href="https://www.irozhlas.cz/zpravy-domov/jiretin-pod-jedlovou-decin-usti-nad-labem-kostel-schranka-poklad_1902271030_gol"/>
        <a href="https://www.irozhlas.cz/zpravy-domov/plzensko-vrazda-soud-vypoved_1911211522_tzr"/>
      </related>
    </article>
  </body>
</html>