<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/slatina/orban-despre-schimbarea-prefectiilor-sa-nu-nicio-emotie-vom-schimba-1_5dd81a305163ec42714bd3f6/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T18:13:36+00:00"/>
    <meta property="og:title" content="Orban despre schimbarea prefecţilor: „Să nu aibă nicio emoţie, îi vom schimba. Cine nu-şi face treaba, să-şi facă bagajele“"/>
    <meta property="og:description" content="Prezent în oraşul Balş, pentru o vizită pe şantierul drumului expres Craiova-|Piteşti, premierul României a vorbit despre schimbarea prefecţilor şi a subprefecţilor, lămurind când urmează să se întâmple această mişcare."/>
  </head>
  <body>
    <article>
      <h1>Orban despre schimbarea prefecţilor: „Să nu aibă nicio emoţie, îi vom schimba. Cine nu-şi face treaba, să-şi facă bagajele“</h1>
      <address><time datetime="2019-11-22T18:13:36+00:00">22 Nov 2019, 18:13</time> by <a rel="author">Alina Mitran</a></address>
      <h4>Prezent în oraşul Balş, pentru o vizită pe şantierul drumului expres Craiova-|Piteşti, premierul României a vorbit despre schimbarea prefecţilor şi a subprefecţilor, lămurind când urmează să se întâmple această mişcare.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/slatina/cand-vor-termina-lucrarile-drumul-expres-craiova-pitesti-orban-daca-continuat-guvernarea-fost-gata-2011-2012-1_5dd8066b5163ec42714b4348/index.html"/>
      </related>
      <p>Scrutinul de duminică, 24 noiembrie, cel mai probabil va fi ultima acţiune organizată de prefecţii şi subprefecţii care au rezistat în funcţie după căderea guvernului Dăncilă. Premierul Ludovic Orban a anunţat că se vor face în curând schimbări şi a explicat şi de ce nu a fost schimbată „garda“ înainte de turul II al alegerilor prezidenţiale.</p>
      <p>„Să nu aibă nicio emoţie, îi vom schimba. N-am vrut să-i schimbăm ca să nu zică cumva că vrem să afectăm procesul electoral, ei erau pregătiţi pentru procesul electoral şi i-am lăsat să îndeplinească atribuţiile astfel încât să fie alegeri corecte, să nu fie niciun fel de probleme. Sigur, în orice guvern prefectul este reprezentantul în teritoriu. Orice guvern are dreptul de a-şi alege propriii reprezentanţi în teritoriu“, a spus Orban. </p>
      <p>Premierul a menţionat că se va trece şi la evaluarea directorilor instituţiilor din judeţe, subordonate ministerelor, chiar a celor care au fost numiţi în baza promovării unui concurs pe post.<br/>„Cine nu-şi face treaba, poate să-şi facă bagajele. Să nu-şi imagineze cineva că dacă a câştigat un concurs trucat pe vremea PSD-ului mă poate împiedica ceva să-l schimb din funcţie, dacă nu e bun şi dacă nu-şi face treaba. Astea sunt vise, nu…“, a declarat Orban. </p>
      <p>
        <b>„La mulţi trebuie să le evaluăm activitatea şi din trecut, c-au făcut atâtea prostii la comandă politică“</b>
      </p>
      <p>Aceşti directori ar urma să fie evaluaţi după activitate, în mod obiectiv. „După ce trebuie să realizeze şi după măsura în care îşi îndeplinesc obiectivele care le sunt stabilite. La mulţi trebuie să le evaluăm activitatea şi din trecut, c-au făcut atâtea prostii la comandă politică încât deja ar fi trebuit să-şi facă bagajele singuri.<br/>E vorba de mulţi. S-a schimbat atitudinea. Toată lumea trebuie să-nţeleagă că un om care girează o funcţie publică trebuie să fie în slujba contribuabilului, în slujba plătitorului de taxe, în slujba cetăţeanului român, trebuie să-şi îndeplinească toate obiectivele care-i sunt stabilite, şi în mod evident să şi le îndeplinească oferiod servicii de calitate, prompte, către cetăeni, simplu, nu e nimic complicat“, a mai spus Orban.</p>
      <hr/>
    </article>
  </body>
</html>