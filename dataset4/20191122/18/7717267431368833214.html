<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/charizi-zoi-me-dorea-organon-12chronos-pou-emine-egkefalika-nekros"/>
    <meta property="og:site_name" content="Voria.gr"/>
    <meta property="article:published_time" content="2019-11-22T18:42:00+00:00"/>
    <meta property="og:title" content="ΧΑΡΙΖΕΙ ΖΩΗ ΜΕ ΔΩΡΕΑ ΟΡΓΑΝΩΝ 12ΧΡΟΝΟΣ ΠΟΥ ΕΜΕΙΝΕ ΕΓΚΕΦΑΛΙΚΑ ΝΕΚΡΟΣ"/>
    <meta property="og:description" content="Οι γονείς του αποφάσισαν να μεταμοσχευθούν και οι κερατοειδείς, προκειμένου κάποιο άλλο παιδάκι να δει μέσα από τα μάτια του μικρού τους αγοριού"/>
  </head>
  <body>
    <article>
      <h1>ΧΑΡΙΖΕΙ ΖΩΗ ΜΕ ΔΩΡΕΑ ΟΡΓΑΝΩΝ 12ΧΡΟΝΟΣ ΠΟΥ ΕΜΕΙΝΕ ΕΓΚΕΦΑΛΙΚΑ ΝΕΚΡΟΣ</h1>
      <h2>Οι γονείς του αποφάσισαν να μεταμοσχευθούν και οι κερατοειδείς, προκειμένου κάποιο άλλο παιδάκι να δει μέσα από τα μάτια του μικρού τους αγοριού</h2>
      <address><time datetime="2019-11-22T18:42:00+00:00">22 Nov 2019, 18:42</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p><b>Εγκεφαλικά νεκρός</b> είναι ο 12χρονος από την Γαστούνη, που έδωσε «μάχη» στο νοσοκομείο του Ρίου για να κρατηθεί στη ζωή μετά από πτώση. Ωστόσο οι γονείς του πήραν τη γενναία απόφαση να χαρίσουν ζωή, δωρίζοντας τα όργανά του.</p>
      <p>Όπως δήλωσε στην ιστοσελίδα thebest.gr ο διευθυντής της ΜΕΘ Παίδων<b>, Ανδρέας Ηλιάδης,</b> το άτυχο αγόρι έπεσε το περασμένο Σάββατο από ύψος περίπου 10 μέτρων σε σπίτι στη Γαστούνη. Ο 12χρονος βρισκόταν σε ακάλυπτο χώρο του σπιτιού και κάτω από αδιευκρίνιστες ακόμη συνθήκες, φέρεται να πάτησε πάνω σε πλεξιγκλάς, το οποίο υποχώρησε, με αποτέλεσμα το παιδί να βρεθεί στο κενό τραυματισμένο. Αμέσως μετά ο 12χρονος διακομίστηκε στο νοσοκομείο Αμαλιάδας και από εκεί μεταφέρθηκε στο Πανεπιστημιακό Νοσοκομείο της Πάτρας.</p>
      <p>Σήμερα το πρωί έγιναν όλα τα ιατρικά τεστ, ενώ ακολούθησε μία μεγάλη συζήτηση των θεραπόντων ιατρών με τους γονείς του, οι οποίοι πήραν την απόφαση<b> να δωρίσουν τα όργανα του παιδιού</b>. Μέχρι το βράδυ, το σώμα του 12χρονου θα υποστηρίζεται μηχανικά, ενώ αν όλα πάνε καλά, όπως είπε ο διευθυντής της ΜΕΘ Παίδων, μετά τα μεσάνυχτα θα φτάσουν στο Ρίο γιατροί από το εξωτερικό και την υπόλοιπη Ελλάδα,<b> προκειμένου να προχωρήσει η διαδικασία αφαίρεσης των οργάνων.</b></p>
      <p>Ο κ. Ηλιάδης είπε χαρακτηριστικά μιλώντας στην ιστοσελίδα: «Ο μικρός Σταύρος θα δωρίσει την καρδιά του, το ήπαρ, τα νεφρά κι άλλα όργανα, προκειμένου να δώσει χαρά, ελπίδα και την ευκαιρία σε άλλα παιδιά να ζήσουν και να πραγματοποιήσουν τα όνειρα τους. Οι γονείς του αποφάσισαν να μεταμοσχευθούν και οι κερατοειδείς, προκειμένου κάποιο άλλο παιδάκι να δει μέσα από τα μάτια του μικρού τους αγοριού. Ο Σταύρος ήταν ένα παιδί που πάντα ήθελε να βοηθάει. Ένας πρωταθλητής του καράτε που θα βοηθήσει ακόμα και τώρα αφού θα χαρίσει ζωή, μέσα από τον θάνατο του».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/anakinononte-i-nei-diikites-ton-nosokomion-thessalonikis"/>
        <a href="https://www.voria.gr/article/kriti-21chronos-echase-tessera-dachtila-se-michani-tou-kima"/>
        <a href="https://www.voria.gr/article/se-kaki-katastasi-ta-gallika-nosokomia"/>
        <a href="https://www.voria.gr/article/iperpsifistike-to-nomoschedio-gia-tin-efthanasia-sti-nea-zilandia"/>
        <a href="https://www.voria.gr/article/tin-paratasi-simvaseon-gia-tis-katharistries-exetazi-to-ip-igias"/>
        <a href="https://www.voria.gr/article/kikilias-apospasis-ke-metataxis-apodinamosan-ta-nosokomia"/>
      </related>
    </article>
  </body>
</html>