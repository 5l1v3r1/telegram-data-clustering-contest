<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/slatina/banii-pndl-s-au-terminat-premierul-orban-foarte-constructori-punctul-pleca-1_5dd829355163ec42714c32f0/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T18:35:55+00:00"/>
    <meta property="og:title" content="Banii pentru PNDL s-au epuizat. Premierul Orban: „Foarte mulţi constructori sunt pe punctul de a pleca“"/>
    <meta property="og:description" content="Primăriile au probleme cu plata salariilor, iar constructorii ţipă după bani, este tabloul ilustrat de premierul Ludovic Orban, care a vorbit, cu ocazia unei vizite în judeţul Olt,  despre facturi neplătite de o valoare uriaşă."/>
  </head>
  <body>
    <article>
      <h1>Banii pentru PNDL s-au epuizat. Premierul Orban: „Foarte mulţi constructori sunt pe punctul de a pleca“</h1>
      <address><time datetime="2019-11-22T18:35:55+00:00">22 Nov 2019, 18:35</time> by <a rel="author">Alina Mitran</a></address>
      <h4>Primăriile au probleme cu plata salariilor, iar constructorii ţipă după bani, este tabloul ilustrat de premierul Ludovic Orban, care a vorbit, cu ocazia unei vizite în judeţul Olt,  despre facturi neplătite de o valoare uriaşă.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/slatina/orban-despre-schimbarea-prefectiilor-sa-nu-nicio-emotie-vom-schimba-1_5dd81a305163ec42714bd3f6/index.html"/>
        <a href="https://adevarul.ro/economie/stiri-economice/orban-cresterea-salariului-minim-depinde-negocierile-sindicatele-patronatele-stabili-formula-calcul-1_5dd7b7365163ec427148c3cd/index.html"/>
      </related>
      <p>Programul Naţional de Dezvoltare Locală, care a permis în ţară deschiderea a mii de şantiere cu banii repartizaţi direct de la Bucureşti, ar fi la acest moment fără un leu, dar cu mari restanţe către constructori. Premierul Ludovic Orban a declarat, în cadrul unei vizite efectuate în oraşul Balş din judeţul Olt,  că facturile neplătite se ridică la acest moment la 5 miliarde lei, în condiţiile în care fondurile destinate programului s-au epuizat.</p>
      <p>„Pe PNDL de luni de zile nu s-a mai făcut nicio plată, s-au acumulat facturi sau situaţii de lucrări care trebuie plătite de peste 5 miliarde RON şi foarte mulţi constructori sunt pe punctul de a pleca pentru că nu şi-au încasat banii. Să ştiţi că PSD a lăsat PNDL-ul fără niciun fel de bani. Fără niciun leu. Pracatic, noi trebuie, la rectificarea bugetară, să completăm fondurile pentru Ministerul Dezvoltării astfel încât să putem să plătim toate lucrările care au fost efecuate până acum pe PNDL“, a declarat premierul.</p>
      <p>Peste 20% din primării ar fi, de asemenea, într-o situaţie foarte grea din punct de vedere financiar. „La nivelul comunelor n-am făcut o evaluare, dar cel puţin pe oraşe sunt 43 de primării care nu au bani pentru a încheia exerciţiul financiar făcând toate plăţile pentru cheltuielile de funcţionare. Probabil comunele sunt  mai multe. Estimarea noastră e că un număr de cel puţin 20% din localităţi nu au veniturile necesare şi din păcate au început să afecteze drepturile cetăţenilor. Că guvernul le-a pasat responsabilitatea cheltuielilor sociale, dar în schimb nu le-a alocat şi resursele financiare necesare pentru a plăti indemnizaţiile pentru persoanele cu dizabilităţi, salariile asistenţilor personali. Deja sunt afectate persoane vulnerabile care practic trăiesc, îşi asigură subzistenţa din aceste venituri“, a mai spus premierul.</p>
      <hr/>
    </article>
  </body>
</html>