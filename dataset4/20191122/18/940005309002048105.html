<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/international/captura-uriasa-de-droguri-flakka-subtanta-din-cauza-careia-un-tanar-a-ajuns-sa-devoreze-un-cadavru.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T18:47:00+00:00"/>
    <meta property="og:title" content="Captură uriaşă de droguri &quot;flakka&quot;, substanţa din cauza căreia un tânăr a ajuns să devoreze un cadavru"/>
    <meta property="og:description" content="Poliţia rusă a anunţat confiscarea a peste două tone de alpha-PVP sau „săruri de baie”, un puternic drog de sinteză devastator care a apărut în ultimii ani şi este cunoscut pentru efectele sale halucinogene."/>
  </head>
  <body>
    <article>
      <h1>Captură uriaşă de droguri "flakka", substanţa din cauza căreia un tânăr a ajuns să devoreze un cadavru</h1>
      <h2>Poliţia rusă a anunţat confiscarea a peste două tone de alpha-PVP sau „săruri de baie”, un puternic drog de sinteză devastator care a apărut în ultimii ani şi este cunoscut pentru efectele sale halucinogene.</h2>
      <address>
        <time datetime="2019-11-22T18:47:00+00:00">22 Nov 2019, 18:47</time>
      </address>
      <p>Captura a fost efectuată în timpul unei percheziţii la un laborator clandestin din regiunea Tosno, la 65 km de Sankt Petersburg, a indicat într-un comunicat Irina Volk, purtătoare de cuvânt a Ministerului de Interne rus.</p>
      <p>Aproape 5,8 tone din acelaşi produs semifinit au fost descoperite la faţa locului, a adăugat sursa citată. Valoarea totală estimată a drogului este de şapte miliarde de ruble (100 de milioane de euro).</p>
      <p>Trei persoane au fost arestate în cursul operaţiunii. De asemenea, poliţia rusă a confiscat echipamente pentru fabricarea de droguri, precum şi două camioane şi un stivuitor.</p>
      <p>Cunoscut şi sub numele de ''flakka'', alpha-PVP este un drog ieftin, similar chimic cu sărurile de baie şi poate provoca hipertensiune, tahicardie şi halucinaţii.</p>
      <p>Popularizată în anii 2010, alpha-PVP este una dintre noile substanţe de sinteză a căror vânzare a explodat pe ''dark web'', reţelele clandestine de pe Internet.</p>
      <p>Acest stupefiant a ajuns pe primele pagini ale ziarelor în 2016, când un student american aflat sub influenţa ''unor săruri de baie'' a fost arestat de poliţie în timp ce smulgea cu dinţii faţa unui cadavru.</p>
      <p>În Rusia, cea mai mare piaţă de droguri de pe ''dark web'' este o platformă numita Hydra care, potrivit unei anchete a site-ului de informaţii Lenta, are peste 800.000 de utilizatori.</p>
      <p>La jumătatea lunii noiembrie, serviciile de informaţii ruse FSB au anunţat dezmembrarea unei reţele de vânzare de droguri pe Internet în zece regiuni ale capitalei Moscova şi confiscarea de stupefiante în valoare de 650 de milioane de ruble (9 milioane de euro), inclusiv alpha-PVP.</p>
      <p>Având în vedere amploarea fenomenului, Ministerul de Interne rus a anunţat crearea în 2020 a unei unităţi speciale pentru combaterea vânzării de droguri pe internet.</p>
      <p>Potrivit ministerului, două milioane de ruşi au consumat în mod constant produse stupefiante ilegale, în 2017.</p>
      <figure>
        <iframe src="https://www.youtube.com/embed/FiuQrr8MLfk" width="560" height="315" data-service="Youtube" scrolling="no"/>
      </figure>
      <p>Sursa: Agerpres</p>
    </article>
  </body>
</html>