<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/22/minecraft-earth-zostalo-juz-lacznie-pobrane-25-miliona-razy.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-22T18:20:00+00:00"/>
    <meta property="og:title" content="Minecraft Earth zostało już łącznie pobrane 2,5 miliona razy"/>
    <meta property="og:description" content="Choć to wciąż nie jest wynik Pokemon GO, studio Mojang może być zadowolone."/>
  </head>
  <body>
    <article>
      <h1>Minecraft Earth zostało już łącznie pobrane 2,5 miliona razy</h1>
      <h2>Choć to wciąż nie jest wynik Pokemon GO, studio Mojang może być zadowolone.</h2>
      <address><time datetime="2019-11-22T18:20:00+00:00">22 Nov 2019, 18:20</time> by <a rel="author">Maria Wawrzyniak</a></address>
      <p>W poprzednim tygodniu <a href="https://www.gram.pl/news/2019/11/14/minecraft-earth-trafil-do-wczesnego-dostepu-w-wybranych-krajach.shtml">pisaliśmy</a> o zapowiedzianej w maju <b>grze mobilnej <i>Minecraft Earth</i></b>, która wówczas opuściła fazę zamkniętych tekstów i znalazła się we wczesnym dostępie. Tytuł jest jednym z projektów, które zostały przygotowane z okazji dziesięciolecia kultowego <i>Minecrafta</i>. Jak wiecie, lub też nie, <b><i>Minecraft Earth</i> jest grą wykorzystującą technologię rzeczywistości rozszerzonej (AR)</b> i teoretycznie możemy ją uznać za konkurencję dla <i>Pokemon GO</i>. Zamknięta beta wystartowała 16 lipca, początkowo będąc dostępna jedynie na urządzeniach z systemami iOS w Londynie oraz Seattle. Niedługo potem udostępniono ją również w Meksyku (mieście), Tokio i w Sztokholmie.</p>
      <figure>
        <img src="https://img6.gram.pl/mcla20191122181817738ella.jpg"/>
      </figure>
      <p>W październiku <i>Minecraft Earth</i> mogli przetestować gracze z Nowej Zelandii oraz Islandii, a ostatecznie <b>12 listopada produkcja zadebiutowała wreszcie w całych Stanach Zjednoczonych, zarówno na iOS, jak i Androida</b>. Zgodnie z najnowszymi informacjami, które podaje między innymi serwis <a href="https://sensortower.com/blog/minecraft-earth-first-week-downloads">Sensor Tower</a> oraz <a href="https://www.windowscentral.com/minecraft-earth-has-been-downloaded-around-25-million-times">Windows Central</a>, <b>w pierwszym tygodniu aplikacja została pobrana 1,4 miliona razy w App Store oraz Google Play. Do tej pory łączna liczba pobrań wynosi 2,5 miliona.</b> Pamiętajmy jednak, że gra jest na etapie wczesnego dostępu, dlatego grafika, którą zamieścili dziennikarze Sensor Tower nie jest do końca fair – <i>Pokemon GO</i> jest bowiem na rynku już od jakiegoś czasu. <b><i>Minecraft Earth</i> ma duże szanse na sukces po swojej oficjalnej premierze, która została zaplanowana dopiero na 2020 rok.</b> Zwłaszcza, jeśli weźmiemy pod uwagę wyniki oryginalnej wersji <i>Minecrafta</i>, która <a href="https://www.gram.pl/news/2019/11/12/prawie-pol-miliarda-utworzonych-kont-w-minecrafcie-na-calym-swiecie.shtml">może się pochwalić</a> największą społecznością graczy na świecie. Zainteresowani grą mobilną od studia Mojang mogą o niej więcej poczytać między innymi <a href="https://www.gram.pl/news/2019/11/14/minecraft-earth-trafil-do-wczesnego-dostepu-w-wybranych-krajach.shtml">tutaj</a>. <b>Na ten moment nie wiemy jednak, kiedy <i>Minecraft Earth</i> pojawi się w Polsce.</b></p>
      <figure>
        <img src="https://img6.gram.pl/fibk20191122181812093fimy.jpg"/>
      </figure>
      <ul>
        <li>
          <a href="https://www.minecraft.net/en-us/earth">Oficjalna strona internetowa gry <i>Minecraft Earth</i></a>
        </li>
        <li>
          <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
        </li>
      </ul>
    </article>
  </body>
</html>