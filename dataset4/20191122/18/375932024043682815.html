<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/meg-tobb-munkavallalot-var-horvatorszag-1886406/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T18:19:00+00:00"/>
    <meta property="og:title" content="Még több munkavállalót vár Horvátország"/>
    <meta property="og:description" content="Az építőipar, a turizmus és a vendéglátóipar ágazataiban a legnagyobb a munkaerőhiány."/>
  </head>
  <body>
    <article>
      <h1>Még több munkavállalót vár Horvátország</h1>
      <address><time datetime="2019-11-22T18:19:00+00:00">22 Nov 2019, 18:19</time> by <a rel="author">MTI</a></address>
      <p>A horvát kormány pénteki ülésén 68 ezer 100-ról 103 ezer 470-re növelte a nem uniós országokból érkező külföldi munkavállalók részére rendelkezésre álló kvótát – közölte a helyi sajtó.</p>
      <p>Josip Aladrovic munka- és nyugdíjügyi miniszter elmondta: idén 25 ezer munkavállalási engedélyt már meghosszabbítottak, és további 78 ezer 470 új engedélyt adnak ki 2020-ra.</p>
      <p>A legtöbb engedély az építőiparra, a turizmusra és a vendéglátóiparra vonatkozik, mert ezekben az ágazatokban a legnagyobb a munkaerőhiány.</p>
      <ul>
        <li>Az építőiparban 33 300,</li>
        <li>a turizmusban és a vendéglátóiparban 18 370,</li>
        <li>a közlekedési szférában 2904, az élelmiszeriparban 1410,</li>
        <li>a mezőgazdaságban és erdészetben 1380 új engedélyt adtak ki.</li>
      </ul>
      <figure>
        <img src="https://www.vg.hu/wp-content/uploads/2018/07/075arriensdailylif170723npGpO-e1561106873880.jpg"/>
        <figcaption>Fotó: AFP</figcaption>
      </figure>
      <p>Lehetőség van továbbá 12 000 idénymunkás foglalkoztatására is a turizmusban és a vendéglátóiparban, valamint 770-re a mezőgazdaságban.</p>
      <p>A tárcavezető hozzátette: a kvóták átmeneti időszakra vonatkoznak, addig lesznek érvényben, amíg a parlament el nem fogadja azt a törvényt, amelyben teljesen eltörlik a kvótákat. Az új törvény szerint abban esetben lehet majd csak külföldi állampolgárokat foglalkoztatni, ha az adott munkahelyre nem találnak hazai munkavállalót.</p>
      <p>A horvát idegenforgalom a bruttó hazai termék (GDP) 20 százalékát teszi ki. A horvát munkáltatók 2018 óta sürgetik a kormányt, hogy mielőbb nyissák meg a munkaerőpiacot a külföldi munkavállalók előtt.</p>
      <p>Horvátország 2013-ban csatlakozott az Európai Unióhoz (EU), és azóta sokan hagyták el az országot a jobb megélhetés reményében. Horvátországban szeptemberben az átlagfizetés 6418 kunát (288 ezer 554 forint) tett ki, a munkanélküliség októberben 7,2 százalék volt.</p>
      <p>A legtöbb külföldi munkavállaló a szomszédos országokból érkezik Horvátországba, Szerbiából, Bosznia-Hercegovinából és más balkáni országokból, valamint Ukrajnából és Ázsiából.</p>
    </article>
  </body>
</html>