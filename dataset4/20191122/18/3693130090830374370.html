<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/trump-tan-soke-eden-aciklama-ben-olmasaydim-14-dakikada-yeryuzunden-silinmis-olurdu-1210790.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-22T18:12:00+00:00"/>
    <meta property="og:title" content="Trump'tan şoke eden açıklama: Ben olmasaydım 14 dakikada yeryüzünden silinmiş olurdu"/>
    <meta property="og:description" content="ABD Başkanı Donald Trump, Çin'in Hong Kong Özel İdari Bölgesi'ndeki hükümet karşıtı protestolara ilişkin, &quot;Ben olmasaydım, Hong Kong 14 dakikada yeryüzünden silinmiş olurdu.&quot; dedi."/>
  </head>
  <body>
    <article>
      <h1>Trump'tan şoke eden açıklama: Ben olmasaydım 14 dakikada yeryüzünden silinmiş olurdu</h1>
      <h2>ABD Başkanı Donald Trump, Çin'in Hong Kong Özel İdari Bölgesi'ndeki hükümet karşıtı protestolara ilişkin, "Ben olmasaydım, Hong Kong 14 dakikada yeryüzünden silinmiş olurdu." dedi.</h2>
      <address>
        <time datetime="2019-11-22T18:12:00+00:00">22 Nov 2019, 18:12</time>
      </address>
      <p><b>Trump, Fox News</b> kanalında yayımlanan<b> "Fox &amp; Friends"</b> programına telefonla bağlanarak, Hong Kong'daki protestolara ilişkin açıklamalarda bulundu.</p>
      <p><b>Çin'e karşı Hong Kong</b>'u koruduğunu savunan <b>Trump</b>, "Ben olmasaydım, Hong Kong 14 dakikada yeryüzünden silinmiş olurdu." diye konuştu.</p>
      <p><b>Trump, "Çin Devlet Başkanı Şi Cinping, Hong Kong'</b>un dışında bir milyon asker tutuyor ve sırf ben istedim diye bu askerler içeri girmiyor. Ben Şi'ye 'Lütfen bunu yapma, bunun ticaret anlaşmasına çok büyük olumsuz etkisi olur' dedim." ifadelerini kullandı.</p>
      <p>Çin ile yapılacak bir ticaret anlaşmasının önemli olduğunu vurgulayan Trump, "Hong Kong'un yanında durmalıyız ama ben aynı zamanda Çin lideri Şi'nin de yanındayım." değerlendirmesinde bulundu.</p>
      <p>
        <b>Hong Kong tasarısı sorusuna yanıt vermedi</b>
      </p>
      <p><b>Trump, Cumhuriyetçi Senatör Marco Rubio </b>tarafından sunulan ve Kongrenin her iki kanadından da geçen "Hong Kong İnsan Hakları ve Demokrasi Yasası" başlıklı yasa tasarısını imzalayıp imzalamayacağına ilişkin soruyu ise yanıtsız bıraktı.</p>
      <p><b>Tasarı, Hong Kong</b>'daki gösterilerde uygulanan şiddet ve insan hakları ihlallerinden sorumlu olan Çinli yetkililere yaptırım uygulanmasını öngörüyor.</p>
      <p>Ayrıca, ABD Dışişleri Bakanlığından Hong Kong'un özerklik statüsünde değişim olup olmadığına ilişkin yılda en az bir kere rapor istenirken, Hong Kong ve ABD arasında özel ticaret ilişkisi kurulması çağrısında bulunuluyor.</p>
      <p>
        <b>Hong Kong'daki protestolar</b>
      </p>
      <p>Hong Kong'da haziranda şüphelilerin Çin'e iadesi yasa tasarısına karşı başlayan demokrasi yanlısı protestolarda, son haftalarda protestocular ile polis arasındaki çatışma ve şiddet olayları artmıştı.</p>
      <p><b>Tasarı, 23 Ekim</b>'de resmen geri çekilmesine rağmen protestocular, "demokratik reform" talepleriyle eylemleri sürdürme kararı almıştı.</p>
      <p>Göstericiler, tasarının geri çekilmesiyle protestoların "ayaklanma" olarak adlandırılmasına son verilmesini, polis şiddetinin soruşturulması için bağımsız komisyon kurulmasını, tutuklanan protestoculara af çıkarılmasını ve kentte siyasi reform sürecinin yeniden başlatılmasını içeren 5 talep öne sürüyor.</p>
    </article>
  </body>
</html>