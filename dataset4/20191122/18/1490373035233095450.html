<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/odvolaci-soud-nizozemsko-nemusi-pomahat-navratu-deti-jejichz-rodice-se-pridali-k_1911221826_cen"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T18:26:00+00:00"/>
    <meta property="og:title" content="Odvolací soud: Nizozemsko nemusí pomáhat návratu dětí, jejichž rodiče se přidali k Islámskému státu"/>
    <meta property="og:description" content="Soud nicméně rozhodl ve prospěch vlády, podle níž by prvotní verdikt poškodil nizozemskou zahraniční politiku a mezinárodní spolupráci. Zdůvodnění rozhodnutí bude zveřejněno příští měsíc."/>
  </head>
  <body>
    <article>
      <h1>Odvolací soud: Nizozemsko nemusí pomáhat návratu dětí, jejichž rodiče se přidali k Islámskému státu</h1>
      <address><time datetime="2019-11-22T18:26:00+00:00">22 Nov 2019, 18:26</time> by <a rel="author">ČTK</a></address>
      <p>
        <b>Nizozemská vláda nemusí aktivně pomáhat návratu desítek dětí, jejichž matky odešly do Sýrie a přidaly se k teroristické organizaci Islámský stát (IS). Rozhodl o tom odvolací soud v Haagu, který zvrátil verdikt nižší instance z minulého týdne. Předmětem procesu je 56 dětí nizozemské národnosti, všechny jsou mladší 12 let, informovala agentura Reuters.</b>
      </p>
      <p>Na počátku minulého týdne se soudce částečně přiklonil na stranu 23 žen, jejichž děti žijí v těžkých podmínkách v táboře Al-Húl v severní Sýrii. Rozhodl, že matky Nizozemsko přijmout nemusí, v případě jejich potomků ale musí stát pro repatriaci učinit vše, co je v jeho silách.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/uprchlicky-tabor-islamisti-matka-syn-navrat-do-usa-islamsky-stat_1911101040_vtk"/>
      </related>
      <p>Vláda se proti rozhodnutí odvolala, přičemž odmítavý postoj k repatriaci zdůvodňovala národní bezpečností a rizikem pro úředníky, kteří by se museli vydat do syrského tábora. Podle Červeného kříže přebývá v lokalitě Al-Húl asi 68 tisíc poražených bojovníků IS a jejich rodinných příslušníků. Podle nizozemských zpravodajských služeb je mezi nimi 55 bojovníků IS pocházejících z Nizozemska a nejméně 90 dětí, jejichž rodiče jsou Nizozemci nebo v Nizozemsku delší dobu žili.</p>
      <p>Agentura Reuters uvádí, že většině dětí, jejichž matky se obrátily na soudy, je méně než šest let. Právník zastupující někdejší členky IS Andre Seebregts řekl, že v táboře Al-Húl panují špatné podmínky, které se mohou ještě výrazně zhoršit s příchodem zimy.</p>
      <p>Soud nicméně rozhodl ve prospěch vlády, podle níž by prvotní verdikt poškodil nizozemskou zahraniční politiku a mezinárodní spolupráci. Zdůvodnění rozhodnutí bude zveřejněno příští měsíc.</p>
      <related>
        <h4>Související články</h4>
        <a href="https://www.irozhlas.cz/zpravy-svet/mali-islamsky-stat-utok_1911210638_pj"/>
        <a href="https://www.irozhlas.cz/zpravy-svet/eu-evropska-unie-ankara-dzihadiste-radikalove-turecko_1911122133_luk"/>
        <a href="https://www.irozhlas.cz/zpravy-svet/turecko-ankara-islamsky-stat-bojovnici-dzihadiste-evropa_1911091305_nkr"/>
      </related>
    </article>
  </body>
</html>