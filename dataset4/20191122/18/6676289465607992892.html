<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/dancila-mesaj-privat-iohannis-dezbatere-326922.html"/>
    <meta property="og:site_name" content="Observator"/>
    <meta property="article:published_time" content="2019-11-22T18:00:00+00:00"/>
    <meta property="og:title" content="Dăncilă spune că i-a dat mesaj privat lui Iohannis, să-l invite la dezbatere"/>
    <meta property="og:description" content="Viorica Dăncilă lansează din nou invitație la dezbatere lui Klaus Iohannis, în ultima zi a campaniei electorale pentru alegerile prezidențiale. Candidatul PSD susține că i-a trimis un mesaj privat rivalului."/>
  </head>
  <body>
    <article>
      <h1>Dăncilă spune că i-a dat mesaj privat lui Iohannis, să-l invite la dezbatere</h1>
      <address><time datetime="2019-11-22T18:00:00+00:00">22 Nov 2019, 18:00</time> by <a rel="author">Cristian Totestean</a></address>
      <p>
        <b>
          <b>Viorica Dăncilă lansează din nou invitație la dezbatere lui Klaus Iohannis, în ultima zi a campaniei electorale pentru alegerile prezidențiale. Candidatul PSD susține că i-a trimis un mesaj privat rivalului.</b>
        </b>
      </p>
      <p>În ultima zi a campaniei electorale, Viorica Dăncilă ar fi vrut organizarea unei dezbateri cu Klaus Iohannis la Palatul Parlamentului.</p>
      <p>Invitația i-a fost refuzată însă de staff-ul de campanie al președintelui. Într-o postare pe Facebook, candidata PSD spune însă că l-a abordat pe Klaus Iohannis cu un mesaj privat.</p>
      <blockquote>”Coordonatorul campaniei domnului Iohannis ne-a transmis că domnia sa nu va participa la dezbaterea din această seară, spunându-ne cu dispreț că „avem deja răspunsul de două săptămâni”. Eu, totuși, insist. I-am trimis domnului Iohannis un mesaj privat pentru a-l chema la această confruntare, la ora 20:00, la Palatul Parlamentului. Domnule președinte, românii vă așteaptă!”, a scris Viorica Dăncilă.</blockquote>
      <p>Klaus Iohannis a anunțat imediat după turul 1 al alegerilor prezidențiale din noiembrie că refuză dezbaterea cu Viorica Dăncilă, motivând că PSD a luat în perioada guvernării o serie de măsuri nedemocratice care au afectat România.</p>
    </article>
  </body>
</html>