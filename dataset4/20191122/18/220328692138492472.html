<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/aktsii-vv-frantsiya-sreshchu-domashnoto-nasilie-407383.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T18:12:26+00:00"/>
    <meta property="og:title" content="Акции във Франция срещу домашното насилие"/>
    <meta property="og:description" content="Над 130 жени бяха убити от настоящи или бивши партньори във Франция през тази година, което означава по една убита жена на всеки три дни"/>
  </head>
  <body>
    <article>
      <h1>Акции във Франция срещу домашното насилие</h1>
      <address><time datetime="2019-11-22T18:12:26+00:00">22 Nov 2019, 18:12</time> by <a rel="author">Стандарт</a></address>
      <p>Столицата Париж и други френски градове осъмнаха с плакати, призоваващи властите за по-ефективни действия в борбата срещу домашното насилие, предаде Асошиейтед прес.</p>
      <p>Над 130 жени бяха убити от настоящи или бивши партньори във Франция само през тази година, което означава по една убита жена на всеки три дни. Френският президент Еманюел Макрон нарече този проблем "срам за Франция".<b> </b>Тази нощ недоволни от действията на властите активистки залепиха плакати на общински сгради, включително и върху сградата на Парижкия централен съд. На някои от плакатите пишеше: "Тя го напусна и той я уби" или "Игнорирани оплаквания, убити жени". На някои сгради бяха залепени и плакати, върху които имаше имена на жени, станали жертва на домашно насилие. Активисти твърдят, че властите често не успяват да защитят жените, които стават жертва на домашно насилие. Очаква се френското правителство да обяви в понеделник мерки в борбата срещу домашното насилие, сред които конфискуване на огнестрелните оръжия на хора, заподозрени, че извършват такова насилие, и обучаване на полицаи да се справят по-добре с този род престъпления.</p>
      <p>За утре активисти са насрочили голяма демонстрация в Париж.</p>
    </article>
  </body>
</html>