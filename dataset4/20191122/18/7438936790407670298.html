<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Plzenane-se-pristi-rok-dockaji-modernich-tramvaji-od-Skody-Transportation-604353"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T18:46:00+00:00"/>
    <meta property="og:title" content="Plzeňané se příští rok dočkají moderních tramvají od Škody Transportation"/>
    <meta property="og:description" content="Plzeňské městské dopravní podniky (PMDP) nakoupí po 20 letech tramvaje opět z plzeňského koncernu společnosti Škoda Transportation. Na první dva kusy tramvaje 40 T (ForCity Smart) se Plzeňané mohou těšit ve druhé polovině příštího roku."/>
  </head>
  <body>
    <article>
      <h1>Plzeňané se příští rok dočkají moderních tramvají od Škody Transportation</h1>
      <address>
        <time datetime="2019-11-22T18:46:00+00:00">22 Nov 2019, 18:46</time>
      </address>
      <p>
        <b>Plzeňské městské dopravní podniky (PMDP) nakoupí po 20 letech tramvaje opět z plzeňského koncernu společnosti Škoda Transportation. Na první dva kusy tramvaje 40 T (ForCity Smart) se Plzeňané mohou těšit ve druhé polovině příštího roku.</b>
      </p>
      <p>Moderní velkokapacitní vozy budou nasazované na linky 2 a 4. Náklady na pořízení jedné tramvaje Škoda 40 T jsou 55 milionů korun, celková hodnota kontraktu v případě využití opce může být více než jedna miliarda korun.</p>
      <p>„Modernizaci tramvajového vozového parku jsme začali už letos tramvajemi EVO2 ušitými na míru přepravním potřebám linky 1, tříčlánkové velkokapacitní vozy 40 T začnou zpříjemňovat cestování na zbylých dvou linkách. Jedná se o plně klimatizované tramvaje s automatickým zavíráním dveří, které zajistí teplotní komfort jak v horkých letních měsících, tak i v mrazivých dnech během zimy. Pokud totiž některými dveřmi několik sekund nikdo neprojde, automaticky se uzavřou. Další cestující si je může opět otevřít stiskem tlačítka, což zabrání zbytečnému tepelnému úniku a ušetří mnoho elektrické energie,“ popsal nové vozy generální ředitel PMDP Jiří Ptáček.</p>
      <figure>
        <img src="https://cms.parlamentnilisty.cz/edition_files/uploaded-images/4b3f6d19-0e53-4d26-9a57-3d662c5de278.jpg"/>
      </figure>
      <p>Tramvaje ForCity Smart, dlouhé 29 metrů, budou obousměrné, aby mohly postupně nahradit vozy typu KT8, které byly zatím nepostradatelné při výlukách a provozních mimořádnostech. PMDP budou prvním dopravním podnikem v České republice s vozidly této koncepce a zároveň se v případě dodání všech vozů stane Plzeň prvním městem se zcela nízkopodlažním vozovým parkem tramvají.</p>
      <p>„Tyto zcela nízkopodlažní vozy budou vedle pohodlnějšího interiéru výrazně tišší, umožní nákup jízdenky bankovní kartou už na všech odbavovacích zařízeních a bezpečnost cestujících i našich zaměstnanců podpoří vnitřní kamerový systém,“ řekl Roman Zarzycký, první náměstek primátora a předseda představenstva PMDP, a doplnil: „V neposlední řadě budou tramvaje komfortnější i pro řidiče.“</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Plzen-Slovanska-ulice-bude-kompletne-otevrena-1-prosince-604187"/>
        <a href="https://www.parlamentnilisty.cz/politika/obce-volicum/Plzen-Ve-foyer-krajskeho-uradu-byla-odhalena-busta-Milady-Horakove-603924"/>
        <a href="https://www.parlamentnilisty.cz/politika/obce-volicum/Desitky-Plzenanu-dostaly-sanci-na-restart-pomoc-mesta-bude-pokracovat-603847"/>
        <a href="https://www.parlamentnilisty.cz/politika/obce-volicum/Plzen-Mesto-predstavilo-zahranicni-delegaci-sve-smart-projekty-603778"/>
      </related>
    </article>
  </body>
</html>