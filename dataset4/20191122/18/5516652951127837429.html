<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426264/ethelontikh-aimodosia-mathhtwn-kathhghtwn-gonewn-kai-filwn-toy-benetokleioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T18:40:01+00:00"/>
    <meta property="og:title" content="Εθελοντική αιμοδοσία μαθητών-καθηγητών-γονέων και φίλων του Βενετοκλείου"/>
    <meta property="og:description" content="Πραγματοποιήθηκε με μεγάλη επιτυχία η προγραμματισμένη αιμοδοσία που οργάνωσε ο Σύλλογος Διδασκόντων, ο Σύλλογος Γονέων και Κηδεμόνων, το 15μελές μαθητικό συμβούλιο και η Διεύθυνση Αιμοδοσίας του Γενικού Νοσοκομείου Ρόδου προχθές Τετάρτη 20 Νοεμβρίου 2019 στο 1ο Γενικό Λύκειο Ρόδου (Βενετόκλειο)."/>
  </head>
  <body>
    <article>
      <h1>Εθελοντική αιμοδοσία μαθητών-καθηγητών-γονέων και φίλων του Βενετοκλείου</h1>
      <address>
        <time datetime="2019-11-22T18:40:01+00:00">22 Nov 2019, 18:40</time>
      </address>
      <p>
        <b>Πραγματοποιήθηκε με μεγάλη επιτυχία η προγραμματισμένη αιμοδοσία που οργάνωσε ο Σύλλογος Διδασκόντων, ο Σύλλογος Γονέων και Κηδεμόνων, το 15μελές μαθητικό συμβούλιο και η Διεύθυνση Αιμοδοσίας του Γενικού Νοσοκομείου Ρόδου προχθές Τετάρτη 20 Νοεμβρίου 2019 στο 1ο Γενικό Λύκειο Ρόδου (Βενετόκλειο).</b>
      </p>
      <p>Συμμετείχαν μαθητές της Γ' Λυκείου, καθηγητές του σχολείου και γονείς. Οι μαθητές γνώρισαν τη χαρά και την ικανοποίηση της προσφοράς συμμετέχοντας για πρώτη φορά σε μία πράξη αγάπης που ως γνωστόν τα αποτελέσματά της σώζουν ζωές, διότι το αίμα δεν παράγεται, ούτε αντικαθίσταται. Μόνο χαρίζεται.</p>
      <figure>
        <img src="https://www.rodiaki.gr/medias/2019/11/21/11a446fc6e6247d5bf782573843af76f.jpg"/>
      </figure>
      <p>Οι εθελοντικές δράσεις τέτοιου τύπου αποτελούν αίτημα και ανάγκη των καιρών μας ως αντιστάθμισμα στην κυριαρχία της τεχνολογίας, της ηθικής κατάπτωσης και του εγωισμού διότι προωθεί την αλληλεγγύη, τη συνεργασία και τη συνύπαρξη.</p>
      <p>Ο Διευθυντής και ο Σύλλογος των καθηγητών του Βενετοκλείου Λυκείου θέλουν να εκφράσουν τα συγχαρητήριά τους στα παιδιά που συμμετείχαν στην εθελοντική αιμοδοσία, στα στελέχη της Διεύθυνσης Αιμοδοσίας του Γενικού Νοσοκομείου Ρόδου για την άψογη συνεργασία και όλους όσοι βοήθησαν ή συμπαραστάθηκαν με οποιοδήποτε τρόπο στη δράση αυτή.</p>
      <p><b>ΗΜΕΡΙΔΑ ΓΙΑ ΤΗΝ Γ' ΛΥΚΕΙΟΥ </b><br/>Στο πλαίσιο της αιμοδοσίας που οργάνωσε ο Σύλλογος Διδασκόντων, ο Σύλλογος Γονέων και Κηδεμόνων, το 15μελές μαθητικό συμβούλιο και η Διεύθυνση Αιμοδοσίας του Γενικού Νοσοκομείου Ρόδου την Τετάρτη 20 Νοεμβρίου 2019 στο σχολείο πραγματοποιήθηκε ημερίδα που αφορούσε τη Γ' Λυκείου με θέμα:</p>
      <p>Επαγγελματικός Προσανατολισμός, με εισηγήτρια την υπεύθυνη Επαγγελματικού Προσανατολισμού του Κέντρου Εκπαιδευτικής και Συμβουλευτικής Υποστήριξης Δωδεκανήσου κα Μαρία Καραϊσαρλή.</p>
      <figure>
        <img src="https://www.rodiaki.gr/medias/2019/11/21/2436af4a41b48fc63caa088347f454d5.jpg"/>
      </figure>
    </article>
  </body>
</html>