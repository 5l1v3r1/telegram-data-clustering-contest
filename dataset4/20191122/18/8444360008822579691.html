<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/skylakakis-gia-epidoma-thermansis-o-syriza-exei-trikymia-en-kranio/2921365/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T18:14:21+00:00"/>
    <meta property="og:title" content="Σκυλακάκης για επίδομα θέρμανσης: Ο ΣΥΡΙΖΑ έχει τρικυμία εν κρανίω"/>
    <meta property="og:description" content="Μετά το υπουργείο Οικονομικών, και ο υφυπουργός Θεόδωρος Σκυλακάκης προσωπικά καταφέρεται κατά του ΣΥΡΙΖΑ για το επίδομα θέρμανσης."/>
  </head>
  <body>
    <article>
      <h1>Σκυλακάκης για επίδομα θέρμανσης: Ο ΣΥΡΙΖΑ έχει τρικυμία εν κρανίω</h1>
      <h2>Μετά το υπουργείο Οικονομικών, και ο υφυπουργός Θεόδωρος Σκυλακάκης προσωπικά καταφέρεται κατά του ΣΥΡΙΖΑ για το επίδομα θέρμανσης.</h2>
      <address><time datetime="2019-11-22T18:14:21+00:00">22 Nov 2019, 18:14</time> by <a rel="author">Newsit Newsroom</a></address>
      <p>Το επίδομα θέρμανσης φαίνεται πως αποτελεί προσφιλές πεδίο αντιπαράθεσης για κυβέρνηση και αξιωματική αντιπολίτευση. Μετά την ανακοίνωση του υπουργείου Οικονομικών για το επίδομα θέρμανσης και την σχεδόν ταυτόχρονη ανακοίνωση του ΣΥΡΙΖΑ, την σκυτάλη πήρε ο υφυπουργός Οικονομικών Θεόδωρος Σκυλακάκης.</p>
      <p>Βέβαια ο κ. Σκυλακάκης έχει έναν επιπλέον λόγο να εκδίδει ανακοίνωση για το επίδομα θέρμανσης, αφού <a href="https://www.newsit.gr/oikonomia/epidoma-thermansis-kavgas-kyvernisis-syriza-gia-to-poios-to-dinei-megalytero/2921216/"><b>αναφέρεται ρητά στην ανακοίνωση του ΣΥΡΙΖΑ</b></a>. Με βάση την οποία ανακοίνωση, ο κ. Σκυλακάκης οδηγείται -κατά την δήλωσή του- στο συμπέρασμα ότι το κόμμα της αξιωματικής αντιπολίτευσης τελεί σε τρικυμία εν κρανίω, αναφορικά με το επίδομα.</p>
      <p>«Συνεχίζουν να έχουν μετεκλογική τρικυμία εν κρανίω οι υπεύθυνοι της οικονομικής πολιτικής του ΣΥΡΙΖΑ. Τους θυμίζουμε την πραγματικότητα. Ο μέσος όρος του επιδόματος θέρμανσης, που λαμβάνουν φέτος οι πολίτες είναι μεγαλύτερος σε σχέση με τις προηγούμενες χρονιές για όλες τις κατηγορίες πολιτών. Το επίδομα δίνεται νωρίτερα από κάθε άλλη χρονιά και οι δικαιούχοι δεν χρειάζεται να ξοδεύουν 1.600-2.400 ευρώ πετρέλαιο για να πάρουν 250-320 ευρώ επίδομα, όπως συνέβαινε επί ΣΥΡΙΖΑ. Τώρα μπορούν να λάβουν τα ίδια χρήματα, δίνοντας από 500-640 ευρώ για πετρέλαιο», αναφέρει ο κ. Σκυλακάκης.</p>
      <p>«Φέτος, δηλαδή, όλοι λαμβάνουν το ίδιο επίδομα (ανά κατηγορία Δήμου και οικογενειακή κατάσταση) ανεξάρτητα από το αν έχουν ή όχι μετρητά στη διάθεσή τους. Μπορούν να ζεσταθούν και οι πιο φτωχοί. Επισημαίνω, ότι το επίδομα θέρμανσης θα διατεθεί και για την περίοδο 2020-2021, το αργότερο μέχρι το πρώτο δεκαήμερο του Ιανουαρίου του 2021. Και όλοι γνωρίζουν, πλην του ΣΥΡΙΖΑ, ότι επί των ημερών του οι δικαιούχοι το έπαιρναν τμηματικά, στο τέλος της χειμερινής περιόδου. Και αν δεν είχαν λεφτά στην τσέπη, κρύωναν», καταλήγει στη δήλωσή του ο υφυπουργός Οικονομικών.</p>
    </article>
  </body>
</html>