<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/sul-gp-di-miami-continua-la-battaglia-468175.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-22T18:45:07+00:00"/>
    <meta property="og:title" content="Sul GP di Miami continua la battaglia"/>
    <meta property="og:description" content="La votazione per rimuovere il veto imposto dal sindaco ha avuto esito sfavorevole, ciò garantisce da tre a sei mesi di lavoro extra per cercare di trovare una soluzione che plachi l'opposizione dei residenti"/>
  </head>
  <body>
    <article>
      <h1>Sul GP di Miami continua la battaglia</h1>
      <h2>La votazione per rimuovere il veto imposto dal sindaco ha avuto esito sfavorevole, ciò garantisce da tre a sei mesi di lavoro extra per cercare di trovare una soluzione che plachi l'opposizione dei residenti</h2>
      <address><time datetime="2019-11-22T18:45:07+00:00">22 Nov 2019, 18:45</time> by <a rel="author">Matteo Senatore</a></address>
      <p>La battaglia di <b>Miami</b> per riuscire ad ospitare il suo primo Gran Premio di Formula 1 continua, in quello che sembra stia diventando un vero e proprio <b>braccio di ferro politico</b>. La città della Florida ha come noto firmato un pre-accordo con Liberty Media per ospitare una gara nella stagione 2021, ma sta incontrando sulla propria strada diverse opposizioni, decise a mettersi di traverso per impedire l’evento. Secondo quando riportato dal sindaco <b>Carlos Gimenez</b> però, l’area favorevole all’organizzazione del GP avrebbe recentemente vinto una importante battaglia strategica. Ad inizio novembre infatti lo stesso sindaco aveva utilizzato il suo potere di veto per bloccare le manovre di ostruzione portate avanti dai gruppi di opposizione nella commissione di Miami-Dade.</p>
      <blockquote>
        <a href="https://www.formulapassion.it/motorsport/formula-1/gp-miami-si-cerca-compromesso-con-residenti-466255.html">GP Miami, si cerca compromesso con residenti</a>
      </blockquote>
      <p>La votazione proposta con l’obiettivo di scavalcare questo veto è fallita. Secondo Gimenez questo garantisce altri mesi di vita, <i>“da tre a sei”</i>, per portare avanti il progetto, che garantirebbe agli Stati Uniti una seconda gara dopo quella di Austin. Intervistato dalla <i>CBS</i> il sindaco ha spiegato chiaramente la sua posizione: <i>“La gara non ci sarà prima del maggio 2021. Il sostegno al mio veto ci permette di <b>guadagnare dai tre ai sei mesi</b></i> – ha commentato – <i>in modo da poter almeno riunire le parti coinvolte e continuare a lavorare per una soluzione”</i>. La FOM ed il CEO dell’<b>Hard Rock Stadium</b> Tom Garfinkel hanno utilizzato parole simili per commentare la vicenda, spiegando che utilizzeranno il tempo extra concesso da questa votazione per <i>“lavorare duramente al fine di affrontare in modo significativo le preoccupazioni della comunità”</i>.</p>
      <footer>RIPRODUZIONE RISERVATA</footer>
    </article>
  </body>
</html>