<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/premierul-orban-deficitul-bugetar-creat-psd-prin-politica-clientelara-sifonare-banului-public-putem-corecta-imbunatatirea-colectarii-306860.html"/>
    <meta property="og:site_name" content="B1 TV"/>
    <meta property="article:published_time" content="2019-11-22T18:38:46+00:00"/>
    <meta property="og:title" content="Premierul Orban: Deficitul bugetar, creat de PSD prin politică clientelară și sifonare a banului public. Îl putem corecta prin îmbunătățirea colectării"/>
    <meta property="og:description" content="Nivelul deficitului bugetar rămas de la guvernarea anterioară „va crea nişte constrângeri extrem de mari” în 2020, a afirmat premierul Ludovic Orban vineri seară, la Piteşti, în cadrul unei întâlniri cu..."/>
  </head>
  <body>
    <article>
      <h1>Premierul Orban: Deficitul bugetar, creat de PSD prin politică clientelară și sifonare a banului public. Îl putem corecta prin îmbunătățirea colectării</h1>
      <address><time datetime="2019-11-22T18:38:46+00:00">22 Nov 2019, 18:38</time> by <a rel="author">Redacția B1.ro</a></address>
      <p>Nivelul deficitului bugetar rămas de la guvernarea anterioară „va crea nişte constrângeri extrem de mari” în 2020, a afirmat premierul <a href="https://www.b1.ro/tag/ludovic-orban-54875.html">Ludovic Orban</a> vineri seară, la Piteşti, în cadrul unei întâlniri cu membrii organizaţiei PNL Argeş, relatează <a href="https://www.agerpres.ro/politica/2019/11/22/orban-deficitul-bugetar-va-crea-niste-constrangeri-extrem-de-mari-in-anul-viitor--407833">Agerpres</a>.<br/><br/>„Pur şi simplu acest deficit bugetar este creat doar de tipul de politică clientelară pe care ei l-au generat şi de modul de sifonare a banilor publici pe care l-au promovat. Evident că acest deficit bugetar va exista şi ne va crea nişte constrângeri extrem de mari în anul viitor, pentru că e clar că în anul viitor va trebui să strângem cureaua. În anul viitor nu ne putem permite să acceptăm un deficit aşa cum ni l-au lăsat ei, va trebui să reducem deficitul bugetar iar în paralel (...) va trebui să asigurăm şi resurse financiare pentru susţinerea investiţiilor publice, care vor fi prioritare”, a spus Orban.<br/><br/>Premierul consideră că reducerea deficitului va putea fi realizată prin îmbunătățirea colectării, care s-ar putea produce odată cu reformarea profundă a ANAF, dar și prin restructurarea cheltuielilor.<br/><br/>„Să le transmiteţi oamenilor că (...) deficitul bugetar de anul ăsta este deficitul lor (al guvernării anterioare - n.r.), că deficitul bugetar de anul ăsta a fost provocat strict prin Legea bugetului de stat, prin Legea bugetului asigurărilor sociale, prin modul în care au executat bugetul, prin tolerarea evaziunii fiscale şi prin provocarea de cheltuieli pentru care nu există resurse financiare reale. De asemenea, este foarte important să transmiteţi un mesaj foarte simplu, nu numai că au provocat deficit, dar au provocat deficit fără să facă nimic pentru oameni, să facă şi ei trei tronsoane de autostradă, un spital regional", a adăugat Orban.</p>
    </article>
  </body>
</html>