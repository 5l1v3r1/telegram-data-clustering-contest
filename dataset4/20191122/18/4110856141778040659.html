<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/oikonomia/arthro/synetairismos_stebias_kai_orange_grove_organonoun_imerida_gia_ti_gynaikeia_epixeirimatikotita-589014/"/>
    <meta property="og:site_name" content="Real.gr"/>
    <meta property="article:published_time" content="2019-11-22T18:00:00+00:00"/>
    <meta property="og:title" content="Νέα ακαδημαϊκά προγράμματα και έμφαση στην απασχολησιμότητα του φοιτητή"/>
    <meta property="og:description" content="Ως Συνεταιρισμός Στέβιας, κατ’ επιλογήν έχουμε και διατηρούμε την έδρα μας στη Λαμία, ωστόσο προσπαθούμε να επωφελούμαστε από οποιαδήποτε ενέργεια μπορεί να μας συνδέει με την πρωτεύουσα, μιας κι εκεί τα δρώμενα και οι εξελίξεις τρέχουν με διαφορετικούς ρυθμούς."/>
  </head>
  <body>
    <article>
      <h1>
        <a href="https://www.real.gr/oikonomia/arthro/nea_akadimaika_programmata_kai_emfasi_stin_apasxolisimotita_tou_foititi-588998/">Νέα ακαδημαϊκά προγράμματα και έμφαση στην απασχολησιμότητα του φοιτητή</a>
      </h1>
      <address><time datetime="2019-11-22T18:00:00+00:00">22 Nov 2019, 18:00</time> by <a rel="author">Real.gr</a></address>
      <p>
        <b>Ως Συνεταιρισμός Στέβιας, κατ’ επιλογήν έχουμε και διατηρούμε την έδρα μας στη Λαμία, ωστόσο προσπαθούμε να επωφελούμαστε από οποιαδήποτε ενέργεια μπορεί να μας συνδέει με την πρωτεύουσα, μιας κι εκεί τα δρώμενα και οι εξελίξεις τρέχουν με διαφορετικούς ρυθμούς.</b>
      </p>
      <p>Σκοπός μου ήταν να εμπλέξω το Συνεταιρισμό στα δρώμενα αυτά κι έτσι ήρθα σε επαφή με το Orange Grove, τη θερμοκοιτίδα της Ολλανδικής Πρεσβείας στην Αθήνα.</p>
      <p>Με την πρώτη ευκαιρία λοιπόν, η στέβια από τη Λαμία έγινε δεκτή ως μέλος του οικοσυστήματος.</p>
      <figure>
        <img src="https://media.real.gr/filesystem/images/20191122/low/organic-processed-stevia-powder-(002)_252863_180268.JPG"/>
      </figure>
      <p>Δεν θα σας μιλήσω για το οφέλη, αυτά όλοι γνωρίζουν ποια είναι και πως όντας μέλος μιας θερμοκοιτίδας μπορείς να αποκτήσεις πρόσβαση σε ένα σημαντικό δίκτυο ανθρώπων, επιχειρήσεων, επενδυτών και ευκαιριών. Οι νέοι που συμμετέχουν στο OG, εκπαιδεύονται συνεχώς και αποκτούν εφόδια τέτοια που ακόμη και να μην πετύχουν στην πρώτη τους επιχειρηματική απόπειρα, σίγουρα στο μέλλον θα βρουν τον τρόπο. Αυτός είναι και ο στόχος άλλωστε, οι ομάδες να αποκτήσουν επιχειρηματική κουλτούρα, να ξεπεράσουν τα εμπόδια που εμφανίζονται μπροστά τους και φυσικά να δουν αν αυτό που προσπαθούν θα έχει μέλλον και μερίδιο στην αγορά.</p>
      <p>Προσωπικά στο Orange Grove εκτός από το να επωφεληθώ από όλα τα παραπάνω, κέρδισα το σημαντικότερο. Να έχω τη δυνατότητα να σχεδιάζω δράσεις με τους ανθρώπους του, για την πόλη μου στην οποία είδα ότι οι άνθρωποι της έχουν τη θέληση αλλά όχι τα μέσα για να προσπαθήσουν επιχειρηματικά το κάτι διαφορετικό ή νέο. Δυστυχώς στην επαρχία τα πράγματα εξελίσσονται με αργούς ρυθμούς, ναι μεν υπάρχει η θέληση αλλά λείπει η ιδιωτική πρωτοβουλία, που κατά τη γνώμη μου, είναι αυτή που φέρνει τα πιο γρήγορα αποτελέσματα.</p>
      <figure>
        <img src="https://media.real.gr/filesystem/images/20191122/low/organic-processed-stevia-2-(002)_252863_180269.JPG"/>
      </figure>
      <p>Σαν πρώτη δράση λοιπόν, σχεδιάσαμε μαζί με το Orange Grove μια ημερίδα σχετικά με τη γυναικεία επιχειρηματικότητα, στην οποία συμμετείχαν πάνω από 50 συμπολίτισσες μου, με την υποστήριξη της Πρεσβείας των Η.Π.Α. στην Ελλάδα.</p>
      <p>Το Orange Grove έδωσε στις γυναίκες αυτές τη δυνατότητα να δουν ότι μια καλή ιδέα είναι αρκετή, αρκεί να ξεκινήσεις να τη δουλεύεις στην πράξη και όχι μόνο στο μυαλό. Υπάρχουν εφόδια, εργαλεία, μέσα, για να κάνεις αυτό που θέλεις, αρκεί να τα γνωρίζεις και να τα εκμεταλλευτείς.</p>
      <p>Γενικά τέτοιες δράσεις λείπουν από την περιοχή μας, με τη βοήθεια του Orange Grove βάλαμε το πρώτο λιθαράκι για να δούμε ιδέες να γίνονται πράξη και η περιοχή μας να επωφεληθεί.</p>
      <p>Μάλιστα η Λαμία είναι η δεύτερη πόλη στην Ελλάδα μετά την Πάτρα στην οποία ο οργανισμός πραγματοποιεί δράσεις, κάτι το οποίο είναι αξιοσημείωτο.</p>
    </article>
  </body>
</html>