<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100306/%D9%86%DB%8C%D8%B1%D9%88%DB%8C-%D8%A7%D9%86%D8%AA%D8%B8%D8%A7%D9%85%DB%8C-%D8%AF%D8%B1-%D8%AA%D9%85%D8%A7%D9%85%DB%8C-%D8%B9%D8%B1%D8%B5%D9%87-%D9%87%D8%A7-%D8%A7%D9%85%D9%86%DB%8C%D8%AA-%D8%A2%D9%81%D8%B1%DB%8C%D9%86-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-22T18:37:16+00:00"/>
    <meta property="og:title" content="نیروی انتظامی در تمامی عرصه‌ها امنیت آفرین است"/>
    <meta property="og:description" content="ایسنا/لرستان دادستان عمومی و انقلاب شهرستان خرم‌آباد گفت: آنچه مردم از نیروی انتظامی می‌خواهند برقراری امنیت است که به شکر خداوند نیروی انتظامی در تمامی عرصه‌ها امنیت آفرین هستند."/>
  </head>
  <body>
    <article>
      <h6 class="kicker">دادستان خرم‌آباد:</h6>
      <h1>نیروی انتظامی در تمامی عرصه‌ها امنیت آفرین است</h1>
      <address><time datetime="2019-11-22T18:37:16+00:00">22 Nov 2019, 18:37</time> by <a rel="author">زهره گودرزی</a></address>
      <p>ایسنا/لرستان دادستان عمومی و انقلاب شهرستان خرم‌آباد گفت: آنچه مردم از نیروی انتظامی می‌خواهند برقراری امنیت است که به شکر خداوند نیروی انتظامی در تمامی عرصه‌ها امنیت آفرین هستند.</p>
      <p>سعید رازانی در جمع خبرنگاران ضمن ابراز رضایت از عملکرد فرماندهی انتظامی استان در نظم‌بخشی و برقراری آرامش و امنیت مردم و شناسایی و دستگیری آشوب گران حوادث اخیر، اظهار کرد: دستگاه قضا برای آشوب‌طلبان جرائم متناسب با اقدامی که انجام داده‌اند صادر خواهد کرد.</p>
      <p>وی برخورد با برهم زنندگان نظم و امنیت عمومی را یک مطالبه عمومی برشمرد و خاطرنشان کرد: دستگاه قضا و پلیس با تمام توان برای پاسخ به آن تلاش می‌کنند.</p>
      <p>رازانی خدمت به مردم ولایت مدار میهن اسلامی را پشتوانه معنوی دانست و افزود: نیروی انتظامی مفتخر به خدمت بی‌منت به مردم بوده و این باعث سربلندی پلیس در پیشگاه خداوند متعال است.</p>
      <p>دادستان عمومی و انقلاب خرم‌آباد با اشاره به برقراری نظم و امنیت شهروندان تصریح کرد: آنچه مردم از نیروی انتظامی می‌خواهند برقراری امنیت است که به شکر خداوند کارکنان نیروی انتظامی ضمن تأمین امنیت در تمامی عرصه‌ها امنیت آفرین هستند.</p>
      <p>وی با تأکید بر این‌که امروز شاهد امنیتی پایدار در استان هستیم و این شرایط با تلاش‌های شبانه‌روزی مأموران ایجاد شده است اضافه کرد: حضور دلگرم کننده پلیس باعث شده اقشار مختلف مردم با خیالی آسوده و راحت مشغول امورات زندگی باشند و این امنیت را باید قدر بدانیم.</p>
      <p>دادستان عمومی و انقلاب خرم‌آباد با بیان این‌که چراغ راهنمای ما مقام معظم رهبری (مدظله‌العالی) است، رمز ایستادگی در مقابل دشمنان را، بصیرت و آمادگی دانست و بیان کرد: استان لرستان با وجود نیروهای مسلح ولایی و متدین به شکر خداوند از استان‌های امن کشور است و در فتنه اخیر بسیار خوب مدیریت کرد.</p>
      <p>وی با قدردانی از تلاش‌ها و زحمات کارکنان نیروی انتظامی، گفت: اقتدار مأموران پلیس در کنار دیگر نیروهای امنیتی اجازه هرگونه فعالیت بیشتر را از آشوب گران گرفت.</p>
      <p>انتهای پیام</p>
    </article>
  </body>
</html>