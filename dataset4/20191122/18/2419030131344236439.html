<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191122/roest-opnieuw-de-beste-op-5000-meter/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T18:35:16+00:00"/>
    <meta property="og:title" content="Roest opnieuw de beste op 5000 meter"/>
    <meta property="og:description" content="TOMASZÓW MAZOWIECKI (ANP) - Patrick Roest heeft in het wereldbekercircuit zijn tweede opeenvolgende overwinning op de 5000 meter geboekt. De 23-jarige schaatser van Team Jumbo-Visma zegevierde in Polen met een baanrecord: 6.19,38. Vorige week was hij ook al de beste in Minsk."/>
  </head>
  <body>
    <article>
      <h1>Roest opnieuw de beste op 5000 meter</h1>
      <address><time datetime="2019-11-22T18:35:16+00:00">22 Nov 2019, 18:35</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Patrick Roest heeft in het wereldbekercircuit zijn tweede opeenvolgende overwinning op de 5000 meter geboekt. De 23-jarige schaatser van Team Jumbo-Visma zegevierde in Polen met een baanrecord: 6.19,38. Vorige week was hij ook al de beste in Minsk.</b>
      </p>
      <p>De Rus Danila Semerikov reed in Tomaszów Mazowiecki de tweede tijd (6.20,46). Het brons ging naar zijn landgenoot Denis Joeskov (6.24,30). Marcel Bosker kwam 0,04 seconde tekort voor de derde plaats.</p>
      <p>Jorrit Bergsma, vorige week nog keurig tweede, moest genoegen nemen met de zesde plek (6.26,12). Douwe de Vries belandde met 6.29,87 op de negende plaats. In de B-divisie kwam Jan Blokhuijsen niet verder dan de elfde tijd (6.33,10).</p>
      <p>Olympisch kampioen Sven Kramer en wereldkampioen Sverre Lunde Pedersen ontbraken vanwege fysieke klachten. In Minsk wisten beide kopstukken van de 5000 meter niet in de top tien te eindigen. Kramer reed de dertiende tijd en Pedersen belandde op de veertiende plek. Zowel de Nederlander als de Noor hoopt later dit seizoen weer terug te keren op het hoogste niveau.</p>
      <p>Roest pakte in Polen zijn vierde wereldbekerzege op de 5000 meter. De tweevoudig wereldkampioen allround reageerde ingetogen na zijn winnende race. “Het is altijd lekker om te winnen. Het was best wel een goede rit, maar het ging minder makkelijk dan vorige week. Misschien was ik toch wat minder fit en scherp dan in Minsk. Dat krijg je nu eenmaal als je meteen zoveel wedstrijden moet rijden aan het begin van het seizoen.”</p>
      <p>Roest erkende dat het lastig wordt voor hem om zijn leidende positie in het wereldbekerklassement vast te houden. “We gaan immers wereldbekers overslaan met de ploeg. Die eerste plek zegt me daarom nu niet zoveel. Doel is natuurlijk nog wel om mezelf te plaatsen voor de wereldbekerfinale aan het einde van het seizoen in Heerenveen. Dat is gewoon een heel mooie wedstrijd om nog te rijden.”</p>
    </article>
  </body>
</html>