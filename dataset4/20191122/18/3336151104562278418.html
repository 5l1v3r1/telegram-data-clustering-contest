<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/suleyman-soylu-menzilcileri-anlatan-gazeteciyi-boyle-hedef-aldi-22111925.html"/>
    <meta property="og:site_name" content="OdaTV"/>
    <meta property="article:published_time" content="2019-11-22T18:25:00+00:00"/>
    <meta property="og:title" content="Süleyman Soylu Menzilcileri anlatan gazeteciyi böyle hedef aldı"/>
    <meta property="og:description" content="Süleyman Soylu'nun, Metastaz'da yer alan Menzilci polislerin görüntüleri hakkında bir açıklama yapmaması ise dikkat çekti."/>
  </head>
  <body>
    <article>
      <h1>Süleyman Soylu Menzilcileri anlatan gazeteciyi böyle hedef aldı</h1>
      <h2>Süleyman Soylu'nun, Metastaz'da yer alan Menzilci polislerin görüntüleri hakkında bir açıklama yapmaması ise dikkat çekti.</h2>
      <address>
        <time datetime="2019-11-22T18:25:00+00:00">22 Nov 2019, 18:25</time>
      </address>
      <p>T24 yazarı Tolga Şardan’ın bugün köşesinde kaleme aldığı “Emniyet’te Menzilci var mı” yazısına, İçişleri Bakanı Süleyman Soylu’dan yanıt geldi. Süleyman Soylu'nun, Odatv Genel Yayın Yönetmeni Barış Pehlivan ve Haber Müdürü Barış Terkoğlu’nun kaleme aldığı Metastaz'da yer alan Menzilci polislerin görüntüleri hakkında bir açıklama yapmaması ise dikkat çekti.</p>
      <p>Süleyman Soylu, Menzil cemaatinin İçişleri Bakanlığı’nda kadrolaşmadığını iddia etmiş ve "<b>Bir tane göstersinler bakanlığı bırakacağım” </b>demişti. Bunun üzerine, Barış Pehlivan ve Barış Terkoğlu’nun kaleme aldığı Metastaz'da yer alan Menzil cemaatine mensup polislerin görüntüsü gündem olmuştu.</p>
      <figure>
        <img src="https://odatv.com/images2/2019_11/2019_11_22/emniyetteki-menzil-yapilanmasi-meclis-gundeminde-651848-1.jpg"/>
      </figure>
      <p>Süleyman Soylu’ya bir yanıt da Tolga Şardan’dan gelmişti. Şardan, bugün yayımlanan,<b> “Emniyet’te Menzilci var mı</b>” başlıklı yazısıyla emniyet içindeki Menzil yapılanmasını anlatmıştı. Şardan hakkında daha önceden Emniyet’teki Menzil yapılanması ile ilgili yazıları ile ilgili Emniyet Genel Müdürlüğü tarafından suç duyurusunda bulunulmuştu.</p>
      <p>
        <b>SOYLU’DAN YANIT</b>
      </p>
      <p>İçişleri Bakanı Süleyman Soylu, gazeteci Tolga Şardan'ın bugün yayımlanan 'Emniyet’te Menzilci var mı?' başlıklı yazısı üzerine, yazılı açıklama yaptı. Bakan Soylu, açıklamasında, yazının tamamen asılsız, iddia ve iftiralar içerdiğini belirterek,<b> "Gazetecilik, kişisel hırs ve çıkarlar uğruna, sizi aracı kılan insanlardan edindiğiniz kulaktan duyma bilgilerle yazı yazmak değildir. Emniyet teşkilatında geçmiş dönemlerde, FETÖ’nün oynaştığı ve itibarlarını hafızasına aldığı kişilerden edindiğiniz bilgileri, bugün oluyormuş gibi ifade etmek gazetecilik namusuna halel getirmektir. Gerçi mesleki namus anlayışının sizin için hiçbir şey ifade etmediği teşkilatımızın koridorlarında iyi bilinir" </b>dedi.</p>
      <p>
        <b>“İSPAT EDERSENİZ, İSTİFA EDERİM”</b>
      </p>
      <p>Bakan Soylu, Şardan’ın bu ay başında, "Emniyet’te neler oluyor; Menzilciler, Emniyet atamalarında birbirine mi girdi" başlığı ile yayımladığı yazısında, son atamalarda Menzil cemaatinin etkin olduğunu ve tüm atamaların onlar tarafından yapıldığını iddia ettiğini belirterek, şunları kaydetti:</p>
      <p> "20.11.2019 tarihinde, Türkiye Büyük Millet Meclisi Plan ve Bütçe Komisyonu'nda, bakanlığımın 2020 Yılı Bütçe Kanun Tasarısı'na ve 2018 Yılı Kesin Hesap Kanun Tasarısı görüşmelerinde, benzer iddia ile ilgili şahsıma sorulan soruda vermiş olduğum cevapta belirtiğim sözümün arkasındayım, bırakınız son atamaları, görev dönemimde böyle tek bir atamanın olduğunu ispat ederseniz, istifa ederim. Sizin gibi zihniyetler, memleketimizin inanç, gelenek, sosyolojik gerçeklerini yıllarca sömürerek istismar etti. Kurumlarımıza da aynı istismarı bulaştırmaya çalışarak, onları felç etmek istiyor. Ayrıca toplumumuzda yüz yıllardır var olan sosyolojik gerçeklerle, devlet yapımızı farklı sebeplerle karşı karşıya getirmenizde ayrı bir fitneciliktir. Devlet yapımızı sadece bir koltuk için iğfal ettirmekten kaçınmayan 'iftiracı kuşlarınıza' da söyleyin, Türkiye’mizin bugün yüz akı olan emniyet teşkilatımızın elde ettiği başarıları ve aldığı güçlü mesafeyi karalamaya çalışmak fesatlık, çekememezlik ve fitnedir. Türk Polis Teşkilatı, kuruluşundan bu yana toplumun düzen, barış, huzur ve güvenlik içerisinde hayatını sürdürmesine imkan sağlayan ortamın oluşturulması ve korunması bilincine sahip liyakatli personel ile görevini ifa etmektedir. Vatandaşlarımızın huzur ve güvenliği için gece gündüz demeden canı pahasına çalışan değerli teşkilatlarımızı ve milletimizi Allah, sizler gibi fitnecilerden, dedikoduculardan ve koğuculardan korusun."</p>
      <figure>
        <img src="https://odatv.com/images2/2019_11/2019_11_22/ej0urfvx0aapbhx.jpg"/>
      </figure>
      <figure>
        <img src="https://odatv.com/images2/2019_11/2019_11_22/emniyetteki-menzil-yapilanmasi-meclis-gundeminde-651847-1.jpg"/>
      </figure>
      <figure>
        <img src="https://odatv.com/images2/2019_11/2019_11_22/emniyetteki-menzil-yapilanmasi-meclis-gundeminde-651849-1.jpg"/>
      </figure>
      <figure>
        <img src="https://odatv.com/images2/2019_11/2019_11_22/ej0urf2xkaeoidv.jpg"/>
      </figure>
      <p>
        <b>"EMNİYET'TE MENZİLCİLER VAR MI"</b>
      </p>
      <p>Tolga Şardan'ın, T24'te kaleme aldığı “Emniyet’te Menzilci var mı” başlıklı yazısı ise şöyle:</p>
      <p>T24'teki ilk yazıdan sonra Emniyet Genel Müdürlüğü hakkımda suç duyurusunda bulunmuştu. Şimdi bu yazıdan sonra neler olacağını hep birlikte göreceğiz</p>
      <p>TBMM'deki Plan ve Bütçe Komisyonu'nda önceki gün İçişleri Bakanlığı bütçesi görüşüldü.</p>
      <p>Son dönemde kamuoyu önünde sıkça gördüğümüz İçişleri Bakanı Süleyman Soylu, bakanlık ve bağlı kurumlarının üst yöneticileri ile birlikte bakanlığının bütçesini iktidar ve muhalefet partilerinin komisyon üyelerine anlattı.</p>
      <p>Her bakanlığın bütçe görüşmesinde yaşandığı gibi İçişleri Bakanlığı bütçesinin komisyon çalışmalarında da Cumhur İttifakı üyeleri Soylu'ya "tam destek" verdi. Muhalefet ise Soylu ve yönetimindeki İçişleri Bakanlığı'na eleştirilerini sıraladı.</p>
      <p>Muhalefet üyeleri pek çok konuda eleştiri yaptılar. Ancak eleştirilerden birisi, konusu itibarıyla bu satırların yazarını doğrudan ilgilendiriyor.</p>
      <p>Hatırlanacağı üzere; iki hafta önce T24'teki yazımda FETÖ sürecinin ardından emniyet teşkilatında son dönemde yapılan atama ve görevlendirmelerde Menzil cemaatinin ön plana çıkmaya ve teşkilat içinde kendisini hissettirmeye başladığına dikkati çekmiştim.</p>
      <p>Hatta öyle ki bu süreçte cemaatin Adıyaman merkezli Semerkand grubu ile Eskişehir merkezli Buhara grubunun söz konusu atamalardaki etkinlik nedeniyle kendi içlerinde "güç çekişmesi" yaşadıklarını belirtmiştim.</p>
      <p>Yazının üzerinden günler geçmesine karşın taraflardan bu konuda herhangi bir açıklama gelmedi. Emniyet Genel Müdürlüğü hakkımda suç duyurusunda bulundu. Yine emniyetin başvurusuyla ilgili yazıma erişim engeli getirildi.</p>
      <p>Aynı konu, bakanlık bütçesinin görüşülmesi sırasında CHP'li üye Ali Öztunç ile bakan Soylu arasında tartışmaya neden oldu.</p>
      <p>CHP'li Öztunç, Soylu'ya hitaben "Bugün için bir İçişleri Bakanı olarak gönül rahatlığıyla 'Bizim bakanlığımızda herhangi bir tarikat yoktur, herhangi bir cemaat yoktur' diyebilir misiniz? Dedikodular, Menzilcilerin İçişleri Bakanlığı'nda çok ciddi kadrolaştığı, tayin, atama yaptırdığı; işe başlayanlardan…" şeklinde sorusunu sordu.</p>
      <p>Soylu'nun Öztunç'a verdiği yanıtın ilk cümlesi şöyle oldu:</p>
      <p>"Bir tane göstersinler, bakanlığı bırakacağım. Bakın kurumlarımızı yıpratmayalım. Beni yıpratın."</p>
      <p>* * *</p>
      <p>Tarih, 19 Ağustos 2016. Yani, 15 Temmuz'da yaşanan FETÖ'nün organize ettiği anlaşılan darbe girişiminden tam 45 gün sonrası.</p>
      <p>İsmini vermek istemiyorum, ancak görev yerini söyleyebilirim; Başbakanlık Koruma Dairesi Başkanlığı'nda bir şube müdürü. Bu birim, o dönemde son Başbakan Binali Yıldırım'ın ve ailesi ile Bakanlar Kurulu üyelerinin güvenliğini sağlıyordu.</p>
      <p>Bu şube müdürü, FETÖ'nün örgüt üyeleri içinde iletişimi sağlamak için özel olarak kullandığı Bylock programının kendisine ait cep telefonunda bulunması üzerine savcılık talimatıyla gözaltına alındı.</p>
      <p>Hakkında adli soruşturma yürütülen şube müdürü, aynı zamanda idari soruşturma kapsamında açığa alınarak ifadesine başvuruldu.</p>
      <p>Emniyet Genel Müdürlüğü'nün görevlendirdiği müfettişler, disiplin soruşturması yapılan şube müdürüne Bylock kullanması konusunda toplam 11 soru yöneltti.</p>
      <p>Sorulardan birisi, mesleki özgeçmişle birlikte görev süresi boyunca aldığı taltiflerden FETÖ'ye himmet verip vermediğiydi.</p>
      <p>Şube müdürü, mesleki öz geçmişini anlattıktan sonra şu cümleyi kuruyor:</p>
      <p>"…Toplam yaklaşık 40 taltifim var. Aldığım taltiflerde FETÖ/PDY örgütüne yardımda bulunmadım. Herhangi bir yerde üyeliğim yok aile fertlerimle birlikte. Yalnız 2001 yılından bu yana Menzil'e gider gelirim. Büyük oğlum A.T., AK Partinin lise gençliğine ait Aklıselim koluna gidip gelmektedir."</p>
      <p>Müfettişlerin resmi ifadeye aldığı bu anlatımın dışında şube müdürü yine müfettişlerin '<b>FETÖ/PDY tarafından organize edilen yurt içi veya yurt dışındaki ev toplantılarına, gezilerine katıldınız mı? Katıldıysanız ne zaman ve nerede katıldınız? FETÖ/PDY örgütüne 'himmet' adı altında ya da başka herhangi bir yardımda bulundunuz mu?' </b>sorunu ise şöyle yanıtladı:</p>
      <p>'Katılmadım. Menzil toplantılarına katıldım. Adana'da, Mardin'de, Konya'da ve Ankara'da kesintisiz Menzil toplantılarına katılımım olmuştur. Belirttiğim yerlerde araştırma yapılabilir. Himmet adı altında herhangi bir yere herhangi bir aktarımım olmamıştır.'</p>
      <p>Müfettişler, şube müdürüne bu kez <b>'Darbe girişiminden önce size bununla ilgili herhangi bir bilgi verildi mi? Size herhangi bir görev verildi mi? Darbe giriminden ne zaman haberiniz oldu?'</b> sorusunu yöneltti.</p>
      <p>FETÖ'cü olduğu iddiasıyla soruşturma geçiren şube müdürü şu yanıtı verdi:</p>
      <p>'Herhangi bir mesaj gelmedi. Öncesinde de herhangi bir bilgi verilmedi, görev verilmedi, verilemez de. Darbe girişimi olduğu gece, beş kişi Menzil'e gitmek için yola çıkmıştık. Elmadağ civarında eşimden gelen telefonla durumu öğrenip hemen geri dönüp senelik izinde olmama rağmen ve herhangi bir çağrı olmamasına rağmen görev yerim olan Başbakanlık Koruma Dairesi Başkanlığı resmi konut yerleşkesinde görev aldım. Kamera kayıtlarından ve görevli personelden durumun teyidi alınabilir.'</p>
      <p>Daha önce Özel Harekât'ta, asayiş ekiplerinde, karakollarda, Çevik Kuvvet'te çalışan bu şube müdürü 2013'ten bu yana da Başbakanlık Koruma Dairesi Başkanlığı'nda görevliydi.</p>
      <p>İfadesinde -o dönem itibarıyla- 15 yıldır Menzil cemaatinin faaliyetlerine katıldığını üzerine basa basa anlatan şube müdürü, kolayca tahmin edileceği üzere halen emniyet teşkilatında çalışıyor.</p>
      <p>Hem de o kadar çok uzakta değil. Ankara Emniyet Müdürlüğü kadrosunda ilçe emniyet müdürü.</p>
      <p>Üstelik ifadesinde bir cemaatin üyesi olduğunu açıkça itiraf eden şube müdürü, bu süreçte terfi alarak 4. sınıf emniyet müdürlüğünden 3. sınıf emniyet müdürlüğüne terfi ettirildi.</p>
      <p>Bu arada, sorulması gereken başka bir soru daha var: <b>'Bu polis müdürü FETÖ'cülerin kullandığı Bylock'u yüklediyse nasıl Menzilci oluyor? Eğer FETÖ'cü değil, Menzilciyse Bylock şahsi telefonunda neden yüklü?'</b></p>
      <p>İşte bu noktada daha önceki yazılarımda belirttiğim üzere 'renklendirmeye' dikkat çekmek istiyorum. Halen, emniyet teşkilatında 'renklenmiş'ler mevcut. Hem de bazıları üst düzey görevlerde.</p>
      <p>* * *</p>
      <p>Soylu'nun<b> 'Bir tane göstersinler, bakanlığı bırakacağım'</b> sözlerine yanıt olarak bir belgeyi paylaştım.</p>
      <p>TBMM'deki iddialı cümlesine karşılık olan bu belge, halen Emniyet Genel Müdürlüğü Teftiş Kurulu Başkanlığı'nın arşivinde mevcut.</p>
      <p>Açıkçası Soylu'nun bu değerlendirmeyi '<b>siyaset</b>' çerçevesinde yaptığını düşünüyorum.</p>
      <p>Bakan Soylu, bu iddialı cümleyi kurmadan önce keşke yakın çalışma ekibinde yer alan istihbarat, terörle mücadele, personel hatta teftiş kurulunun başkanlarına sorup bilgi alsaydı.</p>
      <p>Eğer sorduysa ve '<b>yoktur</b>' yanıtını aldıysa, naçizane önerim Bakan Soylu çalışma ekibini yeniden gözden geçirmelidir. </p>
      <p>
        <b>Kaldı ki, meslektaşlarım Barış Terkoğlu ve Barış Pehlivan, Metastaz adlı kitaplarında Polis Akademisi'ndeki Menzil yapılanmasının örneklerini verdi.</b>
      </p>
      <p>İçişleri Bakanlığı ve Polis Akademisi'nden sorumlu Emniyet Genel Müdürlüğü bu konuda herhangi bir tepki göstermedi. Sessiz kalarak bir nevi ikrar yoluna gitti. Kendi içlerinde de bir soruşturma ya da inceleme başlatıldığını duymadık.</p>
      <p>*</p>
      <p>Mesleki kariyerim boyunca kişiler ve kurumlarla polemik yaşamaktan uzak duran bir gazeteciliği tercih ettim. Meslek büyüklerim beni bu yönde yetiştirdiler.</p>
      <p>Gerek önceki çalıştığım Milliyet gazetesinde, gerekse şimdilerde hazırladığım köşe yazılarında da mümkün olduğunca bu tutumdan vazgeçmedim. Polemikten uzak, meraklısına bilgi vermeyi hedef edinen bir gazetecilik yapmaya çalışıyorum halen.</p>
      <p>Ancak 30 yılı aşkın bir süredir emniyet teşkilatını yakından izleyen bir gazeteci olarak teşkilatta yaşananlara, hem İçişleri Bakanlığı koltuğuna oturan siyasiler, hem de emniyet teşkilatında görev yapan üst yöneticilerden daha yakından tanıklık etme imkânım oldu.</p>
      <p>Dolayısıyla, Sayın Bakan'ın TBMM'de CHP'li Öztunç'a yönelik çıkışının şahsımı da ilgilendirmesi nedeniyle, iddiama sahip çıkma çerçevesinde belgeli gazetecilik örneği olarak ben bu bilgileri paylaştım.</p>
      <p>Gerisini zamana ve iddialı cümlenin sahibi olan Sayın Soylu'ya bırakıyorum.</p>
      <p>T24'teki ilk yazıdan sonra Emniyet Genel Müdürlüğü hakkımda suç duyurusunda bulunmuştu. Şimdi bu yazıdan sonra neler olacağını hep birlikte göreceğiz."</p>
      <p>
        <b>Odatv.com</b>
      </p>
      <figure>
        <a href="https://odatv.com/iste-suleyman-soyluyu-istifa-ettirecek-goruntuler-20111942.html">
          <img src="https://odatv.com/images2/2019_11/2019_11_22/iste-suleyman-soyluyu-istifa-ettirecek-goruntuler-20111942_m2.jpg"/>
        </a>
      </figure>
      <figure>
        <a href="https://www.odakitap.com/metastaz-kitabi-baris-pehlivan">
          <img src="https://odatv.com/images2/2019_02/2019_02_05/metastaz-banner.jpg"/>
        </a>
      </figure>
      <p><a href="https://twitter.com/share?ref_src=twsrc%5Etfw">Tweet<br/></a><br/>89,015 Bu habere tepkiniz: <br/> </p>
      <p> </p>
      <related>
        <h4>İLGİLİ HABERLER</h4>
        <a href="https://odatv.com/akilli-ol-diyen-vatandasla-ilgili-inceleme-07061912.html"/>
        <a href="https://odatv.com/imamoglu-itirafi-27041945.html"/>
        <a href="https://odatv.com/muhsin-yazicioglunun-helikopterine-ben-de-binecektim-25031906.html"/>
        <a href="https://odatv.com/31-mart-korkusunu-boyle-anlatti-09031901.html"/>
        <a href="https://odatv.com/suleyman-soyludan-ak-partiye-girersin-artik-diyen-erkan-tana-tarihi-yanit-07031914.html"/>
        <a href="https://odatv.com/yandas-gazetecinin-kendisini-mitci-diye-tanitmasinin-film-gibi-oykusu-ilk-kez-ortaya-cikti-04021902.html"/>
        <a href="https://odatv.com/emniyet-mudurlerine-silahsiz-toplanti-yapin-talimati-18121826.html"/>
        <a href="https://odatv.com/suleyman-soylunun-hediye-verdigi-ismin-sicili-04111841.html"/>
        <a href="https://odatv.com/soylu-ile-fotograf-cektirdi-10051844.html"/>
        <a href="https://odatv.com/erdogandan-suleyman-soylu-aciklamasi-26021854.html"/>
        <a href="https://odatv.com/soylu-hakkinda-suc-duyurusu-0501181200.html"/>
        <a href="https://odatv.com/59-ilin-emniyet-mudurleri-degisti-2610161200.html"/>
        <a href="https://odatv.com/28-belediyenin-yonetimi-15-gun-icinde...-0909161200.html"/>
        <a href="https://odatv.com/emniyetteki-tasfiye-dalgasi-o-ile-sicradi-0506141200.html"/>
        <a href="https://odatv.com/ugur-kurtun-olduruldugu-gun-emniyetin-tepesine-atandi-2305141200.html"/>
        <a href="https://odatv.com/emniyetteki-deprem-o-ile-sicradi-0805141200.html"/>
        <a href="https://odatv.com/emniyeti-sarsan-olum-2804141200.html"/>
        <a href="https://odatv.com/emniyette-sular-durulmuyor-2404141200.html"/>
        <a href="https://odatv.com/emniyette-deprem-ustune-deprem-1704141200.html"/>
        <a href="https://odatv.com/istanbul-emniyetinde-dinleme-depremi-1404141200.html"/>
      </related>
    </article>
  </body>
</html>