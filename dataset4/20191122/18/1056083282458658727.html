<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100305/%DA%AF%D8%B1%D8%A7%D9%86%DB%8C-%DA%A9%D8%A7%D8%BA%D8%B0-%D8%AF%D8%BA%D8%AF%D8%BA%D9%87-%D9%81%D8%B9%D8%A7%D9%84%D8%A7%D9%86-%D8%B9%D8%B1%D8%B5%D9%87-%DA%A9%D8%AA%D8%A7%D8%A8-%D8%AF%D9%88%D9%84%D8%AA-%D8%A7%D8%B2-%D9%86%D8%A7%D8%B4%D8%B1%D8%A7%D9%86-%D8%AD%D9%85%D8%A7%DB%8C%D8%AA-%D9%85%DB%8C-%DA%A9%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T18:34:13+00:00"/>
    <meta property="og:title" content="گرانی کاغذ، دغدغه فعالان عرصه کتاب/ دولت از ناشران حمایت می‌کند"/>
    <meta property="og:description" content="ایسنا/لرستان معاون استاندار لرستان گفت: گرانی کاغذ، موجب ایجاد دغدغه برای فعالان عرصه کتاب شده است."/>
  </head>
  <body>
    <article>
      <h6 class="kicker">معاون استاندار لرستان:</h6>
      <h1>گرانی کاغذ، دغدغه فعالان عرصه کتاب/ دولت از ناشران حمایت می‌کند</h1>
      <address><time datetime="2019-11-22T18:34:13+00:00">22 Nov 2019, 18:34</time> by <a rel="author">زهره گودرزی</a></address>
      <p>ایسنا/لرستان معاون استاندار لرستان گفت: گرانی کاغذ، موجب ایجاد دغدغه برای فعالان عرصه کتاب شده است.</p>
      <p>محمود ثمینی در آیین تجلیل از خادمان نشر لرستان با تاکید بر توجه ویژه مردم به کیفیت کتاب‌های انتشار یافته، اظهار کرد: ناشران بهترین تضمین کننده کیفیت موضوعی کتاب هستند.</p>
      <p>وی با بیان این‌که اهمیت علم بر کسی پوشیده نیست و قاعدتاً انتقال علم هم نیازمند به ابزار و امکاناتی است که باید هم به آن پرداخته شود و هم مورد توجه ویژه قرار گیرد، افزود: آگاهی‌بخشی به انسان‌ها و انتقال فرهنگ‌ها در گرو  قلم ‌زدن، تحلیل کردن و اقداماتی است که همه در سایه کتاب متصور است.</p>
      <p>معاون سیاسی و امنیتی استاندار لرستان ادامه داد: رهبر معظم انقلاب بارها در خلال بازدید از نمایشگاه‌های بین‌المللی کتاب بر اهمیت نشر و کتاب و نقش آن در رشد جامعه و همچنین جایگاه ویژه ناشران در کیفیت بخشیدن به موضوع کتاب‌ها تاکید فرموده اند که باید به‌طور جدی مدنظر قرار گیرد.</p>
      <p>ثمینی با اشاره به این‌که موضوعاتی از جمله گرانی کاغذ، موجب ایجاد دغدغه برای فعالان عرصه کتاب شده است، اظهارکرد: گرچه عده‌ای معتقدند امروزه و به‌واسطه تکنولوژی‌های جدید و فضای مجازی، تمایل به کتاب‌های کاغذی کاهش یافته اما باید گفت آن‌ چیزی که برای انسان از ماندگاری بیشتری برخوردار بوده کتاب کاغذی است و دولت با تمام توان از ناشران و فعالان عرصه کتاب حمایت کرده و می‌کند.</p>
      <p>انتهای پیام</p>
    </article>
  </body>
</html>