<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/lifestyle/kudi-piti-u-kiyevi-den-pam-yati-zhertv-golodomoru-afisha-na-vihidni-23-24-listopada-afisha-na-tizhden-50055202.html"/>
    <meta property="og:site_name" content="НВ"/>
    <meta property="article:published_time" content="2019-11-22T18:00:00+00:00"/>
    <meta property="og:title" content="Афіша 22 — 28 листопада. День пам’яті жертв Голодоморів, Нове грузинське кіно, Схід Захід та інші події, які не можна пропустити"/>
    <meta property="og:description" content="Якщо ви ще не вирішили, куди піти цього тижня, ознайомтесь з афішею цікавих подій Києва за версією НВ Style."/>
  </head>
  <body>
    <article>
      <h1>Афіша 22 — 28 листопада. День пам’яті жертв Голодоморів, Нове грузинське кіно, Схід Захід та інші події, які не можна пропустити</h1>
      <h2>Якщо ви ще не вирішили, куди піти цього тижня, ознайомтесь з афішею цікавих подій Києва за версією НВ Style.</h2>
      <address>
        <time datetime="2019-11-22T18:00:00+00:00">22 Nov 2019, 18:00</time>
      </address>
      <p>У суботу, 23 листопада, світ вшановує пам‘ять жертв Голодомору — геноциду українського народу. Тому запрошуємо вас приєднатися до акцій із вшанування пам’яті мільйонів українців, що загинули від голоду у 1932−1933 роках і пропонуємо список подій, які можна буде відвідати в рамках пам’ятних заходів.</p>
      <p>А далі пропонуємо звичну афішу на насичений подіями тиждень. Так, радимо відвідати незвичний спектакль Схід Захід, в основі якого п'єси написані підлітками Сходу і Заходу України, головні ролі в спектаклі виконують Римма Зюбіна і Олеся Жураківська. Цікавою буде виставка Made in Chernobyl, яка демонструє результати роботи арт-резиденції, що працювала у зоні відчуження в жовтні цього року.</p>
      <p>Одразу два насичені кінофестивалі пройдуть цього тижня — Нове грузинське кіно і Тиждень британського кіно. А музичним гурманам радимо завітати на фестиваль Kyiv Vinyl Music Fair, що просуває культуру прослуховування музики на вінілових платівках.</p>
      <p>Гарного вам тижня!</p>
      <h3>День пам’яті жертв Голодоморів</h3>
      <h3>Акція Запали свічку пам’яті</h3>
      <p>Коли і де: 23 листопада, 15−00, Національний музей Голодомору-геноциду</p>
      <p>До 86-х роковин одного з найстрашніших злочинів радянської влади закликаємо приєднатися до міжнародної акції. Біля Національного музею Голодомору-геноциду відбудуться жалобні заходи і загальнонаціональна хвилина мовчання. Також усіх українців запрошують запалити свічку пам’яті у вікні о 16 годині, аби вшанувати жертв Голодомору.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/004/big/c083d39745174e4781a116da023612b1.png&amp;stamp=20191122190652&amp;q=85&amp;output=jpg&amp;bg=white"/>
        <figcaption>Афіша: 23 листопада - Запали свічку пам'яті / Фото: @Unsplash/Mike Labrum</figcaption>
      </figure>
      <h3>Вистава КОНТРА</h3>
      <p>Коли і де: 23 та 24 листопада, Зал пам’яті Національного музею Голодомору-геноциду</p>
      <p>До Дня пам’яті жертв Голодомору 1932 — 1933 років київський театр Veritas спільно з Національним музеєм Голодомору-геноциду презентують перформативну виставу КОНТРА, яку створено на основі реальних історій свідків Голодомору. Автор сценарію та режисер — Олександра Кравченко. Вхід на виставу вільний.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/005/big/a93f76e147d31f56f845ff1c2fbf5982.png&amp;stamp=20191122190813&amp;q=85&amp;output=jpg&amp;bg=white"/>
        <figcaption>Афіша: 23 листопада - вистава Контра / Фото: @facebook/Національний музей Голодомору-геноциду</figcaption>
      </figure>
      <h3>Голодомор у документах архівів комуністичних спецслужб</h3>
      <p>Коли і де: 23 листопада, 17−00, Музей історії України</p>
      <p>У своїй лекції до Дня пам’яті жертв Голодоморів український історик, завідувач відділу історії України ХХ ст. Національного музею історії України Олександр Іщук розкаже про найважливіші й найнесподіваніші знахідки в архівах радянських спецслужб, які є правдивими свідченнями злочину радянського режиму проти українського народу.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/006/big/1c06bc6ed429ce57c8636e764e37119b.png&amp;stamp=20191122191119&amp;q=85&amp;output=jpg&amp;bg=white"/>
        <figcaption>Афіша: 23 листопада - лекція про Голодомор / Фото: @memorialholodomors.org.ua</figcaption>
      </figure>
      <h3>У пошуках зерна істини. Музичний вечір сестер Тельнюк</h3>
      <p>Коли і де: 23 листопада, Національний музей Голодомору-геноциду</p>
      <p>Галина і Леся Тельнюк запрошують на мiстерiю слова й музики у спеціальній програмі до 86-х роковин У пошуках зерна істини, що розповідає про довгий шлях до повноти оцінки масштабу трагедії навіть після розірвання заборони на правду про геноцид українців. Музичний вечір через пісні на вірші Т. Шевченка, П. Тичини, Є.Маланюка, Б.-І.Антонича, В. Стуса, Л. Костенко, О. Забужко повертає слухачів до істинно української культури, яку безжально намагалися знищити за часів СРСР. Вхід за реєстрацією.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/007/big/47d6c2aa2b0ebd590ebfc837f5f2ad4c.png&amp;stamp=20191122191244&amp;q=85&amp;output=jpg&amp;bg=white"/>
        <figcaption>Афіша: 23 листопада - У пошуках зерна істини. Музичний вечір сестер Тельнюк / Фото: @facebook/Тельнюк: сестри</figcaption>
      </figure>
      <h3>Мереживо пам’яті</h3>
      <p>Коли і де: 26 листопада — 10 січня, Національний музей Голодомору-геноциду</p>
      <p>Тут відкриється проект відомої української мисткині зі Львова Дарії Альошкіної Мереживо пам’яті, в якому вона представить традиційні українські витинанки, що вперше розповідатимуть не лише про образи народної культури, а й про травматичну історію української нації - Голодомор.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/008/big/09ca1b6d7d1a1a74d873aab2376f65b7.png&amp;stamp=20191122191421&amp;q=85&amp;output=jpg&amp;bg=white"/>
        <figcaption>Афіша: 26 листопада - 10 січня - Мереживо пам’яті / Фото: @facebook/Дарія Альошкіна</figcaption>
      </figure>
      <h3>Афіша 22 — 28 листопада</h3>
      <h3>АРТ. Made in Chernobyl</h3>
      <p>Коли і де: 22 листопада — 8 грудня, Музей історії Києва</p>
      <p>На виставці будуть представлені роботи художників — результат проекту Made in Chernobyl — першої у світі арт-резиденції у зоні відчуження, яка працювала 24 — 27 жовтня. В ній взяли участь як українські, так і іноземні художники, представники різних поколінь і світоглядів.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/009/big/fce64afeade164d140f8586d53e8a55f.png&amp;stamp=20191122191608&amp;q=85&amp;output=jpg&amp;bg=white"/>
        <figcaption>Афіша: Made in Chernobyl - проект Зворотний відлік, Юлія Савенко / Фото: @facebook/Made in Chernobyl</figcaption>
      </figure>
      <h3>ТЕАТР. Схід Захід</h3>
      <p>Коли і де: 25 листопада, театр Актор</p>
      <p>У Києві знову покажуть незвичну виставку, створену на основі п'єс, написаних підлітками. Вистава Влади Бєлозоренко Схід-Захід об'єднала в собі п’ять п'єс, створених в рамках проекту Class Act: Схід-Захід.</p>
      <p>У п'єсах підлітки зі Сходу і Заходу України написали про світ, що їх оточує, поділилися своїми страхами і сподіваннями, розповіли про свою, вже таку жорстку дорослу реальність, і про найпотаємніші, ще такі дитячі мрії. Ролі виконують Олеся Жураківська, Римма Зюбіна, Віталій Ажнов, Олена Олейнікова та інші.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/010/big/360f8deec20d07b5c2187d7dadaed0c6.png&amp;stamp=20191122191712&amp;q=85&amp;output=jpg&amp;bg=white"/>
        <figcaption>Афіша: 25 листопада - Схід Захід / Фото: @facebook/Театр Актор</figcaption>
      </figure>
      <h3>КІНО. Нове грузинське кіно</h3>
      <p>Коли і де: 22 — 27 листопада, кінотеатр Жовтень</p>
      <p>Ювілейний 15-ий фестиваль присвячений героям битви у Шіндісі та великому грузинському копозиторові Гії Канчелі, що помер 2 жовтня цього року. В рамках фестивалю покажуть історичну драму Шіндісі (режисер Дімітрі Цінцадзе), що розповідає про війну 2008 року, коли біля однойменного села 11 серпня у нерівному бою з російськими військовими героїчно загинули 17 грузинських військових. Цей фільм потрапив до лонгліста премії Оскар від Грузії. Документальний фільм Тео Джорбенадзе Ангели журби розповість про життя Гії Канчелі.</p>
      <p>Також в програмі фільми Горизонт Тінатіна Каджрішвілі, Сусіди Гігіша Абашидзе, Парад Ніно Жванія, Вдихни-видихни Діто Цинцадзе, Деде Маріам Хачвані та Гамлет Гіоргі Мегрелішвілі.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/011/big/047d03749767fea5b12a1526fb57d433.png&amp;stamp=20191122191900&amp;q=85&amp;output=jpg&amp;bg=white"/>
        <figcaption>Афіша: 22 - 27 листопада - Нове грузинське кіно, кадр з фільму Шіндісі / Фото: @newsgeorgia.ge</figcaption>
      </figure>
      <h3>КІНО. Нове британське кіно</h3>
      <p>Коли і де: 28 листопада — 4 грудня</p>
      <p>В Україні вже в 19-те відбудеться знаковий фестиваль Нове британське кіно. Він відкриється історичним трилером <a href="https://style.nv.ua/ukr/lyudi/golodomor-v-ukrajini-cina-pravdi-film-pro-gareta-dzhonsa-interv-yu-zi-scenaristom-novini-ukrajini-50049829.html">Ціна правди режисера Агнешки Голланд</a>, триразової номінантки на Оскар, яка особисто представить фільм. Також на гостей чекають сайфай Малюк Джо, що відзначений премією за найкращу роль Каннського кінофестивалю, драма Вас не було на місці від режисера Кена Лоуча, документальна хроніка Першої світової, Вони не постаріють Пітера Джексона та інші. Всі фільми демонструються мовою оригіналу з українськими субтитрами.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/012/big/0e2095bb14efacfdf497e58c34a14a7e.png&amp;stamp=20191122192107&amp;q=85&amp;output=jpg&amp;bg=white"/>
        <figcaption>Афіша: 28 листопада – 4 грудня - Нове британське кіно, кадр з фільму Ціна правди / Фото: @FILM UA</figcaption>
      </figure>
      <h3>МУЗИКА. JAZZ Weekend</h3>
      <p>Коли і де: 22, 23, 29 листопада, Freedom Hall</p>
      <p>Фестиваль Jazz Weekend запрошує на кілька вечорів музичного щастя. На сцені виступлять світові зірки, що грають у жанрах jazz, smooth jazz, jazz funk і jazz fusion. В програмі концерти Incognito (Україна), Mezzoforte (Ісландія), Andrey Chmut &amp; Bob James (Україна/США).</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/013/big/255e26469ca6dca94cca5df07ae7f0ac.png&amp;stamp=20191122192303&amp;q=85&amp;output=jpg&amp;bg=white"/>
        <figcaption>Афіша: 22, 23 і 29 листопада - Jazz Weekend, гурт Mezzoforte / Фото: @wikipedia</figcaption>
      </figure>
      <h3>ФЕСТИВАЛЬ. Їжа моря</h3>
      <p>Коли і де: 22 і 23 листопада, Сільпо у ТЦ River Mall</p>
      <p>Це дуже рибний фестиваль, що проходить у Києві вже вдруге. На гостей чекатимуть понад 130 видів морських делікатесів з 25 країн світу, майстер-класи (наприклад, приготування севіче), дегустації та унікальне фестивальне меню: лобстер-роли, оригінальні тапаси, незвичні суші, севіче та авокадо-тости й, звісно ж, безліч страв зі свіжого велетенського тунця, розроблення якого перетвориться на шоу у виконанні бренд-шефа Марко Черветті (початок шоу в суботу о 13:00).</p>
      <p>На фестивалі діятиме устричний бар, де запропонують 7 видів молюсків з Франції та Ірландії, а устриці сортів Fine de Claire та Святий Патрик можна буде придбати за спеціальною привабливою ціною.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/014/big/59dec2885e69a20da3f0b667ef125d61.png&amp;stamp=20191122192412&amp;q=85&amp;output=jpg&amp;bg=white"/>
        <figcaption>Афіша: 22 - 23 листопада - Їжа моря / Фото: @facebook/Сільпо</figcaption>
      </figure>
      <h3>ФЕСТИВАЛЬ. Всі свої: Маркет кераміки</h3>
      <p>Коли і де: 23 — 24 листопада, Десятинна, 12</p>
      <p>Майже підійшла до закінчення осінь. Вже час готувати подарунки. Всі свої запрошують на Маркет Кераміки, де можна обрати щось цікаве під ялинку. У фестивалі беруть участь найдивовижніші майстри з усієї України.</p>
      <p>Одночасно із маркетом кераміки проходить маркет Новорічного декору. Свої вироби, що дарують відчуття свята, представлять більше 120 брендів новорічного декору, текстилю, свічок, меблів та освітлення.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/015/big/19f5f805deb744cd9f074a06f76c1b85.png&amp;stamp=20191122192514&amp;q=85&amp;output=jpg&amp;bg=white"/>
        <figcaption>Афіша: 23 - 24 листопада - Всі свої: Маркет кераміки / Фото: @facebook/Всі свої</figcaption>
      </figure>
      <h3>ФЕСТИВАЛЬ. Kyiv Vinyl Music Fair</h3>
      <p>Коли і де: 23 листопада, Будинок кіно</p>
      <p>Це регулярний всеукраїнський зліт колекціонерів вінілових платівок, платформа для спілкування колекціонерів, меломанів і аудіофілів. Його організатори вбачають свою місію у популяризації культури споживання музики в Україні. Тут можна придбати оригінальні вінілові платівки різних років, нові видання, меморабілії, музичну літературу та аксесуари.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/028/016/big/4eed236b522f931fc6896626ac5edd38.png&amp;stamp=20191122192614&amp;q=85&amp;output=jpg&amp;bg=white"/>
        <figcaption>Афіша: 23 листопада - Kyiv Vinyl Music Fair / Фото: @facebook/Kyiv Vinyl Music Fair</figcaption>
      </figure>
      <p>Читайте також:</p>
      <ul>
        <li>
          <a href="https://style.nv.ua/ukr/kultura/autsayderi-z-mettom-deymonom-i-kristianom-beylom-recenziya-nv-50053788.html">Святі мотори. Рецензія на фільм з Крістіаном Бейлом і Меттом Деймоном Аутсайдери</a>
        </li>
        <li>
          <a href="https://style.nv.ua/ukr/kultura/kinoprem-yeri-tizhnya-idealna-brehnya-krizhane-serce-ii-istoriya-lizi-50054607.html">Ідеальна брехня і Крижане серце II. Головні кінопрем'єри тижня</a>
        </li>
        <li>
          <a href="https://style.nv.ua/ukr/lifestyle/chorna-p-yatnicya-2019-znizhki-akciji-i-rozprodazhi-v-torgovih-centrah-kiyeva-50054971.html">Чорна п’ятниця 2019. Які знижки і розпродажі чекають на шопоголіків у київських торгових центрах</a>
        </li>
        <li>
          <a href="https://style.nv.ua/ukr/kultura/holodne-serce-ii-multfilm-recenziya-nv-50055142.html">В душі холоднеча. Рецензія на мультфільм Холодне серце II</a>
        </li>
      </ul>
    </article>
  </body>
</html>