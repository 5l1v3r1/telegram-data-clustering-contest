<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622807/%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%85%D9%82%D8%A7%D8%A8%D9%84-%D9%86%D9%81%D8%AA-%D8%B2%D8%A7%D9%86%D9%88-%D8%B2%D8%AF%D8%AF%D8%B1%D8%AE%D8%B4%D8%B4-%D8%B3%D9%88%D8%B4%D8%A7-%D9%88-%D8%AA%DB%8C%D8%B1%DA%A9-%D8%AF%D8%B1%D9%88%D8%A7%D8%B2%D9%87-%D9%85%D8%A7%D9%86%D8%B9-%D8%A8%D8%B1%D8%AF%D8%B3%D8%B1%D8%AE%D9%87%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T18:18:00+00:00"/>
    <meta property="og:title" content="پرسپولیس مقابل نفت زانو زد/درخشش سوشا و تیرک دروازه مانع بردسرخها"/>
    <meta property="og:description" content="تیم پرسپولیس در دیدار با نفت مسجد سلیمان در هفته یازدهم شکست خورد و فرصت خوبی را برای نزدیک شدن به سپاهان و شهر خودرو از دست داد. درخشش سوشا مکانی و تیرک دروازه از عوامل باخت سرخها بود."/>
  </head>
  <body>
    <article>
      <h1>پرسپولیس مقابل نفت زانو زد/درخشش سوشا و تیرک دروازه مانع بردسرخها</h1>
      <address>
        <time datetime="2019-11-22T18:18:00+00:00">22 Nov 2019, 18:18</time>
      </address>
      <p>
        <i>تیم پرسپولیس در دیدار با نفت مسجد سلیمان در هفته یازدهم شکست خورد و فرصت خوبی را برای نزدیک شدن به سپاهان و شهر خودرو از دست داد. درخشش سوشا مکانی و تیرک دروازه از عوامل باخت سرخها بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در چارچوب هفته یازدهم لیگ برتر فوتبال ایران تیم فوتبال پرسپولیس امروز جمعه در ورزشگاه آزادی به مصاف نفت مسجد سلیمان رفت که این مسابقه با یک گل به سود نفت تمام شد.</p>
      <p>در این بازی که با قضاوت پیام حیدری و از ساعت ۱۶:۱۵ آغاز شد، علیرضا علیزاده (۷۶) برای نفت مسجد سلیمان گلزنی کرد. به این ترتیب پرسپولیس فرصت بزرگی را برای نزدیک شدن به صدر جدول از دست داد و با ۱۹ امتیاز در رده سوم باقی ماند. تراکتور و استقلال در صورت برد در بازی های خود می توانند جای پرسپولیس را بگیرند. نفت هم رکورد شکست ناپذیری اش در این فصل را حفظ کرد و با ۱۷ امتیاز به رده ششم جدول صعود کرد.</p>
      <figure>
        <img src="https://aftabnews.ir/files/fa/news/1398/9/1/362142_882.jpg"/>
      </figure>
      <p>ترکیب پرسپولیس و نفت مسجدسلیمان<br/>گابریل کالدرون پرسپولیس را با ترکیب علیرضا بیرانوند، سیدجلال حسینی، محمدحسین کنعانی زادگان، محمد انصاری (۶۹ - امید عالیشاه)، مهدی شیری، احمد نوراللهی، محسن ربیع خواه (۸۰ - سیامک نعمتی)، محمد نادری، وحید امیری، مهدی ترابی و علی علیپور (۷۸ - مهدی عبدی) وارد زمین کرد. جونیور براندائو مهاجم برزیلی پرسپولیس حتی در لیست ۱۸ نفره این تیم برای این بازی حضور نداشت.</p>
      <p>تیم نفت مسجد سلیمان هم با هدایت مهدی تارتار با این ترکیب بازی کرد: سوشا مکانی، محمد طیبی، علیرضا علیزاده، حسین ابراهیمی (۸۰ - مهدی رستمی)، میثم نقی‌زاده، مجید عیدی، سجاد جعفری (۴۶ - صادق صادقی)، فرزاد حاتمی، سعید کریمی، احمد الجبوری و پیام ملکیان.</p>
      <p>نیمه نخست؛ کم موقعیت و پر اشتباه<br/>تیم پرسپولیس در نیمه نخست، بازی هجومی تری را به نمایش گذاشت. سرخپوشان تهرانی روی شوت مهدی ترابی در دقیقه ۱۶ می توانستند به گل برسند که سوشا مکانی دروازه بان نفت این شوت را مهار کرد. در دقیقه ۱۹ هم وحید امیری مهاجم پرسپولیس ضربه سر خطرناکی را به سمت دروازه حریف زد که توپ با اختلاف کم به اوت رفت.</p>
      <p>تیم نفت تنها یک بار توانست دروازه پرسپولیس را تهدید کند. احمد الجبوری بازیکن نفت در دقیقه ۴۴ در موقعیت تک به تک با علیرضا بیرانوند قرار گرفت و حتی توانست از دروازه بان پرسپولیس هم عبور کند اما توپ از پایش جدا شد و مدافعان پرسپولیس مانع باز شدن دروازه شدند. در مجموع نیمه نخست این بازی کم موقعیت و پر اشتباه بود و بازیکنان دو تیم بارها در پاسکاری دچار اشتباه شدند.</p>
      <p>نیمه دوم؛ پرسپولیس به تیر زد نفت به تور<br/>در نیمه دوم هم اشتباهات دو تیم در پاسکاری و از دست دادن موقعیت ها ادامه داشت اما بازی زیباتر دنبال شد. نفتی ها که دنبال استفاده از فضای پشت مدافعان پرسپولیس با استفاده از سرعت احمد الجبوری بودند، در دقیقه ۵۲ روی همین برنامه صاحب موقعیت شدند اما ضربه الجبوری به اوت رفت. الجبوری در دقیقه ۷۵ هم به شکل مشابهی فرصت گلزنی به دست آورد که با تکل احمد نوراللهی، این توپ به کرنر رفت.</p>
      <p>در دقیقه ۶۰، ضربه سر سیدجلال حسینی را سوشا مکانی روی خط دروازه نفت مهار کرد. پنج دقیقه بعد بهترین موقعیت بازی نصیب پرسپولیس شد. روی اشتباه محمد طیبی مدافع نفت، مهدی ترابی صاحب موقعیت تک به تک با دروازه حریف شد اما توپ مهاجم پرسپولیس به تیرک دروازه خورد و به اوت رفت.</p>
      <p>در نهایت این تیم نفت مسجد سلیمان بود که در دقیقه ۷۶ توانست به گل برسد و توپ را به تور دروازه برساند. علیرضا علیزاده روی کرنر ارسالی توانست با یک ضربه سر برای نفت گلزنی کند.</p>
      <p>پرسپولیس بعد از این گل تلاش کرد تا نتیجه را جبران کند. در دقیقه ۷۸ ضربه سر احمد نوراللهی توسط سوشا مکانی مهار شد. در دقیقه ۹۰ هم مهدی عبدی با یک ضربه سر سوشا مکانی را به واکنش واداشت و توپ وی هم به تیرک دروازه خورد و به کرنر رفت. عبدی در دقیقه ۹۳ هم ضربه محکمی را در محوطه جریمه نفت زد که بازهم توپ به تیرک دروازه نفت خورد. در نهایت بازی با همان یک گل به سود نفت به پایان رسید.</p>
      <p>بازی های لغو شده و مسابقات باقیمانده هفته یازدهم<br/>پرسپولیس در حالی با نفت بازی کرد که پیش از این با اعلام سازمان لیگ فوتبال، چهار مسابقه به شرح زیر لغو شده بود و زمان برگزاری این مسابقات هنوز اعلام نشده:<br/>گل گهرسیرجان – ماشین سازی تبریز <br/>پارس جنوبی جم – پیکان تهران<br/>تراکتورسازی تبریز- شهر خودرو مشهد<br/>صنعت نفت آبادان- سپاهان اصفهان</p>
      <p>طبق برنامه، روز یکشنبه سایپا با تیم شاهین و ذوب آهن با فولاد خوزستان بازی می کند. استقلال هم روز دوشنبه در قائمشهر میهمان تیم نساجی است.</p>
    </article>
  </body>
</html>