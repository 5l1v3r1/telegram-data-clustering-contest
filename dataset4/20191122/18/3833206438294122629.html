<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Bravo-deca-Tezi-sa-nai-gramotnite-uchenici-v-Plovdiv-916008"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T18:37:00+00:00"/>
    <meta property="og:title" content="Браво, деца! Тези са най-грамотните ученици в Пловдив!"/>
    <meta property="og:description" content="&quot;Бъдете все така амбицирани да учите и да познавате правилата и красотата на българския език. Сигуре..."/>
  </head>
  <body>
    <article>
      <h1>Браво, деца! Тези са най-грамотните ученици в Пловдив!</h1>
      <address>
        <time datetime="2019-11-22T18:37:00+00:00">22 Nov 2019, 18:37</time>
      </address>
      <p>"Бъдете все така амбицирани да учите и да познавате правилата и красотата на българския език. Сигурен съм, че ще имате много успехи, защото добрата подготовка и неуморният труд са предпоставка за високи постижения“, това се казва в поздравителния адрес, който кметът <a href="https://www.plovdiv24.bg/novini/persons/335.html">Здравко Димитров</a> отправи към всички участници от кампанията "Грамотни ли сме?“.</p>
      <p>Днес 140 от най-добрите, участвали в кампанията, бяха наградени по време на церемония в Центъра за подкрепа за личностно развитие – Общински детски комплекс – Пловдив (ЦПЛР – ОДК). </p>
      <p>Учениците от VII клас получиха учебното помагало "11 примерни теста по БЕЛ за външно оценяване и кандидатстване след 7. клас“ – част ІІ, тези от Х клас – "10 тренировъчни теста по БЕЛ за 10. клас“ и от ХI – ХІІ клас – "Матура без проблеми: 20 теста по актуализирания вариант за държавен зрелостен изпит по БЕЛ“. </p>
      <p>През месец октомври се проведе есенният етап от кампанията, която се организира от отдел "Образование“ на община Пловдив, съвместно с ЦПЛР – ОДК. Инициативата е в съответствие с "Националната стратегия за насърчаване и повишаване на грамотността 2014 – 2020 година“ на МОН.</p>
      <p>Целта на кампанията е да се провери нивото на грамотност на участниците, свързана с компетентностите, които трябва да са придобили в обучението си по български език до съответния етап. Тестовете за двете възрастови категории (VІІ клас и Х – ХІІ клас) са съобразени с образователната степен на учениците, като включват задачи, които са зададени от МОН като примерни варианти от тестовите модули по български език за НВО в VІІ и Х клас и ДЗИ в ХІІ клас.</p>
      <p>Разнообразните типове задачи от отворен и затворен тип провокираха участниците да покажат до какво ниво са овладели правописната, граматичната, пунктуационната и лексикалната норма в съвременния български книжовен език.</p>
      <p>В кампанията "Грамотни ли сме?“ взеха участие общо 991 ученици, съответно от VII клас – 509 ученици от заявени 612 участници и от Х – ХІІ клас – 482 ученици от заявени 754 участници от 33 общински, държавни и частни училища.</p>
    </article>
  </body>
</html>