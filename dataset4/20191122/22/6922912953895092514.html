<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/sports/mpasket/pana8inaikos/article/vovoras-me-pitino-gia-to-parapano-vima"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T22:23:00+00:00"/>
    <meta property="og:title" content="Βόβορας: «Με Πιτίνο για το παραπάνω βήμα»"/>
    <meta property="og:description" content="Ο Γιώργος Βόβορας αποκάλυψε μετά το σπουδαίο «διπλό» του Παναθηναϊκού στο Μόναχο, επί της Μπάγερν, ότι πριν από την έναρξη της αναμέτρησης προβλήθηκε video στα αποδυτήρια με ομιλία του Ρικ Πιτίνο."/>
  </head>
  <body>
    <article>
      <h1>Βόβορας: «Με Πιτίνο για το παραπάνω βήμα»</h1>
      <address>
        <time datetime="2019-11-22T22:23:00+00:00">22 Nov 2019, 22:23</time>
      </address>
      <p>Ο Γιώργος Βόβορας αποκάλυψε μετά το σπουδαίο «διπλό» του Παναθηναϊκού στο Μόναχο, επί της Μπάγερν, ότι πριν από την έναρξη της αναμέτρησης προβλήθηκε video στα αποδυτήρια με ομιλία του Ρικ Πιτίνο.</p>
      <p>«Tη ζωή πιο εύκολη την κάνουν οι παίκτες που έρχονται από τον πάγκο, να ανεβάζουν την ενέργεια. Αυτό απεικονίζεται σε πολλούς παίκτες. Δείτε τον Μπεν Μπεντίλ, πόση δουλειά έκανε. Εν τη απουσία του Τζέντοβιτς ξέραμε ότι θα πάνε σε ψηλά σχήματα. Στο πρώτο δεκάλεπτο δεν μας βγήκε η άμυνα, από εκεί και πέρα όμως το πόσο σκληρά παίξαμε ήταν το κλειδί. Στο δεύτερο μέρος που πήγαμε κι εμείς σε ψηλές πεντάδες, πήραμε το μομέντουμ και φτάσαμε στη νίκη», είπε αρχικά ο Έλληνας τεχνικός και συνέχισε: «Το άγχος υπάρχει, είναι ξεκάθαρο. Όταν αρχίζει το παιχνίδι, είτε είσαι συνεργάτης είτε πρώτος προπονητής, ξεχνάς τα πάντα. Είχαμε σχεδιάσει το παιχνίδι, θέλαμε να πάμε σε ψηλά σχήματα μετά το ημίχρονο. Μας βγήκαν κάποια πράγματα. Σημαντικό είναι πως όλοι όσοι έπαιξαν, βοήθησαν. Μόνο έτσι κερδίζεις εκτός έδρας, με άμυνα και έλεγχο της ρακέτας. Στην επίθεση έχουμε το ταλέντο για να κερδίσουμε, αυτό κάναμε απόψε».</p>
      <p>Μιλώντας για την επιστροφή του Ρικ Πιτίνο στην τεχνική ηγεσία του Παναθηναϊκού, είπε: «Είναι πολύ σημαντικό ότι έρχεται και γνωρίζει το περιβάλλον. Όπως είπε κι ο ίδιος, είναι το πεπρωμένο του. Ξέρει ήδη τους επτά - οκτώ παίκτες. Πριν από το παιχνίδι, είχε ετοιμάσει ένα video με ομιλία, που δείξαμε στους παίκτες. Αυτή η ομάδα έχει δυνατότητες και ταλέντο. Ο κόουτς θα έρθει για να δώσει σκληράδα και τη δική του φιλοσοφία, για να κάνουμε το βήμα παραπάνω. Στα προηγούμενα παιχνίδια, μας έλειπαν κάποιες λεπτομέρειες».</p>
    </article>
  </body>
</html>