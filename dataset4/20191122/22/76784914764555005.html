<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/kulfold/2019/11/22/william_barr_jeffrey_epstein/"/>
    <meta property="og:site_name" content="Index.hu"/>
    <meta property="article:published_time" content="2019-11-22T22:18:00+00:00"/>
    <meta property="og:title" content="&quot;Epstein halála elcseszések szerencsétlen láncolata.&quot;"/>
    <meta property="og:description" content="Az amerikai legfőbb ügyész szerint biztos öngyilkos lett a kiskorúakból álló szexhálózatot futtató milliárdos."/>
  </head>
  <body>
    <article>
      <h1>"Epstein halála elcseszések szerencsétlen láncolata."</h1>
      <address><time datetime="2019-11-22T22:18:00+00:00">22 Nov 2019, 22:18</time> by <a rel="author" href="https://index.hu/szerzo/vilagi_mate" target="_blank">Világi Máté</a></address>
      <p>William Barr amerikai legfőbb ügyész szerint Jeffrey Epstein öngyilkosságához "elcseszések szerencsétlen láncolata" vezetett –<a href="https://www.bbc.com/news/world-us-canada-50520742">írja a BBC</a>. Azután nyilatkozta ezt, hogy két Epsteint őrző börtönőr ellen is <a href="https://index.hu/kulfold/2019/11/19/jeffrey-epstein-new-york-ongyilkossag-pedofilia/">vádat emeltek</a>, mert meghamisították a jelentéseiket. A vád szerint ahelyett, hogy a rabot őrizték volna, az egyik aludt, a másik pedig netezett.</p>
      <related>
        <h4>Kapcsolódó</h4>
        <a href="https://index.hu/kulfold/2019/11/19/jeffrey-epstein-new-york-ongyilkossag-pedofilia/"/>
      </related>
      <p>Barr állítása szerint megnézte az összes biztonsági felvételt, és megerősítette, hogy senki nem ment se be, se ki Epstein cellájából <a href="https://index.hu/kulfold/2019/08/14/jeffrey_epstein_szexualis_zaklatas_pedofilia_donald_trump_bill_clinton/">az öngyilkosság estéjén</a>. A főügyész azt mondta megérti azokat, akik azonnal szerint a legrosszabb forgatókönyv játszódott le aznap este. Sokan idegenkezűséget sejtenek Epstein halála mögött, főleg azután, hogy egy boncolási jelentésben azt írta egy halottkém, hogy a kötél alatt inkább fojtogatás, mint felakasztás nyomait találta.</p>
      <related>
        <h4>Kapcsolódó</h4>
        <a href="https://index.hu/kulfold/2019/08/14/jeffrey_epstein_szexualis_zaklatas_pedofilia_donald_trump_bill_clinton/"/>
      </related>
      <p>Epsteint július 23-án a cellája padlóján találták meg, a nyakán fojtogatásra utaló zúzódásokkal. Megfigyelés alá került, ahonnan halála előtt egy héttel kiengedték olyan cellába, ahol van cellatársa. Ez így is lett, ám a társát a halála előtti napon átszállították egy másik börtönbe.</p>
      <blockquote>Szerintem fontos lett volna, hogy mindig legyen vele egy lakótárs a cellában, és vizsgáljuk, hogy miért nem így történt, és szerintem minden jel arra mutat, hogy valaki elcseszte. A folyamatot, amivel biztos lett volna, hogy így legyen, nem követték.</blockquote>
      <p>– mondta Barr.</p>
      <p>Míg folyik a nyomozás, Epstein áldozatai követelik a visszavonult <a href="https://index.hu/kulfold/2019/11/17/andras_herceg_epstein_pedofilia_pizza_express/">András hercegtől</a>, hogy beszéljen az FBI nyomozóival. Az angol királyi család tagja <a href="https://index.hu/kulfold/2019/11/20/andras_yorki_herceg_szexualis_kenyszerites_fiatalkoru_lany_brit_kiralyi_csalad_jeffrey_epstein_botrany/">szerdán jelentette be</a>, hogy visszavonul a közélettől.</p>
      <related>
        <h4>Kapcsolódó</h4>
        <a href="https://index.hu/kulfold/2019/11/17/andras_herceg_epstein_pedofilia_pizza_express/"/>
      </related>
      <p>Ebben a cikkben a téma érzékenysége miatt nem tartjuk etikusnak reklámok elhelyezését.<br/>Részletes tájékoztatást az Indamedia Csoport <a href="https://ajanlat.indamediasales.hu/markabiztonsag/Indamedia_Sales_Markabiztonsagi_nyilatkozat.pdf">márkabiztonsági nyilatkozatában</a> talál.</p>
      <p>Indamedia Csoport</p>
    </article>
  </body>
</html>