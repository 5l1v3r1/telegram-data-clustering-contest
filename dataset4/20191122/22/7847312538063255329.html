<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474226-sieci-rzad-pis-mysli-na-serio-a-nie-harata-w-gale"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T22:24:39+00:00"/>
    <meta property="og:title" content="Prezes Fundacji Republikańskiej w „Sieci”: Rząd dobrej zmiany myśli na serio, robi prawdziwe rzeczy, a nie „harata w gałę”"/>
    <meta property="og:description" content="&quot;Rząd dobrej zmiany jest najbardziej republikański spośród wszystkich rządów III RP&quot;."/>
  </head>
  <body>
    <article>
      <h1>Prezes Fundacji Republikańskiej w „Sieci”: Rząd dobrej zmiany myśli na serio, robi prawdziwe rzeczy, a nie „harata w gałę”</h1>
      <address><time datetime="2019-11-22T22:24:39+00:00">22 Nov 2019, 22:24</time> by <a rel="author" href="https://wpolityce.pl/autorzy/493-wsieci-tygodnik-mlodej-polski-2" target="_blank">"Sieci" - Największy konserwatywny tygodnik w Polsce</a></address>
      <blockquote>
        <b>Prawdziwa polityka to jest takie prowadzenie spraw, żeby coś załatwić dla dobra wspólnoty. Z tego punktu widzenia rząd dobrej zmiany jest najbardziej republikański spośród wszystkich rządów III RP. Bo myśli na serio, bo robi prawdziwe rzeczy, a nie „harata w gałę”</b>
      </blockquote>
      <p>— <b>mówi Marek Wróbel, prezes Fundacji Republikańskiej w rozmowie z Jackiem Karnowskim na łamach tygodnika „Sieci”.</b></p>
      <p>Marek Wróbel porusza kwestię obecnej sytuacji politycznej w Polsce. Opowiada też o ideach, które przyświecają funkcjonowaniu Fundacji Republikańskiej:</p>
      <blockquote>Nasze cele mają charakter ciągły i stale towarzyszy im ruchomy horyzont. Chodzi przede wszystkim o wzmocnienie i poprawę jakości państwa […]. Fundację założyli ludzie ściślej lub luźniej związani z tzw. pierwszym PiS, czyli – jak to się wówczas mówiło – z IV RP. Byliśmy rozczarowani. Bo projekt IV RP nie dość, że wówczas nie wygrał, to do tego był skromny i mało ambitny. […] Postanowiliśmy więc wyciągnąć wnioski i wziąć się do roboty systemowej. Chcieliśmy tworzyć środowisko, wymyślać projekty, porządkować pewne sprawy, na nowo nazywać zjawiska i problemy. Przyjęliśmy też nowatorską, jak na polską prawicę, formułę interoperacyjności. To była nasza odpowiedź na poważną chorobę po naszej stronie sceny politycznej, którą ówcześnie było sekciarstwo czy jakiś rodzaj zamknięcia.</blockquote>
      <p>Prezes Fundacji przytacza również trzy zasady republikańskie, zgodnie z którymi działa organizacja:</p>
      <blockquote>Po pierwsze, zasada dobra wspólnego, przeciw interesom grupowym. Po drugie, zasada podmiotowości państwa polskiego w wymiarze zewnętrznym i, co podkreślam, wewnętrznym. Po kilkunastu latach transformacji było już jasne, że elita rządząca Polską nie zawsze dla Polski działa […]. I trzecia zasada, czyli ochrona życia od poczęcia do naturalnej śmierci […]. W naszym ujęciu republikanizm to przede wszystkim dobro wspólne. My się zajmujemy przede wszystkim siłą i podmiotowością polskiego państwa.</blockquote>
      <p>Marek Wróbel wyraża także swój stosunek działań patriotycznych podejmowanych przez obywateli:</p>
      <blockquote>Nie ma takiej potrzeby, by wszyscy stawali do walki czy do pracy dla ojczyzny. Nie ma nawet takiej możliwości […]. Treścią życia nie jest walka. Walka jest niezbędna, by ochronić życie, ale nie ona jest celem. I jednak zachowajmy proporcje, bo nawet narzekając na odchodzenie młodzieży od Kościoła czy na rosnący konsumpcjonizm, pamiętajmy, jak wygląda młodzież niemiecka czy brytyjska. […] zagrożenia oczywiście są. Ale też uważajmy, żeby nie przesadzić. Na przykład nasza propaganda patriotyczna jest trochę zbyt toporna. Jeśli będziemy wszystkich wokół nadmiernie epatowali żołnierzami wyklętymi, to w końcu naprawdę nastąpi reakcja. Ale generalnie z dziesięciolecia na dziesięciolecie sytuacja się poprawia […]. Myśmy się mocno »odlewakowali« w ciągu ostatniego 30-lecia”.</blockquote>
      <p>Prezes Fundacji wskazuje również na pozytywne aspekty rządzenia przez PiS:</p>
      <blockquote>Jeśli PiS »daje 500+«, to włącza do życia narodu ludzi, którzy dotychczas w nim nie uczestniczyli […]. Wielkie programy społeczne przywracają ludzi właściwie nieobecnych wśród nas już od całego pokolenia albo i dwóch. Widać już wyższy stopień integracji społecznej […]. A jeśli jeszcze część tych ludzi zaczyna głosować, to mamy republikanizm w najlepszym wydaniu […]. Zjednoczona Prawica nie jest pozbawiona wad. Ale po pierwsze, wszyscy inni mają tych wad znacznie więcej, a po drugie, spośród sensownych sił tylko PiS ma szansę na rządzenie. Po tych czterech latach sprawy, na których nam zależy, a więc troska o dobro wspólne czy podmiotowość państwa, mają się lepiej […]. W sumie ewidentnie poszliśmy do przodu i ludzie to widzą”.</blockquote>
      <p>
        <b>Więcej w najnowszym numerze „Sieci”, w sprzedaży od 18 listopada br., także w formie e-wydania na <a href="http://www.wsieciprawdy.pl/e-wydanie.html">http://www.wsieciprawdy.pl/e-wydanie.html</a>.</b>
      </p>
      <p>
        <b>Zapraszamy też do subskrypcji tygodnika w Sieci Przyjaciół – <a href="https://siec.wpolityce.pl/oferta">www.siecprzyjaciol.pl</a> i oglądania ciekawych audycji telewizji <a href="https://wpolsce.pl/">wPolsce.pl</a>.</b>
      </p>
      <figure>
        <iframe src="https://www.youtube.com/embed/r4g6IWMyN7o" width="650" height="350" data-service="Youtube" scrolling="no"/>
      </figure>
      <figure>
        <img src="https://wpolityce.pl/p/635247"/>
      </figure>
    </article>
  </body>
</html>