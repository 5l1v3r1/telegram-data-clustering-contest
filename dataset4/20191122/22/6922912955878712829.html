<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/gastouni-8lipsi-gia-ton-12xrono-stavro---xarise-zoi-me-to-8anato-tou"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T22:13:00+00:00"/>
    <meta property="og:title" content="Γαστούνη: Θλίψη για τον 12χρονο Σταύρο - Χάρισε ζωή με τον θάνατό του"/>
    <meta property="og:description" content="Ανείπωτος ο πόνος για την οικογένεια του 12χρονου από τη Γαστούνη, που δεν τα κατάφερε μετά από την πτώση που είχε και η εξέλιξη της κατάστασής του δεν ήταν θετική."/>
  </head>
  <body>
    <article>
      <h1>Γαστούνη: Θλίψη για τον 12χρονο Σταύρο - Χάρισε ζωή με τον θάνατό του</h1>
      <address>
        <time datetime="2019-11-22T22:13:00+00:00">22 Nov 2019, 22:13</time>
      </address>
      <p>Ανείπωτος ο πόνος για την οικογένεια του 12χρονου από τη Γαστούνη, που δεν τα κατάφερε μετά από την πτώση που είχε και η εξέλιξη της κατάστασής του δεν ήταν θετική.</p>
      <p>Σύμφωνα με πληροφορίες από την Πάτρα, οι γονείς με μεγαλείο ψυχής αποφάσισαν να δωρίσουν τα όργανά του, καθώς ο 12χρονος Σταύρος είναι εγκεφαλικά νεκρός.</p>
      <p>Ο μικρός από τη Γαστούνη, έπεσε από μπαλκόνι του σπιτιού του, παίζοντας την περασμένη Κυριακή. Ο Σταύρος έδωσε μάχη για να κρατηθεί στη ζωή, όλες αυτές τις μέρες που νοσηλευόταν στη Μονάδα Εντατικής Θεραπείας του Πανεπιστημιακού Νοσοκομείου Πατρών.</p>
      <p>Το παιδί χειρουργήθηκε στο κεφάλι την Κυριακή το βράδυ, ωστόσο επιβεβαιώθηκε ότι είναι εγκεφαλικά νεκρό. Οι γονείς του μικρού έχουν εκφράσει την επιθυμία να γίνει δωρεά των οργάνων του παιδιού τους, έτσι ώστε να σώσουν άλλες ζωές, κάνοντας τους πάντες να υποκλιθούν στο μεγαλείο της ψυχής τους.</p>
      <p>Σημειώνεται πως ο 12χρονος ήταν πανελλήνιος πρωταθλητής στο καράτε. Η διαδικασία αναμένεται να ξεκινήσει σήμερα το βράδυ...</p>
      <p>
        <b>Το χρονικό</b>
      </p>
      <p>Το αγόρι έπεσε από ύψος περίπου 10 μέτρων, σε σπίτι στη Γαστούνη. Βρισκόταν σε ακάλυπτο χώρο του σπιτιού και κάτω από αδιευκρίνιστες ακόμη συνθήκες φέρεται να πάτησε πάνω σε πλεξιγκλάς, το οποίο υποχώρησε με αποτέλεσμα το παιδί να βρεθεί στο κενό τραυματισμένο.</p>
      <p>Αμέσως μετά ο 12χρονος διακομίστηκε στο νοσοκομείο Αμαλιάδας και από εκεί μεταφέρθηκε στο Πανεπιστημιακό Νοσοκομείο της Πάτρας.</p>
      <p>Το πρωί της Παρασκευής έγιναν όλα τα τεστ, ενώ ακολούθησε μία μεγάλη συζήτηση με τους γονείς του οι οποίοι πήραν την απόφαση να δωρίσουν τα όργανα του παιδιού. Μία απόφαση που θυμίζει σε όλους πως μέσα σε απέραντη θλίψη και πόνο μπορούμε να δείξουμε μεγαλείο ψυχής, να μη φοβηθούμε και να χαρίσουμε ελπίδα και ζωή.</p>
      <p>Μέχρι το βράδυ το σώμα του 12χρονου θα υποστηρίζεται μηχανικά ενώ αν όλα πάνε καλά, μετά τα μεσάνυχτα θα φτάσουν στο Ρίο γιατροί από το εξωτερικό και την υπόλοιπη Ελλάδα προκειμένου να προχωρήσει η διαδικασία αφαίρεσης των οργάνων.</p>
      <p>
        <b>Ένα άλλο παιδάκι θα βλέπει μέσα από τα μάτια του 12χρονου Σταύρου</b>
      </p>
      <p>«Ο μικρός Σταύρος θα δωρίσει την καρδιά του (που μάλλον θα φτάσει στο εξωτερικό), το ήπαρ, τα νεφρά κι άλλα όργανα προκειμένου να δώσει χαρά, ελπίδα και την ευκαιρία σε άλλα παιδιά να ζήσουν και να πραγματοποιήσουν τα όνειρα τους. Οι γονείς του αποφάσισαν να μεταμοσχευθούν και οι κερατοειδείς προκειμένου κάποιο άλλο παιδάκι να δει μέσα από τα μάτια του μικρού τους αγοριού.</p>
      <p>Ο Σταύρος ήταν ένα παιδί που πάντα ήθελε να βοηθάει. Ένας πρωταθλητής του καράτε που θα βοηθήσει ακόμα και τώρα αφού θα χαρίσει ζωή, μέσα από τον θάνατο του» λέει στο thebest.gr, ο Ανδρέας Ηλιάδης, διευθυντής της ΜΕΘ Παίδων, στο νοσοκομείο του Ρίου.</p>
      <p>Φωτογραφία: patrisnews.com</p>
    </article>
  </body>
</html>