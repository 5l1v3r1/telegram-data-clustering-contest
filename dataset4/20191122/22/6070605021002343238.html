<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/opinio/Darwin_0_2349365140.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T22:39:21+00:00"/>
    <meta property="og:title" content="Darwin (1882)"/>
    <meta property="og:description" content="De l’article d’Almirall (Barcelona, 1841-1904), a L’Avens (V-1882)"/>
  </head>
  <body>
    <article>
      <h1>Darwin (1882)</h1>
      <h2>De l’article d’Almirall (Barcelona, 1841-1904), a L’Avens (V-1882)</h2>
      <address>
        <time datetime="2019-11-22T22:39:21+00:00">22 Nov 2019, 22:39</time>
      </address>
      <figure>
        <a href="https://www.ara.cat/2019/11/23/opinio/Darwin_2349375114_67586535_330x453.jpg">
          <img src="https://www.ara.cat/2019/11/23/opinio/Darwin_2349375114_67586535_330x453.jpg"/>
        </a>
        <figcaption>Darwin (1882)</figcaption>
      </figure>
      <p>
        <b>De l’article d’Almirall (Barcelona, 1841-1904), a <i>L’Avens</i> (V-1882). Aquest dissabte fa 160 anys Charles Darwin (Shewsbury, 1809 - Down House, 1882) publicava <i>L’origen de les espècies</i>, una obra que provocaria grans debats sobre evolucionisme. El catedràtic Odón de Buen (1863-1945) va ser foragitat de la Universitat de Barcelona el 1895 perquè incloïa el darwinisme a les seves lliçons.</b>
      </p>
      <p>El dia 19 del passat mes d’abril, va morir a Down, comptat de Kent, Charles Robert Darwin, a l’edat de 73 anys i pocs mesos, puig que havia nascut el febrer del 1809 a Shewsbury. Pocs dies després de la seva mort va ser enterrat amb gran pompa a l’abadia de Wetsminster, panteó nacional dels grans homes d’Anglaterra. […] La vida de Darwin és poc accidentada. Després de cursar les primeres ensenyances a la seva ciutat natal, va passar a les Universitats d’Edimburg i de Cambridge. A l’edat de 22 anys, portat per la seva afició a les ciències naturals, va lograr ser admès sense paga a bord del navili <i>Beagle </i>(Llebrer) que anava a emprendre un viatge alrededor del món, i al publicar a son retorn el <i>Diari de les investigacions </i>i vàries obres sobre particularitats observades, va ser tingut ja com un naturalista de primera força. El 1839 va contreure matrimoni amb la seva cosina Emma Wedgwood, i al cap de tres anys van anar-se’n a viure a Down, on va permanèixer tranquil i feliç, dedicat enterament als seus estudis, fins el dia de la seva mort. […] Al publicar el 1859 el seu <i>Origen de les espècies per medi de la selecció natural</i> va produir estupor entre la gent de ciència. Els uns, comprenent tot seguit l’abast dels principis proclamats pel pensador anglès, principis tan originals com de transcendència, van saludar-lo com a digne successor dels Copèrnics, Galileus i Newtons. Els altres, porucs i espantadissos, van vaticinar grans cataclismes com a producte de les predicacions darwinistes. Darwin, fred i tranquil com verdader savi, repetint en son interior el cèlebre <i>E pur si muove</i>, va seguir el seu camí, i cada obra nova que publicava era un nou arsenal de proves quasi evidents, puig que totes les treia de l’observació i l’experiència. […] En Darwin es troben reunides condicions que sols van juntes en els més privilegiats representants del talent i del geni. El gran innovador és al mateix temps analític i sintètic, i sols després d’haver comprovat un fet per una llarga sèrie d’observacions indubtables, s’ atreveix a treure’n les conseqüències i a proclamar un principi. No és un filòsof divagador i somniador que avança idees i fa teories. És un caràcter eminentment pràctic i positivista, que ni tan sols porta els seus descobriments a son total desenrotllo. Camina sempre amb peus de plom, el confiat en l’avenir, a l’avenir deixa la tasca de sentar com indubtables, conseqüències precises de las premisses per ell anticipades. La revolució està iniciada per ell; els seus deixebles queden encarregats de portar-la a la pràctica. [...] Darwin ha mort, però les seves obres queden, i sigui el que vulgui el judici que es formi sobre ses transcendentals teories i observacions, no pot ningú desconèixer que l’il·lustre anglès ha marcat època i que son geni serà sempre considerat com una d’aqueixes fites que marquen lo camí que va fent lo progrés de la humanitat.</p>
    </article>
  </body>
</html>