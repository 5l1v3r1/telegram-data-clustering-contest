<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/un-envoy-saudi-led-coalition-air-strikes-in-yemen-down-80"/>
    <meta property="og:site_name" content="euronews"/>
    <meta property="article:published_time" content="2019-11-22T22:28:37+00:00"/>
    <meta property="og:title" content="نماینده سازمان ملل: حملات هوایی ائتلاف در یمن ۸۰ درصد کاهش یافته است"/>
    <meta property="og:description" content="در این مدت یمن حتی شاهد «یک دوره ۴۸ ساعته بدون حمله هوایی» بوده، چیزی که از آغاز حمله حوثی‌ها برای خلع دولت عبد ربه منصور هادی در سال ۲۰۱۴ تاکنون پیشینه نداشته است."/>
  </head>
  <body>
    <article>
      <h1>نماینده سازمان ملل: حملات هوایی ائتلاف در یمن ۸۰ درصد کاهش یافته است</h1>
      <address><time datetime="2019-11-22T22:28:37+00:00">22 Nov 2019, 22:28</time> by <a rel="author">یورونیوز فارسی </a></address>
      <p>مارتین گریفیث نماینده ویژه شورای امنیت سازمان ملل متحد روز جمعه یکم آذر در نشست شورای امنیت اعلام کرد که شمار حملات نیروهای ائتلاف به رهبری عربستان سعودی علیه حوثی‌های مورد حمایت ایران در دو هفته گذشته ۸۰ درصد کاهش داشته است.</p>
      <p>نیروهای ائتلاف که از سال ۲۰۱۵ در تلاش برای روی کار آوردن مجدد دولت صنعا وارد جنگ یمن شدند، تاکنون هزاران عملیات هوایی در این کشور انجام داده‌اند که به مرگ هزاران نفر در بیمارستان‌ها، مدارس و فروشگاه‌های این کشور منجر شده و انتقادهای جامعه جهانی را به دنبال داشته است.</p>
      <p>یکی از مهم‌ترین اهداف گفتگوهای غیر رسمی برای آتش‌بس که از ماه سپتامبر گذشته میان عربستان و حوثی‌ها آغاز شده، کاهش میزان خشونت‌ها بوده است.</p>
      <p>مارتین گریفیث که روز جمعه به صورت تله‌کنفرانسی از دفتر خود در امان، پایتخت اردن با شرکت‌کنندگان در نشست شورای امنیت سازمان ملل سخن می‌گفت، اعلام کرد: «چیزی که شاید نشانه مهمی از تغییر در یمن باشد آن است که آمار حملات هوایی در سرتاسر کشور در دو هفته گذشته تقریبا ۸۰ درصد کاهش یافته است.»</p>
      <p>او افزود که در این مدت یمن حتی شاهد «یک دوره ۴۸ ساعته بدون حمله هوایی» بوده، چیزی که از آغاز حمله حوثی‌ها برای خلع دولت عبد ربه منصور هادی در سال ۲۰۱۴ تاکنون پیشینه نداشته است.</p>
      <p>گفتگوهای یمن از زمانی آغاز شد که حوثی‌ها پیشنهاد دادند در ازای توقف حملات هوایی نیروهای ائتلاف به یمن دیگر از خاک این کشور به سمت عربستان حمله موشکی و پهپادی نکنند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/10/07/aden-yemen-government-southern-separatists-southern-transitional-council-close-deal">توافق قریب‌الوقوع دولت هادی و شورای انتقالی جنوب یمن</a>
        </li>
        <li>
          <a href="https://farsi.euronews.com/2019/10/13/pakistan-prime-minister-visits-khamenei-travel-iran-mediation-tehran-riyadh">خامنه‌ای به نخست وزیر پاکستان: پایان درست جنگ یمن، نتایج مثبتی خواهد داشت</a>
        </li>
      </ul>
      <p>آقای گریفیث در این زمینه به اعضای شورای امنیت گفت: «ما این را تنش‌زدایی و کندی ضرب‌آهنگ جنگ و شاید حرکتی به سوی آتش‌بس عمومی در یمن می‌دانیم که بسیاری از اعضای این شورا از دیرباز خواهان آن بودند.»</p>
      <p>این دیپلمات سازمان ملل افزود که زد و خوردهای جزئی میان گروه‌های درگیر در شهر بندری حدیده نیز که طرفین سال گذشته در آنجا آتش‌بس اعلام کرده بودند، با اعزام ناظران آمریکایی در هفته‌های اخیر به میزان ۸۰ درصد کاهش یافته است.</p>
      <p>در جریان جنگ داخلی یمن به طور کلی حدود ۱۰۰ هزار نفر تاکنون جان خود را از دست داده‌اند. جنگ همچنین به بروز قحطی در بسیار از مناطق این کشور منجر شده است.</p>
      <p>سازمان ملل امیدوار است که با برقراری گفتگوهای همه‌جانبه میان دو طرف اصلی درگیر در یمن به این جنگ خانمانسوز نیابتی میان ایران و عربستان پایان دهد. مارتین گریفیث در همین زمینه اظهار امیدواری کرد که جنگ یمن در نخستین ماه‌های سال ۲۰۲۰ به طور قطعی پایان پذیرد.</p>
    </article>
  </body>
</html>