<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ajax1.nl/invaller-brobbey-kopt-jong-ajax-naar-overwinning/"/>
    <meta property="og:site_name" content="Ajax1.nl"/>
    <meta property="article:published_time" content="2019-11-22T22:11:00+00:00"/>
    <meta property="og:title" content="Invaller Brobbey kopt Jong Ajax naar overwinning"/>
    <meta property="og:description" content="Jong Ajax kon vrijdagavond na de wedstrijd tegen NAC met drie punten het stadion verlaten. De ploeg van Van der Gaag kreeg uit het niets een goal tegen, maar zette dat daarna om in een overwinning: 1-2. Om 20.00 uur werd er door Lassina Traoré afgetrapt in het Rat Verlegh Stadion. De spits speelde aanvoerder […]"/>
  </head>
  <body>
    <article>
      <h1>Invaller Brobbey kopt Jong Ajax naar overwinning</h1>
      <address><time datetime="2019-11-22T22:11:00+00:00">22 Nov 2019, 22:11</time> by <a rel="author">Mitch Marinus</a></address>
      <p>
        <b>Jong Ajax kon vrijdagavond na de wedstrijd tegen NAC met drie punten het stadion verlaten. De ploeg van Van der Gaag kreeg uit het niets een goal tegen, maar zette dat daarna om in een overwinning: 1-2.</b>
      </p>
      <p>Om 20.00 uur werd er door Lassina Traoré afgetrapt in het Rat Verlegh Stadion. De spits speelde aanvoerder Kik Pierie aan, waarna hij de bal een minuut lang aan zijn voet hield. Beide teams bleven stil staan en maakte op die manier een statement tegen racisme, zoals bij alle wedstrijden in het betaalde voetbal in Nederland werd gedaan.</p>
      <p>Vervolgens ging het balletje rollen in Breda, maar was het wachten op de eerste kansen van de wedstrijd. Het waren de Amsterdamse beloften met de meeste druk op de helft van de tegenstander, maar het was NAC dat de eerste treffer van de wedstrijd maakte. Mounir El Allouchi werd weggestuurd door Sydney van Hooijdonk en de middenvelder schoot de bal hard raak.</p>
      <p><b>Subtiele actie</b><br/>Na de openingstreffer leek NAC door te gaan stoten, maar dat beeld was na enkele minuten weer verdwenen. Jong Ajax drong aan en scoorde in de extra minuut, die werd toegevoegd vanwege het statement in de eerste minuut. Noa Lang passeerde doelman Olij op subtiele wijze en schoot vervolgens uit een moeilijke hoek raak.</p>
      <p><b>Belangrijke invallers</b><br/>Het spel golfde, vooral in het begin van de tweede helft, op en neer in Breda. Met grote kansen voor Lassina Traoré en Nicolas Kühn had Jong Ajax al eerder op voorsprong kunnen komen, echter bleef de tweede treffer uit tot de 85<sup>e</sup> minuut. Invaller Kenneth Taylor stak het middenveld goed over, waarna Castillo met een perfecte voorzet het hoofd van Brian Brobbey vond. De spits die tien minuten daarvoor het veld in kwam kopte overtuigend raak.</p>
      <p>NAC kwam nog een keer dichtbij het goal van Scherpen, maar Riera kopte op de paal. Daardoor wonnen de Beloften en werd ook de derde plek op de ranglijst behouden. Komende maandag mag het team van Van der Gaag weer spelen, op de eigen Toekomst tegen Helmond Sport.</p>
    </article>
  </body>
</html>