<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_23/voltolini-portiere-reggiana-sospeso-un-video-hot-diffuso-rete-lui-la-fidanzata-31c5e54c-0dd8-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Voltolini, portiere della Reggiana sospeso per un video hot diffuso in rete: caccia all'autore del filmato"/>
    <meta property="og:description" content="Stop di una settimana dopo che la società ha visionato le immagini di lui che faceva sesso nei bagni di una discoteca con la fidanzata"/>
  </head>
  <body>
    <article>
      <h1>Voltolini, portiere della Reggiana sospeso per un video hot diffuso in rete: caccia all'autore del filmato</h1>
      <h2>Stop di una settimana dopo che la società ha visionato le immagini di lui che faceva sesso nei bagni di una discoteca con la fidanzata. Ma la polizia è a caccia di chi ha diffuso il filmato in maniera illecita</h2>
      <address>
        <time datetime="2019-11-22T22:00:00+00:00">22 Nov 2019, 22:00</time>
      </address>
      <p>Oltre al danno le beffe, direbbe il proverbio. Che si attaglia perfettamente a quanto successo a <b>Matteo Voltolini</b>, 23 anni, secondo portiere della Reggiana, squadra di serie C. Il ragazzo è stato infatti ripreso mentre faceva sesso chiuso nel bagno di una discoteca di Reggio Emilia insieme alla sua fidanzata. Il video, postato in rete, ed è stato visionato dalla sua società che ha sospeso l’estremo difensore per una settimana.</p>
      <h4>La caccia all'autore del video</h4>
      <p>Nessun provvedimento finora nei confronti di chi ha messo il video in rete, che è <b>ricercato dalla polizia</b>, dato che — vale sempre la pena ricordarlo — la diffusione illecita di immagini o video a contenuto sessualmente esplicito è un fatto che costituisce reato, punibile con una pena variabile <b>da 1 a 6 anni di reclusione, oltre ad una multa da 5 a 15mila euro</b>. Le indagini, secondo quanto sostiene «Il Resto del Carlino» si starebbero però concentrando su un giovane giocatore di basket della zona, che si sarebbe sporto sopra la paratia per riprendere le effusioni dei due ragazzi.</p>
      <h4>Punizione accettata</h4>
      <p>Voltolini, che ha accettato la punizione della società, ha dichiarato: «Io credo di non aver fatto niente di male ma li capisco, è una cosa che fa clamore e abbiamo un regolamento interno da rispettare, allo stesso tempo però sono sereno perché avrò modo di spiegare tutto. Non sapevo che ci fosse qualcuno che mi stava riprendendo, ho denunciato il fatto».</p>
    </article>
  </body>
</html>