<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/mihai-bordeianu-recital-in-victoria-campioanei-cu-chindia-e-prima-mea-dubla-in-liga-1-si-sunt-foarte-fericit-20097709"/>
    <meta property="og:site_name" content="Cancan.ro"/>
    <meta property="article:published_time" content="2019-11-22T22:24:03+00:00"/>
    <meta property="og:title" content="Mihai Bordeianu, recital în victoria campioanei cu Chindia: „E prima mea dublă în Liga 1 și sunt foarte fericit!”"/>
    <meta property="og:description" content="CFR Cluj a pus la respect Chindia Târgoviște în prologul rundei a XVIII-a a Ligii 1, scor 4-0 (1-0). Ardelenii au deschis scorul după numai 3 minute de"/>
  </head>
  <body>
    <article>
      <h1>Mihai Bordeianu, recital în victoria campioanei cu Chindia: „E prima mea dublă în Liga 1 și sunt foarte fericit!”</h1>
      <address><time datetime="2019-11-22T22:24:03+00:00">22 Nov 2019, 22:24</time> by <a rel="author">Cristian P</a></address>
      <p>
        <b>CFR Cluj a pus la respect Chindia Târgoviște în prologul rundei a XVIII-a a Ligii 1, scor 4-0 (1-0).</b>
      </p>
      <p>Ardelenii au deschis scorul după numai 3 minute de joc prin Itu care a profitat de gafa portarului Aioani și a înscris ca la antrenament. Reușita jucătorului U21 al campioanei avea să fie și singura a primului mitan.</p>
      <p>După pauză, Mihai Bordeianu a fost MVP, botoșăneanul reușind prima „dublă” a carierei în liga 1 în minutele 71 și 79 înscriind și cu stângul și cu dreptul.</p>
      <p><b><i>„E prima mea dublă în Liga 1 și sunt foarte fericit. Mă bucur pentru victorie pentru că ne dă un moral bun înaintea duelului de la Roma cu Lazio. Mergem și la Roma cu gândul la calificare și îmi doresc enorm să ne atingem obiectivul”,</i></b> a declarat Mihai Bordeianu.</p>
      <p>Camora a închis tabela cu un șut perfect plasat, în diagonală, din marginea careului cu patru minute înaintea finalului partidei, iar CFR Cluj – Chindia Târgoviște s-a terminat 4-0.</p>
      <p>La finalul partidei, Dan Petrescu, un tehnician care nu este foarte darnic cu aprecierile la adresa elevilor săi, a ținut să-l laude pe mijlocașul său pentru reușitele din acest meci.</p>
      <p><b><i>„Mă bucur extraordinar de mult pentru el, pentru că a avut o perioadă mai grea. După ce a ajuns la naţională, nu mai era acelaşi jucător. Nici în acest meci nu a jucat excelent, a pierdut multe mingi, dar să dai două goluri într-un meci mi se pare un lucru extraordinar şi sunt foarte fericit pentru el”,</i></b> a afirmat „Bursucul”.</p>
      <p>
        <b>În urma victoriei cu 4-0 contra Chindiei, CFR Cluj a acumulat 34 de puncte în clasament și indiferent de rezultatele care se vor consemna până la finalul acestei runde, campioana va rămâne în fotoliul de lider și după această etapă.</b>
      </p>
    </article>
  </body>
</html>