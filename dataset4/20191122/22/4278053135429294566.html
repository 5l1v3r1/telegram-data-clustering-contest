<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hokej.cz/litvinov-znovu-ztratil-a-vyslechl-si-piskot-neni-se-cemu-divit-rika-helt/5044061"/>
    <meta property="og:site_name" content="Hokej.cz"/>
    <meta property="article:published_time" content="2019-11-22T22:04:00+00:00"/>
    <meta property="og:title" content="Litvínov znovu ztratil a vyslechl si pískot. Není se čemu divit, říká Helt"/>
    <meta property="og:description" content="Verva v pátek podlehla Mladé Boleslavi a padla počtvrté v řadě. Jen díky zaváhání Pardubic nespadla na poslední místo tabulky. Chemici se zatím v této sezoně výsledkově trápí a desátá pozice zajišťující předkolo play off se jim začíná pomalu vzdalovat. O tíživé situaci týmu promluvil po zápase s Bruslaři útočník Filip Helt (na snímku vpravo)."/>
  </head>
  <body>
    <article>
      <h1>Litvínov znovu ztratil a vyslechl si pískot. Není se čemu divit, říká Helt</h1>
      <address><time datetime="2019-11-22T22:04:00+00:00">22 Nov 2019, 22:04</time> by <a rel="author" href="https://www.hokej.cz/archiv-clanku/autor/129220" target="_blank">Ondřej Mach</a></address>
      <p>
        <b>Verva v pátek podlehla Mladé Boleslavi a padla počtvrté v řadě. Jen díky zaváhání Pardubic nespadla na poslední místo tabulky. Chemici se zatím v této sezoně výsledkově trápí a desátá pozice zajišťující předkolo play off se jim začíná pomalu vzdalovat. O tíživé situaci týmu promluvil po zápase s Bruslaři útočník Filip Helt (na snímku vpravo).</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <hr/>
      <p>
        <a href="https://www.hokej.cz/zapas/2795112"><b>Litvínov – Ml. Boleslav 2:5 <br/></b>Karta zápasu</a>
      </p>
      <hr/>
      <p><b>Vstup do utkání se vám povedl, po prvním inkasovaném gólu jste se ale úplně sesypali. Co za tím vidíte?<br/></b>To je náš dlouhodobější problém. Když hrajeme dobře a pak dostaneme gól, tak to mužstvo srazí. Máme s tím problém, víme to. Ale pořád se nám to nedaří odbourat.</p>
      <p><b>První branka padla po vaší ztrátě puku na útočné modré čáře. Jak byste tu situaci popsal?<br/></b>Nebyla to úplně ideální nahrávka, ale na téhle úrovni se s tím musím popasovat. Zkazil jsem další přihrávku, chtěl jsem to prohodit. Byl to risk a nevyplatil se. Je to moje chyba, můj gól. Jde to za mnou.</p>
      <p><b>Dvě třetiny jste byli pod tlakem, ke konci jste zase měli navrch. Kde se takové zápasy lámou?<br/></b>Myslím, že to je jen o nás a o celém mužstvu, jak se na to připraví a nahecuje. Když si to řekneme, tak dokážeme hrát dobrý hokej. Pak vidíme, že v jednoduchosti je síla a přináší to ovoce. Musíme to prostě dělat všichni, pořád a od začátku.</p>
      <blockquote>„Když si to řekneme, tak dokážeme hrát dobrý hokej. Pak vidíme, že v jednoduchosti je síla a přináší to ovoce.“<cite>Filip Helt, útočník HC VERVA Litvínov</cite></blockquote>
      <p><b>Jak je možné, že proti Spartě předvedete dobrý výkon a následně takto propadnete?<br/></b>Chtěli jsme na zápas se Spartou navázat, protože to bylo dobré, vyrovnané utkání. Zpětně je to těžké hodnotit. Holt nám první třetina nevyšla a měla dopad na celé utkání.</p>
      <p><b>Jak vnímáte nespokojenost fanoušků? Z tribun se dnes znovu ozýval ohlušující pískot.<br/></b>Mají na to právo, když se nevyhrává. Nebodujeme stabilně, takže fanoušci nemohou být spokojení, chápu je. Hrajeme pod tlakem a nelíbí se nám to. Byli bychom rádi, kdyby nás fanoušci podporovali a nepískali, ale není se čemu divit. Dá se to pochopit.</p>
      <p><b>Patříte mezi mladší hráče v kádru. Je nepohoda cítit na starších hráčích?<br/></b>Pro nás mladší je lepší, když lídři mají svoji úlohu a ulehčují nám to. Neříkám, že to tady normálně takhle nefunguje, ba naopak. Teď se nevyhrává a nejsme v pozici, kdybychom se o to mohli opřít. Myslím, že potřebujeme pár výher, aby to fungovalo úplně normálně.</p>
      <figure>
        <img src="https://www.hokej.cz/files/images/206/filip-helt763823.jpg"/>
        <figcaption>Foto: Jan Jindra, hcverva.cz</figcaption>
      </figure>
      <p><b>Jak teď tým nakopnout?<br/></b>Znovu opakuji, je to jen o nás. Musíme to zjednodušit, kopat nohama co to jde, hrát každý souboj naplno. A každou vteřinu na ledě nechat všechno.</p>
      <p><b>Spekuluje se o kondiční přípravě, která byla letos úplně jiná. Jak jste na tom s fyzičkou?<br/></b>Budu mluvit jen za sebe. Cítím se výborně, i oproti loňským sezonám. Mám nastavený nějaký plán a ten si sám koordinuji. Samozřejmě jde o cviky, které mámě domluvené s organizací, která nás pod dozorem trenérů připravuje. Za sebe říkám, že se cítím výborně.</p>
      <blockquote>„Cítím se výborně, i oproti loňským sezonám. Mám nastavený nějaký plán a ten si sám koordinuji.“<cite>Filip Helt, útočník HC VERVA Litvínov</cite></blockquote>
      <p><b>Takže myslíte, že v kondici problém není? I o tom se mezi příznivci hojně debatovalo</b>.<br/>Fanoušci do toho úplně nevidí jako my. Myslím si, že každý hráč ví, kde má rezervy a kdy má co udělat. Kdy si má dát pauzu a kdy si má přidat. To je věc každého hráče. V kabině je ale většina kluků spolehlivých, takže tam asi problém nebude.</p>
      <related>
        <a href="https://www.hokej.cz/zatovic-hattrickem-slozil-hradec-plzen-poprve-neskorovala-tygri-dal-jedou/5044053"/>
        <a href="https://www.hokej.cz/hokej-v-cislech-zapas-dvou-trapicich-se-tymu-kdo-je-na-tom-lepe/5044045"/>
        <a href="https://www.hokej.cz/nova-tvar-pro-bruslare-prichazi-ucastnik-jarniho-ms-a-byvaly-hrac-slovanu/5044014"/>
      </related>
    </article>
  </body>
</html>