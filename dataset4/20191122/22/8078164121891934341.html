<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_23/sinner-barone-rosso-tennise-l-italia-sogna-nuovo-panatta-4d16d6f0-0e26-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Jannik Sinner, il Barone Rosso del tennis: l’Italia sogna il nuovo Panatta"/>
    <meta property="og:description" content="A 18 anni è già considerato il fenomeno del futuro. Le passioni, la famiglia (papà Hanspeter, mamma Siglinde, il fratello adottivo Mark), i segreti: «Ora so quanto valgo»"/>
  </head>
  <body>
    <article>
      <h1>Jannik Sinner, il Barone Rosso del tennis: l’Italia sogna il nuovo Panatta</h1>
      <h2>A 18 anni è già considerato il fenomeno del futuro. Le passioni, la famiglia (papà Hanspeter, mamma Siglinde, il fratello adottivo Mark), i segreti: «Ora so quanto valgo»</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Gaia Piccardi</a></address>
      <p>On. Off. On. Off. No, l’impianto elettrico di casa Sinner a Sesto Pusteria nell’autunno del 2008 non presentava nessun problema di voltaggio. «Era Jannik che, a 7 anni, aveva una voglia incredibile di giocare a tennis e una fretta indiavolata di imparare — racconta da Brunico il maestro Heribert Mayr, posando la prima pietra angolare di un’agiografia destinata da oggi in poi a moltiplicare con ritmo feroce aneddoti e leggende —. Non stava mai fermo, né accettava di sbagliare benché fosse agli inizi. Finita la lezione, riprendeva subito in mano la racchetta: palleggiava contro la parete della camera, cercando di centrare l’interruttore».</p>
      <p>Da bambino Bjorn Borg ripeteva ossessivamente contro il muro il gesto asimmetrico con cui nell’hockey su ghiaccio mandava il disco in rete. Andre Agassi odiava la macchina spara-palle con cui il padre Mike lo obbligava ad allenarsi. Roger Federer si decolorava i capelli e spaccava le racchette. <a href="https://video.corriere.it/sport/jannik-sinner-il-successo-puo-essere-difficile-gestire/5e53d342-05fb-11ea-a1df-d75c93ec44da"><b>Jannik Sinner </b></a>accendeva e spegneva la luce. E dire che, all’inizio di quest’avventura, sciava: «Slalom e gigante, di cui ero campione italiano junior. Mi piaceva Bode Miller. Quando ho scelto il tennis tutti mi dicevano: come giochi bene! Io sono stato l’ultimo a crederci: solo adesso sono consapevole del mio talento e delle mie capacità».</p>
      <p><b>Un’ora con Jannik vola</b>. Allungati tutti i suoi 188 centimetri in obliquo sulla sedia, con i piedoni numero 44 in equilibrio sui talloni, la zazzera rossa da cui spuntano due occhi chiari e intelligenti (gli piace portare i capelli lunghi: li taglia solo quando fanno le «alette» sotto il cappellino) e la risata pronta irrorata da un’ironia assai personale ma sufficientemente empatica, Jannik Sinner da San Candido, Alto Adige (il ragazzo è sveglio e disinnesca subito qualsiasi scintilla di polemica sulla definizione di altoatesino o sudtirolese: «Chiamami come ti pare, per me è uguale. Sono nato a un passo dall’Austria, sono italiano e mi alleno in Italia con coach italiani»), non ama le interviste. Però, con la maturità nel tennis e nella vita che lo contraddistingue, da 18enne n.78 della classifica mondiale (è il top-100 più giovane) e enfant di un pays che aspetta il nuovo Panatta da quasi nove lustri, sa che non può esimersi. E stasera — in jeans, maglione e scarpe Nike (quelle belle, lucide di vernice, le ha dimenticate in montagna) — farà il suo debutto sulla tv nazionale a «Che tempo che fa», diretta su Raidue, perché è giusto che alla fine di una clamorosa stagione di prime volte (la prima vittoria in un torneo challenger, a Bergamo lo scorso febbraio, oggi sono già tre; il primo Slam a New York, il primo successo Atp a Milano sbranando Next Gen) tutti, e non solo gli addetti ai lavori, possano conoscere il Barone Rosso destinato a grandi voli anche se il suo ottimo coach, Riccardo Piatti da Como, lacustre globetrotter, avrebbe preferito che rimanesse all’Accademia di Bordighera ad allenarsi, senza perdere tempo, con un valido motivo: «Okay ha fatto una buona annata però non ha ancora vinto niente, questo ragazzo».</p>
      <p><b>Vero</b>. Ma un italiano che emani il rovescio come se inspirasse e il servizio come se espirasse, senza alcun sforzo evidente cioé, uno dotato di un talento lampante tanto da far sobbalzare Novak Djokovic sulla sedia («Next Gen non mente: la prossima stella del tennis mondiale è Jannik Sinner») e capace di un’arrampicata verticale a mani nude di 473 posizioni (il 1° gennaio era 551°), uno con un potenziale così devastante, insomma, su questi schermi non si era mai visto. E allora si apprende che gli piacciono il Manchester City e De Bruyne alla Playstation («Perché sa fare i gol da fuori area!»), che adora il Wiener Schnitzel di nonna Maria e le passeggiate sui sentieri della sua Sesto con nonno Josef, che alle 7 di mattina si metteva in auto per portare il nipote giù al Pustertaler Tennis Service di Brunico, dove il maestro Heribert Mayr fu il primo a notare la facilità dei colpi e degli spostamenti e il maestro Andrea Spizzica a rivolgerglisi in italiano (in casa Sinner si parla il tedesco della valle).</p>
      <p><b>Attaccatissimo alle sue montagne</b> («Lassù c’è un’aria diversa, a Sesto mi ricarico ma dopo un po’ non so più cosa fare...»), Jannik vive a Bordighera da quando aveva 14 anni: «Lasciare la famiglia non è stata una scelta facile ma, sci o tennis, ho sempre voluto diventare forte in uno sport. I miei mi hanno lasciato libero, li ringrazio». Papà Hanspeter fa il cuoco in Val Fiscalina, mamma Siglinde è cameriera nello stesso rifugio, il fratello Mark (tre anni più grande) è nato nel ‘98 a Rostov sul Don, in Russia. È stato adottato dai Sinner quando pensavano di non poter avere figli. Poi il 16 agosto 2001 la cicogna ha portato il Barone Rosso. E nel fagotto c’era avvolta una racchetta.</p>
    </article>
  </body>
</html>