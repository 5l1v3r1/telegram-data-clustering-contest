<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/22/ruskata-agentka-butina-ot-sasht-e-naznachena-na-dyrjavna-rabota.430555"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T22:10:00+00:00"/>
    <meta property="og:title" content="Руската агентка Бутина от САЩ е назначена на държавна работа"/>
    <meta property="og:description" content="Тя ще е служител в апарата на пълномощничката по правата на човека | Dnes.bg"/>
  </head>
  <body>
    <article>
      <h1>Руската агентка Бутина от САЩ е назначена на държавна работа</h1>
      <h2>Тя ще е служител в апарата на пълномощничката по правата на човека</h2>
      <address><time datetime="2019-11-22T22:10:00+00:00">22 Nov 2019, 22:10</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Рускинята Мария Бутина, което неотдавна бе освободена от затвор в САЩ и върната в родината й, е приела предложение за държавна работа като служител в апарата на пълномощничката по правата на човека в Руската федерация. Там тя ще се занимава със защита и поддръжка на руски граждани, оказали се зад решетките в чужбина, предадоха ТАСС и Ройтерс.</p>
      <p>"Да, Бутина прие това предложение. . . Бих искала да създам (в моя екип) общност по защита на правата на руските граждани, оказали се в трудна житейска ситуация в чужбина", каза пълномощничката Татяна Москалкова след заседание на комисията по международните въпроси при Държавната дума, посветено на защитата на правата на руските граждани в други страни.</p>
      <p>"Струва ми се, че с оглед на нейния собствен социален опит и желание да работи в това направление, ние ще можем да създадем такъв допълнителен механизъм, в който ще влязат и членове на обществени организации, учени и просто неравнодушни граждани, които да се занимават с правна пропаганда, подкрепа на роднини, подготовка на съответни писма, провеждане на кръгли маси, подготовка на декларации относно нашите граждани", поясни Москалкова.</p>
      <p>31-годишната Бутина, заминала на обучение в САЩ, бе арестувана във Вашингтон на 15 юли миналата година по обвинение в конспиративна дейност в полза на Русия като чуждестранен агент, опитвайки се да се внедри в дясна групировка и да влияе върху консервативни активисти и членове на Републиканската партия. Москва нарече тези обвинения "абсурдни" и обвини Вашингтон, че е принудил рускинята да се признае за виновна.</p>
      <p>Бутина бе осъдена на година и половина затвор, а нейният случай усложни още повече отношенията между САЩ и Русия. Рускинята бе освободена на 25 октомври и на следващия ден - депортирана в родината си.</p>
    </article>
  </body>
</html>