<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbal24.be/news/club-brugge-zet-spaarstand-aan-en-wint-simpel-van-10-oostende-spelers"/>
    <meta property="og:site_name" content="Voetbal24"/>
    <meta property="article:published_time" content="2019-11-22T22:20:00+00:00"/>
    <meta property="og:title" content="Club Brugge zet spaarstand aan en wint simpel van 10 Oostende-spelers"/>
    <meta property="og:description" content="Club Brugge heeft de terugronde goed ingezet. De trotse leider won vrijdagavond zonder al te veel moeite van een zwak KV Oostende. Mats Rits en Siebe Schrijvers zorgden voor de doelpunten."/>
  </head>
  <body>
    <article>
      <h1>Club Brugge zet spaarstand aan en wint simpel van 10 Oostende-spelers</h1>
      <address><time datetime="2019-11-22T22:20:00+00:00">22 Nov 2019, 22:20</time> by <a rel="author" href="https://www.voetbal24.be/authors/46" target="_blank">Redactie</a></address>
      <p>
        <b>Club Brugge heeft de terugronde goed ingezet. De trotse leider won vrijdagavond zonder al te veel moeite van een zwak KV Oostende. Mats Rits en Siebe Schrijvers zorgden voor de doelpunten.</b>
      </p>
      <p>De intenties van Oostende waren vanaf het eerste fluitsignaal duidelijk. De bezoekers speelden in een 5-4-1, met Vargas als valse spits. Een recept dat eventjes leek te werken, al nam <a href="https://www.voetbal24.be/tag/Club+Brugge">Club Brugge</a> de wedstrijd meteen in handen.</p>
      <p>Op het halfuur resulteerde het overwicht van blauw-zwart in de 1-0. Vanaken kopte op hoekschop tegen de lat, maar in de herneming werkte Rits de bal - met de nodige dosis geluk - wél tegen de netten.</p>
      <h3>Rood voor Vargas</h3>
      <p>Kort na het openingsdoelpunt moest KVO ook nog eens met tien verder. Vargas, iedere keer dat hij aan de bal kwam uitgefloten, plantte zijn voet op de enkel van Deli en kreeg na tussenkomst van de VAR rood.</p>
      <p>Na de pauze duwde <a href="https://www.voetbal24.be/tag/Club+Brugge">Club Brugge</a> het gaspedaal nooit nog écht in. De match van dinsdag tegen Galatasaray zat duidelijk al in het achterhoofd bij de mannen van Philippe Clement. Via Schrijvers werd het uiteindelijk nog 2-0, en daar bleef het ook bij.</p>
    </article>
  </body>
</html>