<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/23/politics/parliament/oloklirothike-i-syzitisi-sti-vouli-gia-ti-syntagmatiki-anatheorisi/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T22:08:01+00:00"/>
    <meta property="og:title" content="Ολοκληρώθηκε η συζήτηση στη Βουλή για τη Συνταγματική Αναθεώρηση"/>
    <meta property="og:description" content="Σε κλίμα συναίνεσης ολοκληρώθηκε η πενθήμερη συζήτηση για τη Συνταγματική Αναθεώρηση."/>
  </head>
  <body>
    <article>
      <h6 class="kicker">Σε κλίμα συναίνεσης</h6>
      <h1>Ολοκληρώθηκε η συζήτηση στη Βουλή για τη Συνταγματική Αναθεώρηση</h1>
      <h2>Σε κλίμα συναίνεσης ολοκληρώθηκε η πενθήμερη συζήτηση για τη Συνταγματική Αναθεώρηση.</h2>
      <address><time datetime="2019-11-22T22:08:01+00:00">22 Nov 2019, 22:08</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ολοκληρώθηκε λίγο πριν τις δέκα το βράδυ της Παρασκευής ο πενθήμερος μαραθώνιος της συζήτησης για την αναθεώρηση του Συντάγματος.</p>
      <p>H συζήτηση της τελευταίας ενότητας είχε στο επίκεντρο της τον τρόπο επιλογής των μελών των Ανεξάρτητων Αρχών και την εξομοίωση των στρατιωτικών με τους τακτικούς δικαστές – ζητήματα στα οποία διαπιστώθηκε ευρεία αποδοχή.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Ράγισε» καρδιές το γράμμα 7χρονης στον Άη Βασίλη</a>
      </p>
      <p>Η διαδικασία κλείνει την προσεχή Δευτέρα με τη συζήτηση σε επίπεδο πολιτικών αρχηγών και την προβλεπόμενη ψηφοφορία.</p>
      <h3>Θρίλερ με την ψήφο των αποδήμων – Τι προτείνει η ΝΔ και τι αλλαγές ζητά ο ΣΥΡΙΖΑ</h3>
      <p>Η οριστική διατύπωση του περιεχομένου της αναθεωρητέας διάταξης για την ψήφο των Ελλήνων του εξωτερικού, που προτείνει η ΝΔ κατατέθηκε νωρίτερα σήμερα στην Ολομέλεια, από τον γενικό εισηγητή Κώστα Τζαβάρα.</p>
      <p>Η πρόταση της ΝΔ στο Σύνταγμα θέτει τους βασικούς άξονες που στη συνέχεια θα εξειδικευθούν με νομοσχέδιο που θα κατατεθεί στη Βουλή, τις επόμενες ημέρες.</p>
      <p>Ειδικότερα, για την ψήφο των αποδήμων (άρθρο 54) η ΝΔ προτείνει προσθήκη νέας παραγράφου υπ. Αριθ. 4 που ορίζει ότι:</p>
      <p>«Με τον νόμο της παραγράφου 4 του άρθρου 51 μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που κατοικούν έξω από την επικράτεια, όπως πραγματικός δεσμός με τη χώρα, αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους Έλληνες. Νόμος μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την επικράτεια, δεν προσμετράται σε συγκεκριμένη εκλογική περιφέρεια αλλά σε επίπεδο επικρατείας. Με τον νόμο της παραγράφου 1 του παρόντος άρθρου μπορεί να καθιερώνονται μια ή περισσότερες εκλογικές περιφέρειες απόδημου ελληνισμού, κατά παρέκκλιση της παραγράφου 2 του παρόντος άρθρου».</p>
      <p>Ουσιαστικά με την πρόταση της ΝΔ ανοίγει ο δρόμος ώστε:</p>
      <ul>
        <li>με 200 ψήφους βουλευτών να ψηφιστεί ο νόμος που προβλέπει ότι τα ψηφοδέλτια επικρατείας μπορούν να έχουν και ομογενείς, δηλαδή να συμπεριλαμβάνονται οι απόδημοι στο εκλογικό σώμα</li>
        <li>τα κόμματα στα ψηφοδέλτια επικρατείας να μπορούν να έχουν κι εκπροσώπους των αποδήμων</li>
        <li>νόμος που ψηφίζεται με σχετική πλειοψηφία να ρυθμίζει που θα προσμετράται η ψήφος των ομογενών. Δηλαδή αν θα προσμετράται στις περιφέρειες ή μόνο στο συνολικό</li>
        <li>με νόμο που θέλει 180 ψήφους μπορεί να δοθεί η δυνατότητα ίδρυσης περιφερειών αποδήμων στο εξωτερικό.</li>
      </ul>
      <p>Δύο ζητήματα θέτει ο ΣΥΡΙΖΑ αναφορικά με την οριστική διατύπωση της αναθεωρητέας διάταξης που αφορά στη ψήφο των Ελλήνων του εξωτερικού, την οποία εισηγείται η ΝΔ.</p>
      <p>Όπως ανέφερε ο εισηγητής του ΣΥΡΙΖΑ Γιώργος Κατρούγκαλος, με την πρόταση της ΝΔ «έγιναν δεκτές ορισμένες παρατηρήσεις του ΣΥΡΙΖΑ, όπως η προσθήκη του πραγματικού δεσμού ως περιορισμού της ρύθμισης, ενώ έχει ομογενοποιηθεί η ορολογία, όπως επίσης είχε ζητήσει ο ΣΥΡΙΖΑ».</p>
      <p>Ο κ. Κατρούγκαλος επισήμανε όμως ότι εξακολουθούν να υπάρχουν δύο θέματα τα οποία είχε θέσει ο ΣΥΡΙΖΑ και τα οποία δεν έχουν ρυθμιστεί. «Θέλουμε να μην είναι στη διακριτική ευχέρεια του κοινού νομοθέτη, να αναγνωρίσει δικαίωμα του εκλέγεσθαι στους αποδήμους αλλά αυτό να είναι ουσιώδες στοιχείο της ρύθμισης και στο Σύνταγμα και ως νόμου», είπε ο κ. Κατρούγκαλος και πρόσθεσε: «Ελπίζω να μην είναι σκόπιμο, αλλά στην διατύπωση που προτείνει η ΝΔ, προβλέπονται τρεις διαφορετικές πλειοψηφίες για το νόμο που θα ρυθμίσει την ψήφο των αποδήμων. Δεν είναι λογικό για την ίδια συνταγματική ύλη, για τη ρύθμιση της ψήφου των αποδήμων, να έχουμε έως και απλή πλειοψηφία, από την πλειοψηφία των 200 ψήφων που είχε οριστεί στη διαδικασία της αναθεώρησης».</p>
      <h4>Τζαβάρας: «Πετύχαμε πολλά και σημαντικά»</h4>
      <p>Κλείνοντας την πενθήμερη συζήτηση επί της αρχής και επί των άρθρων, ο γενικός εισηγητής της ΝΔ, Κώστας Τζαβάρας, υπογράμμισε ότι όλη η συνταγματική διαδικασία υπηρετήθηκε από όλες τις πλευρές με υψηλό κοινοβουλευτικό ήθος και λόγο.</p>
      <p>«Πετύχαμε πολλά και σημαντικά» είπε, και εξέφρασε την διαφωνία του με όσους υποστήριξαν ότι το αποτέλεσμα του συνταγματικού εγχειρήματος ήταν ασήμαντο.</p>
      <p>«Θα αφήσει ένα ισχυρό αποτύπωμα αυτή η συνταγματική διαδικασία. Μπορεί να ξεκίνησε άτολμη, στη συνέχεια όμως, μέσα από ένα υψηλού επιπέδου κοινοβουλευτικό λόγο και ήθος, βρέθηκε κοινός τόπος σε 9 σημεία τα οποία θα έχουν μεγάλη σπουδαιότητα στη λειτουργία του Συντάγματος», τόνισε ο κ. Τζαβάρας.</p>
      <p>Ο γενικός εισηγητής της ΝΔ, χαρακτήρισε μεταξύ άλλων, «μεγάλες δημοκρατικές τομές και κατακτήσεις», τη διευκόλυνση της ψήφου των Ελλήνων του εξωτερικού, την αποσύνδεση της εκλογής του Προέδρου της Δημοκρατίας από τη πρόωρη διάλυση της Βουλής, την κατάργηση της αποσβεστικής προθεσμίας στο άρθρο 86 περί ευθύνης υπουργών και τον περιορισμό των προνομίων της βουλευτικής ασυλίας.</p>
      <h4>Ξεπέρασαν τις 130 ώρες οι συζητήσεις με 168 συνολικούς ομιλητές</h4>
      <p>«Ολοκληρώνεται η κορυφαία διαδικασία του Συντάγματος και παραδίδουμε στους πολιτικούς αρχηγούς και στο Σώμα της ολομέλειας τη δουλειά που προηγήθηκε», ανέφερε ο κοινοβουλευτικός εκπρόσωπος της ΝΔ, Ευριπίδης Στυλιανίδης.</p>
      <p>Πρόσθεσε ότι οι συζητήσεις ξεπέρασαν τις 130 ώρες, στην επιτροπή για την αναθεώρηση του Συντάγματος παρενέβησαν 168 ομιλητές, στην ολομέλεια πρέπει να ξεπέρασαν τους 200.</p>
      <p>Είπε επίσης, ότι οι 154 διαφωνίες στην προτείνουσα Βουλή, μειώθηκαν σε 49 σημεία αιχμής στην αναθεωρητική επιτροπή και έγινε δυνατό τα κόμματα να συναντηθούν σε 9 σημεία.</p>
      <figure>
        <img src="https://www.in.gr/wp-content/uploads/2019/11/%CE%A3%CE%A4%CE%A5%CE%9B%CE%99%CE%91%CE%9D%CE%99%CE%94%CE%97%CE%A3-600x400.jpg"/>
      </figure>
      <p>«Έτσι λοιπόν η 9η αναθεωρητική Βουλή συναντάται σε 9 σημεία και επιτυγχάνει 9 πολύ σημαντικές αλλαγές, χάρη στον υψηλού επιπέδου διάλογο που προηγήθηκε από όλα τα κόμματα, από όλους τους εισηγητές, από όλους τους κοινοβουλευτικούς εκπροσώπους, και φυσικά από όλους τους βουλευτές», είπε ο Ευριπίδης Στυλιανίδης.</p>
      <p>Ευχαρίστησε δε, τους βουλευτές όλων των κομμάτων, διότι «μολονότι ξεκινήσαμε από διαφορετικές ιδεολογικές αφετηρίες, καταφέραμε σε πολύ κρίσιμα σημεία να συναντηθούμε».</p>
      <p>Ο κ. Στυλιανίδης ευχαρίστησε και το προεδρείο της Βουλής, τη γραμματεία και τους εργαζόμενους της Βουλής που συνέβαλαν στην ολοκλήρωση αυτής της διαδικασίας.</p>
      <p>«Θέλω να ευχαριστήσω επίσης όλους τους βουλευτές, που με τις ποιοτικές παρεμβάσεις τους διαμόρφωσαν τις τελικές προτάσεις. Η ψηφοφορία του Σώματος νομίζω ότι θα σηματοδοτήσει μια καινούργια εποχή, διαμορφώνοντας έναν πολιτειακό χάρτη ο οποίος θα επιταχύνει το βήμα της Ελλάδας προς το μέλλον», είπε ο κοινοβουλευτικός εκπρόσωπος της ΝΔ.</p>
      <h4>Κατρούγκαλος: Θετικό ότι καταλήξαμε με συναινέσεις</h4>
      <p>«Δεν συμφωνώ με την κριτική για την εξαρχής έλλειψη φιλοδοξίας της αναθεώρησης. Από το 2016, ο τότε πρωθυπουργός ξεκίνησε πολιτικό διάλογο. Θεωρούσαμε ότι προτού προχωρήσουμε στην κοινοβουλευτική συζήτηση, έπρεπε, για πρώτη φορά στην Ελλάδα, να υπάρξει ένας ευρύς διάλογος στην κοινωνία ο οποίος οργανώθηκε με πολλές εκδηλώσεις ανά την Ελλάδα, από την επιτροπή με πρόεδρο τον κ. Σπουρδαλάκη», ανέφερε ο κοινοβουλευτικός εκπρόσωπος του ΣΥΡΙΖΑ Γιώργος Κατρούγκαλος.</p>
      <p>Σχολίασε πως ούτε τη ΝΔ χαρακτήριζε η έλλειψη φιλοδοξίας, στην προηγούμενη βουλευτική περίοδο, αφού κατατέθηκαν δεκάδες προτάσεις και από τη ΝΔ και από τον ΣΥΡΙΖΑ.</p>
      <p>«Ακριβώς όμως επειδή αυτές συμπύκνωναν διαφορετικές ιδεολογικές πολιτικές προτάσεις, και επειδή, με βάση το Σύνταγμα, η διαδικασία της αναθεώρησης ολοκληρώνεται με συναινέσεις, δεν ήταν δυνατό να καταλήξουμε σε θεσμικό αποτύπωμα σημαντικότερο από αυτό που καταλήξαμε δεδομένου ότι μετά τις εκλογές η παρούσα αναθεωρητική Βουλή έχει την ιδιομορφία ότι έχει διαφορετική πλειοψηφία από εκείνη που ξεκίνησε την αναθεώρηση», είπε ο Γιώργος Κατρούγκαλος.</p>
      <p>«Θεωρώ θετικό, μολονότι το εύρος και το βάθος της αναθεώρησης δεν θα είναι ιδιαίτερα εκτεταμένο, ότι καταλήξαμε σε συναινέσεις. Θεωρώ σημαντικό το γεγονός της κατ΄αρχήν συμφωνίας στο άρθρο 86, ως προς την αποσβεστική προθεσμία όλων των πτερύγων», είπε επίσης ο κ.Κατρούγκαλος.</p>
      <p>Κάλεσε τα κόμματα που δεν έχουν συμφωνήσει στην ερμηνευτική δήλωση που πρότεινε ο ΣΥΡΙΖΑ, «να το ξανασκεφτούν ως τη Δευτέρα», γιατί είναι σημαντικό για την τιμή του πολιτικού κόσμου.</p>
      <h4>Λοβέρδος: Μια αναθεώρηση που ξεκίνησε ανόρεχτα και τελειώνει ξεθυμασμένη</h4>
      <p>Τη φράση του καθηγητή Αντώνη Μανιτάκη «μια αναθεώρηση που ξεκίνησε ανόρεχτα και τελειώνει ξεθυμασμένη», χρησιμοποίησε ο κοινοβουλευτικός εκπρόσωπος του Κινήματος Αλλαγής Ανδρέας Λοβέρδος, για το περιεχόμενο των εργασιών που καταλήγει στις 9 προτάσεις για την αναθεώρηση του Συντάγματος.</p>
      <figure>
        <img src="https://www.in.gr/wp-content/uploads/2019/11/%CE%BB%CE%BF%CE%B2%CE%B5%CF%81%CE%B4%CE%BF%CF%82-1-600x399.jpg"/>
      </figure>
      <p>Ο κ. Λοβέρδος ευχαρίστησε τον κ. Στυλιανίδη και τους βουλευτές για το πνεύμα συνεργασίας.</p>
      <p>Και πρόσθεσε: «Συγχαρητήρια που καταλήγουμε να αναθεωρήσουμε 8 διατάξεις που χρειάζονταν αναθεώρηση, εξαιτίας της ξεροκεφαλιάς, της δυστροπίας και του μικροκομματισμού – γιατί το Σύνταγμα τα επέτρεπε αυτά να γίνουν – και για μια διάταξη την οποία αν δεν αναθεωρούσαμε, το άρθρο 86 παρ. 3 τελευταίο εδάφιο, θα παρέμενε η αποσβεστική προθεσμία που υπήρχε, η σύντομη, και την οποία όλοι οι Έλληνες και οι Ελληνίδες ήθελαν την αλλαγή της».</p>
      <h4>Οι θέσεις του ΚΚΕ και του ΜέΡΑ25</h4>
      <p>Από την πλευρά του, ο ειδικός εισηγητής του ΚΚΕ Γιάννης Δελλής, έκανε λόγο για μια αναθεώρηση «κομμένη και ραμμένη στα μέτρα της αντιλαϊκής πολιτικής και των συμφερόντων των επιχειρηματικών ομίλων».</p>
      <p>Οι ειδικοί εισηγητές από την Ελληνική Λύση και το ΜέΡΑ25, Κώστας Χήτας και Αγγελική Αδαμοπούλου, υποστήριξαν ότι έγιναν άτολμα βήματα σε αυτή την αναθεωρητική διαδικασία.</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>