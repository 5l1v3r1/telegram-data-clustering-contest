<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ipol/sbu-vykryla-grupu-reketyriv-yaki-teroryzuvaly-p-yat-regioniv-ukrayiny.html"/>
    <meta property="og:site_name" content="1NEWS"/>
    <meta property="article:published_time" content="2019-11-22T22:40:56+00:00"/>
    <meta property="og:title" content="СБУ викрила групу рекетирів, які тероризували п’ять регіонів України"/>
    <meta property="og:description" content="СБУ викрила групу рекетирів, які тероризували п’ять регіонів України"/>
  </head>
  <body>
    <article>
      <h1>СБУ викрила групу рекетирів, які тероризували п’ять регіонів України</h1>
      <h2>Вони тероризували комерсантів та представників органів державної влади у п’яти областях країни</h2>
      <address>
        <time datetime="2019-11-22T22:40:56+00:00">22 Nov 2019, 22:40</time>
      </address>
      <figure>
        <img src="https://1news.com.ua/wp-content/uploads/2019/11/23-20.jpg"/>
      </figure>
      <p>Служба безпеки України викрила угрупування вимагачів, які тероризували п’ять регіонів України через вимагання матеріальних коштів.</p>
      <p>Про це повідомляє 1NEWS.</p>
      <p>“У межах захисту легального бізнесу та протидії оргзлочинності Служба безпеки України блокувала діяльність кримінальних груп, які тероризували комерсантів та представників органів державної влади у п’яти регіонах країни”, — сказано у повідомленні.</p>
      <p>Так, у Одесі співробітники спецслужби припинили діяльність організованого угруповання, учасники якого шантажували голову однієї з місцевих селищних рад. Зловмисники погрожували посадовцю кримінальним переслідуванням. За владнання проблеми вони вимагали у чоловіка сплати 100 тисяч доларів готівкою та виділення підконтрольним їм комерційним структурам землю на узбережжі Чорного моря орієнтовною вартістю 400 тисяч доларів.</p>
      <p>Наразі організатору та одному з активних учасників угруповання здійснено повідомлення про підозру у вимаганні.</p>
      <p>“У цьому ж регіоні правоохоронці викрили ще одну кримінальну групу. Мішенями зловмисників були підприємці з Одеської та Миколаївської областей”, — повідомили у СБУ.</p>
      <p>Організоване угруповання вимагачів діяло також на Закарпатті. Провокуючи штучні конфліктні ситуації, зловмисники вибивали у комерсантів неіснуючі борги.</p>
      <p>У Кременчуці Полтавської області група вимагачів маскувалась під охоронну фірму. Через залякування та розбій вони змушували представників місцевих комерційних структур платити їм “данину”.</p>
      <p>Ще два кримінальні угруповання, учасники яких причетні до викрадення та катування людей, СБУ викрила на Миколаївщині та Дніпропетровщині.</p>
      <p>За вказаними фактами відкрито кримінальні провадження. Тривають слідчі дії для встановлення всіх учасників кримінальних угруповань та обставин їхньої протиправної діяльності.</p>
      <p>Всього, у цьому році співробітниками підрозділів по боротьбі з корупцією та оргзлочинністю розкрито: 6 замовних убивств; 39 фактів вимагання, поєднаних із застосуванням насильства та зброї; 4 розбійні напади; 3 факти незаконного позбавлення волі та викрадення людини; 2 факти грабежу.</p>
      <p>До різних термінів ув’янення засуджено 24 представників кримінального середовища. Заборонено в’їзд в Україну 34 іноземцям, у тому числі 24 “злодіям у законі”.</p>
      <p>Ще сімох кримінальників примусово видворено з країни.</p>
      <p>Джерело: <a href="https://www.unn.com.ua/">УНН</a></p>
    </article>
  </body>
</html>