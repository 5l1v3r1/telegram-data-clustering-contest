<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Missatge-contundent-Barca-memorable-Maccabi_0_2349365206.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T22:44:31+00:00"/>
    <meta property="og:title" content="Missatge contundent d’un Barça memorable"/>
    <meta property="og:description" content="L’equip blaugrana treu de la pista el Maccabi en una segona part per recordar (96-73)"/>
  </head>
  <body>
    <article>
      <h1>Missatge contundent d’un Barça memorable</h1>
      <h2>L’equip blaugrana treu de la pista el Maccabi en una segona part per recordar (96-73)</h2>
      <address>
        <time datetime="2019-11-22T22:44:31+00:00">22 Nov 2019, 22:44</time>
      </address>
      <p>Sis victòries en els últims set partits eren la carta de presentació del Maccabi Fox de Tel Aviv, que ahir va ser escombrat pel Barça (96-73). L’equip blaugrana va fer una segona meitat memorable en què va treure de la pista el rival israelià. La victòria té una credibilitat màxima. Primer, per la seva contundència. Després, per l’entitat de l’adversari, molt potent. Les actuacions de Nikola Mirotic, que va sumar 25 punts i 14 rebots, i de Cory Higgins, que va anotar 13 dels seus 15 punts durant la segona meitat, van ser espectaculars, però el triomf culer va ser la recompensa a un excel·lent treball col·lectiu. Els homes entrenats per Svetislav Pesic van defensar com mai en un partit de gran exigència física en què la feina de secundaris com Àlex Abrines o Kyle Kuric va ser decisiva, perquè va ser una nit de grans percentatges anotadors.</p>
      <p>Giannis Sfairopoulos va intentar imposar un nivell físic i atlètic molt alt des del primer minut al Palau Blaugrana, on els seus jugadors van dur a terme una defensa amb molts contactes. Això va dificultar els atacs del Barça, però també va penalitzar el seu equip amb moltes faltes personals. El Maccabi va cometre 12 accions il·legals durant els primers 10 minuts contra el conjunt local, que d’entrada va saber gestionar la situació amb personalitat (21-16). La diferència dels homes entrenats per Svetislav Pesic va arribar a ser de sis punts (24-18), però aleshores la tàctica visitant va començar a funcionar. El desgast va ser gegant. Un parcial de 0-12 va capgirar el marcador (24-30) i va recordar al Barça que la victòria seria més difícil que altres dies. Els punts de John Dibartolomeo des del perímetre van generar moltes dificultats a l’equip català, menys regular que dimecres contra el Fenerbahçe. La primera meitat, que entre faltes personals i revisions arbitrals es va allargar més d’una hora, va acabar amb un avantatge israelià de tres punts (43-46).</p>
      <p>El tercer quart del Barça va ser una meravella. L’equip va aprofitar la inspiració de Higgins i Mirotic per començar a obrir una escletxa al marcador. La defensa local va ser extraordinària i va desesperar el conjunt visitant, que va començar a patir al Palau Blaugrana (69-57). Lluny de relaxar-se, l’equip blaugrana va seguir millorant el seu rendiment per asfixiar el rival, que va arribar a perdre per 26 punts de diferència en una nit que els aficionats culers trigaran a oblidar (96-70). La victòria permet que el Barça es mantingui al capdavant de la classificació i, a més, envia un missatge alt i clar a la resta d’aspirants a classificar-se per disputar la <i>final four</i>. Tot i les baixes de Thomas Heurtel, Kevin Pangos i Víctor Claver, el nivell de joc del conjunt català va ser una delícia.</p>
      <h3>Setmana de tres partits</h3>
      <p>Després d’exhibir-se al Palau contra el Fenerbahçe Beko i el Maccabi Fox de Tel Aviv, el Barça tancarà una setmana de tres partits visitant demà (17 h) l’UCAM Múrcia. L’equip entrenat per Sito Alonso, expreparador del conjunt blaugrana, acumula quatre victòries i cinc derrotes en nou jornades de la Lliga Endesa.</p>
    </article>
  </body>
</html>