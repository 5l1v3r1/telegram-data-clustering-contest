<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_23/battaglia-giulia-sono-carrozzina-ma-voglio-poter-volare-come-tutti-a157fee2-0d59-11ea-a4ca-70fa95996bd0.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="La battaglia di Giulia: «Sono in carrozzina ma voglio poter volare come tutti»"/>
    <meta property="og:description" content="Otto anni fa l’incidente che le ha fatto perdere l’uso delle gambe. Adesso viaggia appena può: «Ancora troppi ostacoli sugli aerei per noi disabili»"/>
  </head>
  <body>
    <article>
      <h1>La battaglia di Giulia: «Sono in carrozzina ma voglio poter volare come tutti»</h1>
      <h2>Otto anni fa l’incidente che le ha fatto perdere l’uso delle gambe. Adesso viaggia appena può: «Ancora troppi ostacoli sugli aerei per noi disabili»</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Elena Tebano</a></address>
      <p>Da quando non cammina più, <b>Giulia Lamarca </b>vola ogni volta che può. Torinese, 28 anni, psicologa del lavoro (si occupa di inclusione e risorse umane), blogger, ha scoperto la sua passione per i viaggi dopo che otto anni fa ha perso l’uso delle gambe a causa di un incidente in moto. Australia, India, Thailandia, Cina, Indonesia, Giappone: Giulia li ha visitati tutti. E sulla base della sua esperienza ha lanciato una campagna su Instagram, #dirittoalvolo, per aumentare la consapevolezza delle difficoltà (e dei diritti) dei disabili che prendono l’aereo, <a href="https://www.instagram.com/p/B5DyoAton91/">con un video che è stato visto decine di migliaia di volte</a>.</p>
      <p><b>«Non è una questione di leggi</b>, che ci sono, ma di cultura che ancora manca — spiega —. Chi come me viaggia in carrozzina dovrebbe essere visto come un cliente normale, e invece non è ancora così. A cominciare dai siti di molte compagnie, che quando compri il biglietto non hanno una casella per segnalare che non puoi spostarti autonomamente, e ti costringono a cercare la mail dell’assistenza clienti». I problemi proseguono a bordo: «La maggior parte delle volte sugli aerei, nonostante io avverta sempre, non c’è la carrozzina progettata per muoversi nel corridoio: significa che non posso andare in bagno. La mia non può entrare in cabina e viene messa in stiva: anche questo spesso è un problema, perché la sballottolano qua e là come un bagaglio qualunque, a volte persino la dimenticano. Ma costa seimila euro e soprattutto è le mie gambe: senza non posso scendere a terra».</p>
      <p><b>Ci sono interi Paesi, come la Thailandia</b>, in cui non ha avuto assistenza al volo, né alternative alle scalette per salire a bordo; altri in cui gli intoppi sono venuti da assistenti troppo solerti: «Una volta il ragazzo che mi accompagnava in aeroporto pretendeva di entrare in bagno con me. Siamo matti?» dice. Lei però non si è fatta mai fermare. Con la stessa forza abbatte i pregiudizi sulla disabilità. «A volte le persone disabili si vergognano di far presenti le loro esigenze, io no. Voglio fare delle cose: se devo farmi “male” o scendere a dei compromessi per riuscirci, lo faccio. Ho avuto sempre la consapevolezza del fatto che ho dei diritti: se mi batto così tanto per i disabili, è perché so come è quando non lo sei. Anch’io devo poter viaggiare in maniera sensata, senza dipendere dal buon cuore di chi incontro».</p>
      <p><b>A farglielo capire è stato anche suo marito </b>Andrea, 29 anni. Lo ha conosciuto dopo l’incidente, mentre faceva fisioterapia: era il tirocinante che la seguiva. «Mi ha detto dopo che per lui è stato un colpo di fulmine, io invece ci ho messo un po’ ad aprirmi: dopo l’incidente il mio ex mi aveva lasciata, dovevo accettare che non avrei più camminato, avevo paura». Alla fine ha dovuto arrendersi all’evidenza: si sono sposati nel 2016. È stato Andrea a convincerla a fare il primo viaggio intercontinentale: «Aveva studiato per un periodo in Australia, ha insistito perché ci andassi: così vedi che lì puoi fare tutto, mi ha detto, che non sei tu ad essere sbagliata, ma il mondo che ti circonda».</p>
      <p><b>In questo otto anni ha dovuto imparare </b>anche altro: «Che le ingiustizie esistono e non tutti hanno gli stessi diritti, anche se sulla carta ci sono. Persino studiare è difficile se non hai il parcheggio disabili — chiarisce —. E che non esistono i supereroi: ci sono cose impossibili. Poi però quando capisci i tuoi limiti, sai che tutto il resto lo puoi fare. Io non posso più camminare, ma posso fare sentire la mia voce». E continuare a volare.</p>
    </article>
  </body>
</html>