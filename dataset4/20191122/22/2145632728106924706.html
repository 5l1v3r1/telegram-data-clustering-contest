<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18601527-cum-sa-inveti-o-limba-straina-mai-usor-sfaturi-de-la-specialisti"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Cum să înveţi o limbă straină mai uşor. Sfaturi de la specialişti"/>
    <meta property="og:description" content="Învăţarea unei limbi străine se poate dovedi benefică pentru dezvoltarea creierului şi pentru oportunităţile de carieră."/>
  </head>
  <body>
    <article>
      <h1>Cum să înveţi o limbă straină mai uşor. Sfaturi de la specialişti</h1>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author" href="https://www.descopera.ro/autor/adrian-popovici" target="_blank">Adrian Popovici</a></address>
      <figure>
        <img src="https://storage0.dms.mpinteractiv.ro/media/401/321/5109/18601527/1/invatare-clasa-123rf-descopera.jpg"/>
        <figcaption>Credit foto: 123RF</figcaption>
      </figure>
      <p>Învăţarea unei limbi străine se poate dovedi benefică pentru dezvoltarea creierului şi pentru oportunităţile de carieră.</p>
      <p>Lumea în care trăim reuşeşte să fie din ce în ce mai interconectată, permiţând o mobilitate mult mai mare pe glob. În aceste condiţii în care prietenii şi colegii noştri de muncă pot fi de pe întreg globul, cunoaşterea unei limbi se poate dovedi foarte importantă.De asemenea, cunoaşterea unei limbi de circulaţie internaţională sau, din contră, a unei limbi care este vorbită de <a href="https://www.descopera.ro/dnews/12941193-limba-romana-este-folosita-oficial-in-20-de-tari-pe-ce-loc-se-afla-in-topul-celor-mai-vorbite-limbi-din-lume">un număr mai mic de oameni</a> se poate dovedi o decizie cât se poate de raţională: putând reprezenta un avantaj important în obţinerea unui loc de muncă mai bun şi chiar poate reprezenta un „antrenament” foarte bun pentru creier.</p>
      <p>La prima vedere, învăţarea unei limbi străine se poate dovedi un lucru complicat, de aceea, <a href="http://www.theguardian.com/education/2014/oct/30/learning-another-language-ten-tips?fbclid=IwAR2PXphF6igsMDmudu61M0ddoGTPJayrnykZ2SPCbCAky31wIt8YRnfp7o0">The Guradian</a> a realizat o listă cu sfaturi de la specialişti pentru a învăţa o limbă străină.</p>
      <h3>1. Scopuri realiste</h3>
      <p>Donavan Whyte, expert în <a href="https://www.descopera.ro/stiinta/18547832-o-rata-de-esec-de-doar-15-asigura-o-invatare-optima">învăţare</a>, explică faptul că dincolo de optimismul iniţial al primelor lecţii, atunci când ne propunem să învăţăm o limbă străină trebuie să ne stabilim scopuri pe care să le putem atinge în funcţie de timpul pe care îl putem aloca procesului de învăţare.</p>
      <p>„Învăţarea limbilor străine este cea mai bună atunci când se descompun în obiective gestionabile care pot fi realizate pe parcursul a câteva luni. Acest lucru este mult mai motivant şi mai realist”, explică Donavan Whyte. El dă un exemplu în care spune că înainte de a ne propune să citim un articol de presă în limba pe care vrem să o învăţăm, ar trebui să ne propunem să putem căuta, eficient, cuvinte şi expresii ale acelei limbi în dicţionar. În acest fel vom putea să avem o bază pe care să construim şi, în plus, vom putea evita dezamăgirile atunci când nu reuşim să atingem scopurile prea înalte pe care ni le-am propus.</p>
      <h3>2. Motivaţia</h3>
      <p>Ca în orice altă activitate, motivaţia din spatele a ceea ce facem este foarte importantă. Alex Rawlings, un academician care <a href="https://www.descopera.ro/mari-intrebari/13995704-cate-limbi-straine-poate-invata-un-om-video">a învăţat până acum 12 limbi străine</a> explică: „Motivaţia este de obicei primul lucru de la care trebuie să plecăm, în special în rândul celor care învaţă o limbă străină”.</p>
      <p>Rawling este de părere că o listă în care să includem motivele pentru care vrem să învăţăm o limbă străină se dovedeşte utilă, mai ales în momentele în care procesul de învăţare nu merge aşa cum ne-am imagina.</p>
      <h3>3. Un scop clar</h3>
      <p>Aaron Ralby, director al Linguisticator, este de părere că pentru a avea succes în eforturile noastre de învăţare trebuie să avem o idee clară despre ceea ce vrem să ne însuşim în timpul procesului de învăţare. „Întrebarea nu se referă atât la online versus offline, nici la aplicaţii versus <a href="https://www.descopera.ro/cultura/17843064-cele-mai-cautate-carti-vandute-online">cărţi</a>. Mai degrabă ar trebui să fie cum putem combina elementele de limbaj necesare pentru un anumit obiectiv, să le prezentăm într-un mod uşor de utilizat şi să oferim mijloacele pentru ca elevii să înţeleagă aceste elemente”, explică acesta.</p>
      <h3>4. Citeşte de plăcere</h3>
      <p>Cititul se dovedeşte a fi o modalitate foarte bună de învăţare, pe de o parte există astfel posibilitatea de a ne exersa vocabularul deja interiorizat şi, în plus, ne oferă şansa de a interacţiona cu forme de limbaj pe care în sala de clasă sau pe aplicaţii le-am întâlni mai greu sau chiar niciodată.</p>
      <p>În plus, nu trebuie să ingnorăm satisfacţia pe care o putem experimenta atunci când terminăm de citit primul articol sau chiar <a href="https://www.descopera.ro/dnews/17989699-cititi-copiilor-carti-tiparite-nu-electronice-ajuta-mai-mult">prima carte</a> într-o limbă străină.</p>
      <h3>5. Contextul contează</h3>
      <p>Învăţarea mecanică a unor liste de cuvinte şi expresii se poate dovedi utilă în primele etape de învăţare, dar, odată cu trecerea timpului, trebuie să recunoaştem, s-ar putea dovedi un proces greoi şi chiar inutil dacă nu putem conecta noile cuvinte pe care le învăţăm cu <a href="https://www.descopera.ro/dnews/10911722-inveti-pentru-examene-specialistii-iti-recomanda-cele-mai-bune-metode">cunoştinţe deja interiorizate</a>.</p>
      <p>„O modalitate excelentă de a dezvolta vocabularul este să vă asiguraţi că listele pe care le învăţaţi provin din situaţii sau texte pe care le-aţi mai întâlnit, astfel încât conţinutul să fie întotdeauna relevant şi să se conecteze la experienţe anterioare”, explică ED Cooke, co-fondator al Memrise, o aplicaţie de învăţat limbi străine.</p>
      <h3>6. Vârsta nu reprezintă un impediment</h3>
      <p>Aaron Ralby explică faptul că, în ciuda <a href="https://www.descopera.ro/dnews/12975504-de-ce-adultii-invata-limbi-straine-mai-greu-decat-copiii">miturilor populare</a>, învăţarea unei noi limbi pentru un adult nu ar trebui să reprezinte o problemă. Diferenţa pe care acesta ţine să o facă ţine de schimbarea metodelor de învăţare. Astfel, copiii pot învăţa organic şi intuitiv o nouă limbă, în timp ce adulţii trebuie să treacă printr-un proces de învăţare sistematic.</p>
      <h3>7. Primul pas este reprezentat de o bună înţelegere a limbii materne</h3>
      <p>O limbă reprezintă mai mult decât o serie de cuvinte şi gramatica care le „leagă” înţelegerea sensului cuvintelor, rădăcinii acestora şi chiar a sensului cultural asociat fiecărui cuvânt şi expresie în limba maternă se poate dovedi extrem de important în procesul de învăţare a unei limbi străine, după cum explică Kerstin Hammes, editor-şef al Fluent Language Blog.</p>
      <p>„Cred că înţelegerea limbii materne şi, în general, modul în care funcţionează limbile, este esenţial înainte de a învăţa să construim fraze în limbi străine”, explică acesta.</p>
      <h3>8. Exerciţiile de traducere</h3>
      <p>În funcţie de nivelul de învăţare al unei limbi străine la care ne află şi pe care am vrea să îl atingem, trebuie folosite diferite metode, printre acestea se numără şi traducerile.</p>
      <p>Rebecca Braun, lector universitar al catedrei de studii germane a Universităţii Lancaster, este de părere că prin exerciţiile de traducere elevii pot să acumuleze mai multă experienţă în ceea ce priveşte construcţia frazelor şi folsoirea cuvintelor.</p>
      <h3>9. Fluenţa într-o limbă străină</h3>
      <p>Experţii sunt de părere că un astfel de ţel de învăţare este unul greu de operaţionalizat şi impsosibil de atins. De ce fluenţa lingvistică nu ar trebui să reprezinte un un scop?</p>
      <p>Învăţarea unei limbi străine reprezintă un proces continuu şi include mai mult decât învăţarea unor cuvinte şi a unor reguli gramaticale; atunci când învăţăm o limbă străină, înteriorizăm şi o serie de sensuri şi norme culturale. De asemenea, trebuie să luăm în calcul că orice formă de învăţare aduce cu sine şi o formă de dezvoltare personală.</p>
      <h3>10. Călătoreşte</h3>
      <p>În mod evident, <a href="https://www.descopera.ro/stiinta/18354650-diversitatea-lingvistica-ambientala-poate-avea-efecte-asemanatoare-cu-cele-ale-multilingvismului">învăţarea unei limbi străine</a> într-o sală de clasă sau chiar cu ajutorul unei aplicaţii este importantă; dar interacţiunea cu persoane care vorbesc această limbă în mod nativ sau care vorbesc respectiva limbă în mod curent se poate dovedi o experienţă la fel de importantă.</p>
      <p>„Cărţile şi tabelele cu verbe pot fi cel mai simplu mod de a vă asigura că învăţaţi limba acasă, dar oamenii şi cultura le vor depăşi cu mult odată ce ajungeţi în ţara în care limba pe care o învăţaţi dvs. este vorbită”, explică Rebecca Braun.</p>
      <p>
        <b>Citeşte şi:</b>
      </p>
      <p>
        <b>
          <a href="https://www.descopera.ro/dnews/12975504-de-ce-adultii-invata-limbi-straine-mai-greu-decat-copiii">De ce adulţii învaţă limbi străine mai greu decât copiii?</a>
        </b>
      </p>
      <p>
        <b>
          <a href="https://www.descopera.ro/dnews/10181270-creierul-creste-in-dimensiuni-atunci-cand-invatam-o-limba-straina">Creierul creşte în dimensiuni atunci când învăţăm o limbă străină</a>
        </b>
      </p>
      <p>
        <b>
          <a href="https://www.descopera.ro/mari-intrebari/13995704-cate-limbi-straine-poate-invata-un-om-video">Câte limbi străine poate învăţa un om? - VIDEO</a>
        </b>
      </p>
      <p>
        <b>
          <a href="https://www.descopera.ro/dnews/14970392-secretul-invatarii-unei-limbi-straine-de-catre-un-adult">Secretul învăţării unei limbi străine de către un adult</a>
        </b>
      </p>
      <related>
        <h4>Citeşte şi</h4>
        <a href="https://www.descopera.ro/stiinta/18547832-o-rata-de-esec-de-doar-15-asigura-o-invatare-optima"/>
        <a href="https://www.descopera.ro/stiinta/17345337-au-fost-descoperite-celulele-cerebrale-care-imbunatatesc-capacitatea-de-invatare-noile-date-pot-fi-esentiale-in-remediul-impotriva-bolii-alzheimer"/>
        <a href="https://www.descopera.ro/cultura/17329646-descopera-acum-pakistanul-a-plantat-sute-de-milioane-de-arbori-pentru-a-opri-despadurirea-serotonina-duce-la-accelerarea-procesului-de-invatare-carnea-din-porci-modificati-genetic-ar-putea-deveni-o-realitate"/>
        <a href="https://www.descopera.ro/stiinta/16037162-neurologii-au-descoperit-cauza-bolii-care-afecteaza-capacitatea-de-invatare-a-copiilor"/>
      </related>
    </article>
  </body>
</html>