<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/venezuela-protesty-demonstrace-guaido-madura_1911222249_aur"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T22:49:00+00:00"/>
    <meta property="og:title" content="Venezuelský opoziční vůdce Guaidó marně vyzýval k dalším protestům proti Madurovi"/>
    <meta property="og:description" content="Juan Guaidó minulou sobotu vyzval své příznivce k tomu, aby zahájili trvalé pouliční protesty proti Madurovi, který se drží u moci i přes kolaps venezuelské ekonomiky."/>
  </head>
  <body>
    <article>
      <h1>Venezuelský opoziční vůdce Guaidó marně vyzýval k dalším protestům proti Madurovi</h1>
      <address><time datetime="2019-11-22T22:49:00+00:00">22 Nov 2019, 22:49</time> by <a rel="author">ČTK</a></address>
      <p>
        <b>Výzvy venezuelského opozičního vůdce Juana Guaidóa k nové vlně masivních pouličních protestů proti režimu prezidenta Nicoláse Madura zůstaly tento týden v podstatě nevyslyšeny. V zemi se odehrálo jen několik menších demonstrací studentů, zdravotních sester či učitelů.</b>
      </p>
      <p>Guaidó minulou sobotu vyzval své příznivce k tomu, aby zahájili trvalé pouliční protesty proti Madurovi. Ten se se stále drží moci i přes kolaps venezuelské ekonomiky a americké sankce na vývoz ropy, který je jedním z hlavních příjmů státního rozpočtu.</p>
      <figure>
        <iframe data-src="https://twitter.com/anyuser/status/1195718998782021633" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Na demonstrace však dorazilo málo lidí. Někteří z protestujících uvedli, že kvůli nefunkční veřejné dopravě, nedostatku elektrické energie a vody a vysoké inflaci již nemají sílu a možnosti se protestů zúčastnit.</p>
      <p>Ve čtvrtek v metropoli Caracasu pochodovalo několik stovek studentů, kteří se snažili dostat k budově ministerstva obrany. Cílem demonstrace bylo apelovat na armádu, aby se „držela ústavy“ a postavila se proti Madurovi. Věrnost vojáků socialistickému prezidentovi je podle expertů hlavním důvodem, proč Madurův režim dál přežívá. Studentům se do cesty postavila policie, k žádným střetům s protestujícími však nedošlo.</p>
      <p>Další protesty učitelů či zdravotních sester z tohoto týdne pak byly podle <a href="https://www.reuters.com/article/us-venezuela-politics/after-venezuelan-opposition-call-for-mass-rallies-street-protests-underwhelm-idUSKBN1XW209">Reuters</a> málo početné a velice rychle se rozplynuly.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/venezuela-rada-osn-pro-lidska-prava_1910181359_jak"/>
      </related>
      <p>Guaidó, který je předsedou parlamentu, se v lednu s odvoláním na ústavu prohlásil prozatímním prezidentem. Opozice totiž neuznala legitimitu voleb, v nichž byl Maduro loni znovuzvolen prezidentem. Guaidóa uznalo za právoplatnou hlavu státu přes 50 zemí světa včetně ČR a USA. Guaidóův krok přitáhl do ulic euforické mnohatisícové davy, jež požadovaly Madurovo odstoupení.</p>
      <p>Od té doby však kvůli nevalným výsledkům protestů energie opozičního pouličního hnutí opadá. Řada lidí sice Guaidóa nadále podporuje, ale není spokojena s tím, že je Maduro stále u moci. Mnozí přestávají doufat, že se prezidenta podaří sesadit.</p>
      <p>Guaidóův tým uznává, že je opoziční hnutí menší než před několika měsíci. Jeho snahou je nyní po měsících útlumu znovu postupně protesty vybudovat. „Domníváme se, že celková bilance je pozitivní,“ řekl Reuters nejmenovaný zdroj blízký opozičnímu vůdci. „Začínáme znovu s pouliční mobilizací, která je základním prvkem nátlaku proti diktatuře,“ dodal.</p>
      <related>
        <h4>Související články</h4>
        <a href="https://www.irozhlas.cz/zpravy-svet/venezuela-vinohradska-12-podcast_1910090600_bar"/>
        <a href="https://www.irozhlas.cz/zpravy-svet/salvador-venezuela-maduro-guaido_1911031224_pj"/>
        <a href="https://www.irozhlas.cz/zpravy-svet/guaido-venezuela-vlada-maduro_1908282143_pj"/>
        <a href="https://www.irozhlas.cz/zpravy-svet/maduro-vede-vuci-venezuelanum-psychologickou-valku-sankce-ke-zmene-rezimu_1908250703_dp"/>
        <a href="https://www.irozhlas.cz/zpravy-svet/venezuela-sankce-spojene-staty-nicolas-maduro-korupce-potraviny_1907252151_och"/>
      </related>
    </article>
  </body>
</html>