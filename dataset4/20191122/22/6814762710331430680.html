<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SUhpr/sazka-vyplati-komarkove-spolecnosti-dividendu-38-mld-kc"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T22:59:00+00:00"/>
    <meta property="og:title" content="Sazka vyplatí Komárkově společnosti dividendu 3,8 mld. Kč"/>
    <meta property="og:description" content="Loterijní společnost Sazka Group vyplatí společnosti KKCG miliardáře Karla Komárka, která je od letošního července jejím stoprocentním vlastníkem, z nerozděleného zisku dividendu 3,8 miliardy korun. Rozhodlo o tom představenstvo Sazky. Uvedl to server Euro.cz s odkazem na informace z obchodního rejstříku."/>
  </head>
  <body>
    <article>
      <h6 class="kicker">Podíl na zisku</h6>
      <h1>Sazka vyplatí Komárkově společnosti dividendu 3,8 mld. Kč</h1>
      <address><time datetime="2019-11-22T22:59:00+00:00">22 Nov 2019, 22:59</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Loterijní společnost Sazka Group vyplatí společnosti KKCG miliardáře Karla Komárka, která je od letošního července jejím stoprocentním vlastníkem, z nerozděleného zisku dividendu 3,8 miliardy korun. Rozhodlo o tom představenstvo Sazky. Uvedl to server Euro.cz s odkazem na informace z obchodního rejstříku.</b>
      </p>
      <p>Za loňský rok vydělala Sazka Group 9,3 miliardy korun, z toho většinu převedla na účet nerozděleného zisku. V letošním prvním pololetí meziročně zvýšila čistý zisk zhruba čtyřikrát na 11,3 miliardy korun.</p>
      <p>Komárkova KKCG, která má sídlo ve Švýcarsku, se stala jediným akcionářem Sazka Group poté, co odkoupila 25 procent akcií od společnosti EMMA Capital podnikatele Jiřího Šmejce. Podle dřívějších informací Eura.cz byla hodnota čtvrtinového podílu 16,1 miliardy korun.</p>
      <p>Sazka Group drží stoprocentní podíl v české společnosti Sazka. Dále má 40 procent v řecké firmě OPAP, italské společnosti LottoItalia (32,5 procenta) a v rakouských Casinos Austria (38,3 procenta).</p>
      <p>Dceřiná společnost Sazka je nejstarší loterijní firmou v Česku s dominantním podílem na trhu loterijních her typu Sportky nebo Eurojackpotu.</p>
      <related>
        <a href="https://www.echo24.cz/a/SibPF/valka-miliardaru-komarkova-sazka-zastavila-inzerci-u-babisovy-mafry"/>
      </related>
    </article>
  </body>
</html>