<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191122-modric-nem-haragudott-meg-cristiano-ronaldora-aranylabda-2018.html"/>
    <meta property="og:site_name" content="Origo"/>
    <meta property="article:published_time" content="2019-11-22T22:01:00+00:00"/>
    <meta property="og:title" content="Modric nem haragudott meg Cristiano Ronaldóra"/>
    <meta property="og:description" content="Az portugál sztár nem ment el a gálára, ahol korábbi csapattársa megkapta az Aranylabdát."/>
  </head>
  <body>
    <article>
      <h1>Modric nem haragudott meg Cristiano Ronaldóra</h1>
      <address><time datetime="2019-11-22T22:01:00+00:00">22 Nov 2019, 22:01</time> by <a rel="author">MTI</a></address>
      <p>
        <b>Luka Modric nem haragudott meg Cristiano Ronaldóra amiatt, hogy a portugál klasszis nem volt ott tavaly azon a párizsi gálán, amelyen a horvát labdarúgó átvehette az Aranylabdát.</b>
      </p>
      <p>Modric annak apropóján adott exkluzív nyilatkozatot az M4 Sportnak Zágrábban, hogy <i>Enyém a pálya</i> címmel könyv jelent meg róla. A horvát középpályás az interjúban kiemelte: a történtek ellenére jó kapcsolatot ápol a másfél éve a Juventusban játszó Cristiano Ronaldóval, aki ötször vehette át az Aranylabdát, de tavaly hiába végzett a szavazáson másodikként, nem utazott el a francia fővárosba.</p>
      <p><mark>"Mindenkinek szíve joga eldönteni, hogy mit csinál, és ő így döntött.<br/></mark>Ez nem befolyásolta a véleményemet Cristianóról. Ő a világ egyik legjobb játékosa, és én pontosan tudom, hiszen közelről láthattam, hogy hogyan játszik, hogyan edz, hogyan dolgozik nap mint nap, hogy elérje a célját. Nem véletlenül tart ott, ahol tart" - mondta.</p>
      <figure>
        <img src="https://cdn.nwmgroups.hu/s/img/i/1911/20191122real-madrid-vs-rayo-vallecano.jpg"/>
        <figcaption>Luka Modric megtörte Messi és Ronaldo tíz évig tartó egyeduralmát<cite>Forrás: Agency/Burak Akbulut</cite></figcaption>
      </figure>
      <p>A 34 éves Modric elárulta: gyerekként neki is voltak céljai, vágyai, hogy mit szeretne elérni, és meddig szeretne eljutni, de mostanra már jóval többet elért annál, mint amiről valaha is álmodott.</p>
      <p>"Rengeteg munkával, lemondással, áldozattal járt ez az út, de nagyon boldog vagyok, hogy idáig jutottam.</p>
      <blockquote>Remélem, a pályám inspirációt jelent a mostani gyerekeknek, hogy ugyanilyen messzire juthassanak abban, amivel foglalkoznak.</blockquote>
      <p>Akár a sportban, akár a sporton kívül" - nyilatkozott.</p>
      <p>A horvát válogatott egy csoportban szerepelt a magyar együttessel az Európa-bajnoki selejtezősorozatban - Budapesten 2-1-re kikapott, Splitben 3-0-ra győzött -, és az E jelű ötösből az első helyen jutott ki a részben budapesti rendezésű Eb-re. A pályán szerény, csendes és visszafogott Modric elárulta: alapvetően vezető személyiségnek tartja magát.</p>
      <blockquote>Lehet, hogy ezt nem mutatom ki annyira, amennyire kellene, de úgy gondolom, tényleg ott van bennem a vezér"</blockquote>
      <p>- mondta, a jövőjével kapcsolatban pedig annyit jegyzett meg: számára az a legfontosabb, hogy jól érzi magát Madridban.</p>
      <figure>
        <img src="https://cdn.nwmgroups.hu/s/img/i/1911/20191122literature-fbl-horizontal-illustration.jpg"/>
        <figcaption>Enyém a pálya címmel könyv jelent Luka Modric pályafutásáról<cite>Forrás: AFP/Damir Sencar</cite></figcaption>
      </figure>
      <p>"Meglátjuk, meddig tart a pályafutásom, de remélem, hogy van még bennem pár szezon. Vannak még nagy terveim, és remélem, hogy az egészségi állapotom sem lesz akadály" - jelentette ki.</p>
    </article>
  </body>
</html>