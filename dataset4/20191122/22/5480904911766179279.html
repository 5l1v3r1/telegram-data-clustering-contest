<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/rusko-vyradilo-v-davis-cupu-srby-o-finale-si-zahraje-s-kanadou/1823945?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T22:11:00+00:00"/>
    <meta property="og:title" content="Rusko vyřadilo v Davis Cupu Srby, o finále si zahraje s Kanadou"/>
    <meta property="og:description" content="Madrid - Srbští tenisté v čele se světovou dvojkou Novakem Djokovičem skončili na finálovém turnaji Davisova poháru ve čtvrtfinále. V duelu s Ruskem nevyužil Djokovič s Viktorem Troickým v tie-breaku třetího setu čtyřhry tři mečboly a Karen Chačanov s Andrejem Rubljovem tak získali rozhodující druhý bod za výhru 6:4, 4:6, 7:6."/>
  </head>
  <body>
    <article>
      <h1>Rusko vyřadilo v Davis Cupu Srby, o finále si zahraje s Kanadou</h1>
      <address><time datetime="2019-11-22T22:11:00+00:00">22 Nov 2019, 22:11</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Srbští tenisté v čele se světovou dvojkou Novakem Djokovičem skončili na finálovém turnaji Davisova poháru ve čtvrtfinále. V duelu s Ruskem nevyužil Djokovič s Viktorem Troickým v tie-breaku třetího setu čtyřhry tři mečboly a Karen Chačanov s Andrejem Rubljovem tak získali rozhodující druhý bod za výhru 6:4, 4:6, 7:6.</p>
      <slideshow>
        <figure>
          <img src="https://i3.cn.cz/6/1574458165_P201911221098201.jpg"/>
        </figure>
        <figure>
          <img src="https://i3.cn.cz/6/1574458184_P201911221098301.jpg"/>
        </figure>
        <figure>
          <img src="https://i3.cn.cz/6/1574458203_P201911221098501.jpg"/>
        </figure>
        <figure>
          <img src="https://i3.cn.cz/6/1574457671_P201911221089001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3036">Fotogalerie: Tenisový Davisův pohár 2019</a>
        </figcaption>
      </slideshow>
      <p>Rusové se o postup do finále utkají s Kanadou, která se zásluhou Vaska Pospisila a Denise Shapovalova stala už ve čtvrtek prvním semifinalistou. Na premiérovém společném turnaji pro 18 tenisových týmů v Madridu porazili Austrálii 2:1. Syn českých rodičů Pospisil se Shapovalovem zdolali v rozhodující čtyřhře pár John Peers, Jordan Thompson dvakrát 6:4.</p>
      <p>Místo v druhém semifinále si už po úvodních dvouhrách zajistila Velká Británie, která se v duelu s Německem musela obejít bez Andyho Murrayho. Trojnásobný grandslamový šampion, který se vrací po lednové operaci kyčle, se necítil fyzicky dostatečně fit, Kyle Edmund a Daniel Evans ale postupové boje zvládli.</p>
      <p>O jejich soupeři, který vzejde z duelu domácích Španělů s Argentinou, rozhodne až závěrečná čtyřhra. Jihoameričany dostal do vedení Guido Pella, který ve třech setech porazil Pabla Carreňa, vyrovnání pak podle očekávání hladce zařídil první hráč světového žebříčku Rafael Nadal. Favorit deklasoval Diega Schwartzmana 6:1, 6:2.</p>
      <p>Australanům proti Kanadě překvapivě chyběl zraněný Nick Kyrgios. Týmová dvojka a 30. hráč žebříčku má totiž problémy s klíční kostí. "Neměli jsme na výběr. Nemohl hrát, takhle byly karty rozdány," konstatoval kapitán Lleyton Hewitt.</p>
      <p>Kyrgiosův náhradník John Millman prohrál s Pospisilem 6:7, 4:6, Alex de Minaur pak porazil Shapovalova po třísetové bitvě. Kanaďané zdolali Australany v Davis Cupu poprvé po devíti prohrách.</p>
      <h3>Výsledky finálového turnaje Davisova poháru</h3>
      <p>--------</p>
      <p>
        <b>Čtvrtfinále:</b>
      </p>
      <p>
        <b>Srbsko - Rusko 1:2</b>
      </p>
      <p>Krajinovič - Rubljov 1:6, 2:6, Djokovič - Chačanov 6:3, 6:3, Djokovič, Troicki - Chačanov, Rubljov 4:6, 6:4, 6:7 (8:10).</p>
      <p>
        <b>Velká Británie - Německo 2:0 po dvouhrách</b>
      </p>
      <p>Edmund - Kohlschreiber 6:3, 7:5, Evans - Struff 7:6 (8:6), 3:6, 7:6 (7:2).</p>
      <p>
        <b>Argentina - Španělsko 1:1 po dvouhrách</b>
      </p>
      <p>Pella - Carreňo 6:7 (3:7), 7:6 (7:4), 6:1, Schwartzman - Nadal 1:6, 2:6.</p>
    </article>
  </body>
</html>