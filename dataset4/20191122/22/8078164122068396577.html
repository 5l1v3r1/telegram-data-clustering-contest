<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/calcio/serie-a/notizie/milan-napoli-1-1-bonaventura-risponde-lozano-8087d19e-0e1a-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Milan-Napoli 1-1, Bonaventura risponde a Lozano. Fischi per Piatek"/>
    <meta property="og:description" content="Fra due squadre in crisi vince la paura di perdere, un punto a testa che non fa felice nessuno"/>
  </head>
  <body>
    <article>
      <h1>Milan-Napoli 1-1, Bonaventura risponde a Lozano. Fischi per Piatek</h1>
      <h2>Pioli e Ancelotti cercavano la svolta, ma non è arrivata. L’omaggio all’ex tecnico rossonero rovinato da cori contro i napoletani. Massara apre a Ibrahimovic</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Carlos Passerini</a></address>
      <p>Finisce in parità il duello fra Milan e Napoli, le grandi deluse del campionato. Segnali di risveglio, sì. Ma alla fine nessuna delle due ha ottenuto l’obiettivo di partenza, vale a dire la vittoria scacciacrisi. Cercavano entrambe la svolta, nessuna delle due l’ha trovata. Il punto serve solo a non perdere: di certo non aiuta la classifica. Che continua a essere negativa e sotto le aspettative per entrambe. Di Lozano e Bonaventura le reti. Meglio forse il Milan nel gioco, nonostante nel finale il finito in apnea. Con più qualità invece il Napoli, che era pure passato in vantaggio ma si è fatto riprendere subito dopo.</p>
      <p><b>Partita spettacolare. Il risultato è equo</b>. Ma, come detto, non serve a granché per sistemare la situazione. All’ultimo salta Suso, problemi intestinali: al suo posto Rebic, al debutto da titolare. Pioli se la gioca con il croato a destra, Piatek avanzato al centro e Bonaventura a sinistra. Prima dell’avvio parla il d.s Massara a Sky, il tema è ovviamente Ibrahimovic: «E’ un grande campione che ha scritto pagine importanti, quando il suo nome viene accostato al Milan diventa una suggestione irresistibile ma resta una suggestione. Quando aprirà il mercato vedremo con l’allenatore sul da farsi». Di certo, non una chiusura. Entra in campo il vecchio maestro Ancelotti e dalla curva rossonera parte un enorme applauso. Carletto, che non vive momenti facili, apprezza e ringrazia. Gli ultrà di casa trovano subito però il modo di rovinare il quadretto con i soli cori beceri contro i napoletani. Pessimo episodio che non può e non deve restare impunito.</p>
      <p><b>Quello del Napoli è 4-2-3-1, con Lozano punta centrale</b>. Non c’è Mertens, in panchina. L’approccio dei partenopei, che non vincono da 4 partite, è timido e impacciato. Meglio il Milan. Niente di strepitoso, però fra Donnarumma e Meret il più impegnato è il secondo: tempestivo al 9’ nell’anticipare Bonaventura su un cross insidioso dalla destra. Passa però in Napoli, grazie alla solita dormita difensiva rossonera: finta di Insigne al limite, Biglia abbocca, tiro che si stampa sulla traversa, Donnarumma è a terra, la palla torna in campo e il primo a prenderla è Lozano che di testa non sbaglia. Non rapidissimo Romagnoli. E’ il 24’, la pioggia diventa una doccia ghiacciata. Tempo 5 minuti e il Milan trova però il pari meritato, con un preciso uno scambio palla a terra fra Theo, Krunic e Bonaventura: è quest’ultimo a scagliare la palla dal limite dell’area alle spalle di Meret con un destro violentissimo.</p>
      <p><b>Il Diavolo prende coraggio e al 35’ va a tanto così dal colpaccio</b>: perfetto cross basso di Hernandez, forte e teso, che costringe Hysaj alla chiusura in scivolata. La respinta sbilenca del terzino albanese per poco non genera l’autorete. Brividi per i tifosi napoletani. Doppi. Perché prima dell’intervallo, al 41’, Rebic di testa sbaglia da pochi passi, mettendola fuori, sciupando un eccellente lancio di Krunic a superare la linea difensiva. Che crescita il mediano bosniaco: a centrocampo è diventato un titolare fisso, scalzando Kessie. Giusto così. Si chiude il primo tempo. Meglio il Milan. Su tutti Theo, Krunic e Bonaventura.</p>
      <p><b>Di là spicca Insigne, il più ispirato</b>, anche se si mangia un gol a tu per tu con Donnarumma poco prima del fischio di Orsato. Dopo l’intervallo Rebic (deludente, ma ha l’attentuante di essere entrato a freddo pochi minuti prima dell’avvio) lascia il posto a Kessie. Paquetà gioca qualche metro più avanti. Chiusura perfetta di Musacchio (bene oggi) su Lozano lanciato in porta. Ancelotti cambia un invisibile Callejon per Mertens, fuori Insigne dolorante e dentro Younes. Continua a piovere, vola anche qualche colpo proibito, Orsato però ha personalità e tiene tutti a bada. All’85’ fuori Piatek per Leao. Il polacco viene coperto di fischi. Prestazione pessima, non ha fermato un pallone. L’ombra del giocatore dell’anno scorso. Donnarumma ancora attento nel recupero su destro al volo di Allan forte ma centrale. I quattro minuti di recupero se ne vanno via senza altri colpi di scena. La crisi delle due grandi deluse continua.</p>
    </article>
  </body>
</html>