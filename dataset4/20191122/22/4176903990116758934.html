<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/pred-predsednicke-izbore-u-rumuniji-finalisti-razmenili-poruke/"/>
    <meta property="og:site_name" content="Krstarica"/>
    <meta property="article:published_time" content="2019-11-22T22:15:04+00:00"/>
    <meta property="og:title" content="Pred predsedničke izbore u Rumuniji finalisti razmenili poruke"/>
    <meta property="og:description" content="Predsednik Rumunije Klaus Johanis, favorit za osvajanje i drugog mandata na izborima u nedelju, i njegova suparnica s levice, bivša premijerka Viorika"/>
  </head>
  <body>
    <article>
      <h1>Pred predsedničke izbore u Rumuniji finalisti razmenili poruke</h1>
      <address><time datetime="2019-11-22T22:15:04+00:00">22 Nov 2019, 22:15</time> by <a rel="author" href="https://www.krstarica.com/author/beta/" target="_blank">Beta</a></address>
      <p>Predsednik Rumunije Klaus Johanis, favorit za osvajanje i drugog mandata na izborima u nedelju, i njegova suparnica s levice, bivša premijerka Viorika Dančila, u petak su poslali svoje poslednje poruke biračima pred glasanje posle neuzbudljive kampanje koja je mnoge ostavila ravnodušnim.</p>
      <p>Pošto je u prvom krugu prednjačio s gotovo 38 odsto glasova, Johanis (60) je na mitingu u Bakauu, gradu na istoku pozvao glasače da još masovnije glasaju za njega „da bi Rumunija konačno mogla odahnuti“.</p>
      <p>Socijaldemokratska partija (PSD), na čelu s Dančilom, stranka koja dominira na političkoj sceni poslednjih 30 godina, „pokušala je da kontroliše pravosudje i pokori sve institucije“, rekao je on, pozivajući se i na kritiku kontroverzne reforme pravosudnog sistema koja je stigla iz Brisela.</p>
      <p>„Moramo držati PSD dalje od vlasti tokom mnogih narednih godina (…) da bismo izgradili normalnu Rumuniju u kojoj se svi osećaju kao kod kuće“, rekao je predsednik uz aplauz nekoliko hiljada pristalica.</p>
      <p>Bivša 55-godišnja premijerka je u kratkom govoru u Palati Parlamenta u Bukureštu, nazvala Johanisa „kukavicom“ zbog odbijanja debate s njom.</p>
      <p>„Nikada nisam izneverila svoje dužnosti“, rekla je obećavši, ako bude izabrana za šeficu države, da će „raditi više nego što su radili njeni prethodnici“.</p>
      <p>Poslednjih dana je više puta optuživala Johanisa da „nije ništa uradio za Rumuniju“.</p>
      <p>„Rumunima su dosadili prezir i arogancija predsednika, da ih s visine gleda čovek koji ne poznaje zemlju i njene probleme“, rekla je ona.</p>
      <p>Vlada Dančile je prošlog meseca oborena jer nije prošla na glasanju o poverenju, i zamenila ju je privremena vlada na čelu s Ludovikom Orbanom koji pripada istom liberalnom taboru kao i predsednik.</p>
      <p>Očekuje se da će ukupno 18,2 miliona Rumuna glasati na izborima koji počinju u nedelju u 07:00 po lokalnom vremenu (05:00 po GMT) i završavaju se u 21:00 sat.</p>
      <p>(Beta)</p>
    </article>
  </body>
</html>