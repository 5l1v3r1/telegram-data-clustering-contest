<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/region/news_1765080"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-22T22:51:30+00:00"/>
    <meta property="og:title" content="ตร.รวบทันควัน หนุ่มเสพยาจนหลอน นึกว่าเพื่อนบ้านเป็นชู้กับเมีย จ้วงแทงคอดับอนาถ"/>
    <meta property="og:description" content="หนุ่มเสพยาหลอน เข้าใจผิด เพื่อนบ้านชู้กับเมีย จ้วงแทงคอดับอนาถ โชคร้ายหวังดีเพราะขับรถไปส่งเมียมือมีด ตร.รวบทันควันในสภาพเมายา"/>
  </head>
  <body>
    <article>
      <h1>ตร.รวบทันควัน หนุ่มเสพยาจนหลอน นึกว่าเพื่อนบ้านเป็นชู้กับเมีย จ้วงแทงคอดับอนาถ</h1>
      <address><time datetime="2019-11-22T22:51:30+00:00">22 Nov 2019, 22:51</time> by <a rel="author">matichon</a></address>
      <p>
        <b>หนุ่มเสพยาหลอน เข้าใจผิด เพื่อนบ้านชู้กับเมีย จ้วงแทงคอดับอนาถ โชคร้ายหวังดีเพราะขับรถไปส่งเมียมือมีด ตร.รวบทันควันในสภาพเมายา</b>
      </p>
      <p>เมื่อวันที่ 22 พฤศจิกายน ผู้สื่อข่าวรายงานงานว่า ที่ จ.นครพนม ความคืบหน้าเกี่ยวกับคดีทำร้ายร่างกายกันจนเสียชีวิต เหตุเกิดเมื่อเวลา 23.00 น. ที่ผ่านมา ที่บริเวณหน้าบ้าน หมู่ 3 ต.ขามเฒ่า อ.เมือง จ.นครพนม ทราบชื่อผู้เสียชีวิต คือ นายคงศักดิ์ ศรีจันทร์หรือ ต้อม อายุ 39 ปี คนขับรถส่งสินค้าบริษัทนครพนมขนส่ง จำกัด โดยหลังเกิดเหตุ ทางด้าน พ.ต.อ.เสฏวุฒิ รอดจันทร์ ผกก.สภ.บ้านกลาง อ.เมือง จ.นครพนม พร้อมด้วย ร.ต.อ.พิทูล เนื่องชมพู รอง สว.(สอบสวน) สภ.บ้านกลาง นำเจ้าหน้าที่ตำรวจชุดสืบสวน และตำรวจพิสูจน์หลักฐาน ลงพื้นที่ ตรวจสอบเก็บหลักฐาน ชันสูตรศพ พบผู้ตายในสภาพนอนจมกองเลือด ตรวจสอบพบบาดแผลถูกแทงด้วยของมีคม บริเวณต้นคอ และมีบาดแผลถูกทุบด้วยขวดเบียร์ ศีรษะเป็นแผลฉกรรจ์ เจ้าหน้าที่จึงตรวจสอบเก็บหลักฐาน ส่วนคนร้ายผู้ก่อเหตุ ทราบว่า เป็นเพื่อนบ้าน ในละแวกเดียวกัน หลังเกิดเหตุ ไม่มีการหลบหนี มีอาการเมาสุราขาดสติ พูดจาไม่รู้เรื่อง ทราบชื่อคือ นายรุฒน์ รมราศี หรือ เต๋า อายุ 25 ปี ซึ่งเจ้าหน้าที่ ร่วมกับชาวบ้าน ได้ควบคุมตัวมาสอบสวน ดำเนินคดีภายหลัง</p>
      <p>ล่าสุด ทางด้าน พ.ต.อ.เสฏวุฒิ รอดจันทร์ ผกก.สภ.บ้านกลาง อ.เมือง จ.นครพนม เปิดเผยความคืบหน้าคดี ว่า หลังเกิดเหตุได้เข้าตรวจสอบ จับกุมผู้ก่อเหตุ ในอาการเมาสุรา และมีการคุมตัวไปสอบสวน ตรวจสอบร่างกายเบื้องต้น พบสารเสพติดยาบ้า ในปัสสาวะ แต่ไม่สามารถให้การได้ และภายหลังทางผู้ต้องหา หายจากอาการเมา ให้การรับสารภาพว่า เมาหล้า และเสพยาบ้ามาก่อน จากนั้นขาดสติ จนกระทั่งมีปัญหาทะเลาะกับภรรยา ในบ้าน จนเกิดการทำร้ายร่างกายกัน ทางภรรยา จึงหนีออกจากบ้าน และได้ขอร้องให้ ผู้ตาย เป็นเพื่อนบ้านกันไปส่งที่บ้านญาติ เพราะเกรงว่าจะถูกทำร้าย หลังผู้ตายขับรถยนต์ไปส่งภรรยาผู้ก่อเหตุ กลับมา ได้เข้าไปสอบถาม ด้วยความไม่พอใจคิดว่า ผู้ตายมีความสัมพันธ์ กับภรรยาของตน จึงใช้อาวุธมีดจ้วงแทงเข้าต้นคอผู้ตาย แบไม่ทันตั้งตัว และยังใช้ขวดเบียร์ทุบศีรษะซ้ำจนหมดสติ และเสียชีวิต ในที่เกิดเหตุ เนื่องจากไม่มีญาติเข้ามาช่วยเหลือ คิดว่าเป็นการทะเลาะกันธรรมดา จนมีคนมาพบว่าเสียชีวิตจมกองเลือด จึงได้แจ้งตำรวจมาตรวจสอบจับกุมคนก่อเหตุในสภาพเมายาบ้า ทั้งนี้ผู้ก่อเหตุได้มีประวัติติดยาบ้า มาก่อน และเสพยามาก่อนก่อเหตุจนขาดสติ ประสาทหลอน หึงหวงภรรยาของตน เข้าใจผิดว่าเพื่อนบ้านมีความสัมพันธ์ชู้สาว เบื้องแจ้งข้อหาฆ่าผู้อื่นโดยเจตนาและไตร่ตรอง เสพยาเสพติดให้โทษประเภท 1 (ยาบ้า) คุมตัวส่งพนักงานสอบสวนดำเนินคดี</p>
      <p>ที่สำคัญทางตำรวจยังได้ฝากเตือนไปยังพี่น้องประชาชน ในชุมชนหมู่บ้าน หากพบว่า บุคคลในหมู่บ้าน หรือในครอบครัว มีพฤติกรรมเสี่ยง ติดยาเสพติด และมีอาการคุ้มคลั่ง เสี่ยงก่อเหตุอาชญากรรม ให้แจ้งตำรวจ ฝ่ายปกครอง ไปตรวจสอบ ดูแลและหาทางป้องกันไม่ให้ก่อเหตุ ที่จะเป็นภัยสังคม ซึ่งตำรวจจะได้เพิ่มมาตรการเข้มในการ ตรวจสอบคัดกรอง ปราบปรามจับกุม ทั้งผู้เสพ ผู้ค้า ป้องกันการแพร่ระบายยาเสพติด ที่เป็นภัยสังคม</p>
    </article>
  </body>
</html>