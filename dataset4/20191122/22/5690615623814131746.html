<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837330-cherez-tepliy-listopad-ukrayina-importuvala-z-bilorusi-ta-rosiyi-vdvichi-menshe-elektroenergiyi"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T22:14:00+00:00"/>
    <meta property="og:title" content="Через теплий листопад Україна імпортувала з Білорусі та Росії вдвічі менше електроенергії"/>
    <meta property="og:description" content="КИЇВ. 22 листопада. УНН. З 1 по 14 листопада Україна імпортувала з Росії та Білорусі 179,965 млн кВт∙год при планових комерційних поставках 326,880 млн …"/>
  </head>
  <body>
    <article>
      <h1>Через теплий листопад Україна імпортувала з Білорусі та Росії вдвічі менше електроенергії</h1>
      <address><time datetime="2019-11-22T22:14:00+00:00">22 Nov 2019, 22:14</time> by <a rel="author">Дар'я Панченко</a></address>
      <p><b>КИЇВ. 22 листопада. УНН.</b> З 1 по 14 листопада Україна імпортувала з Росії та Білорусі 179,965 млн кВт∙год при планових комерційних поставках 326,880 млн кВт∙год через аномально теплу погоду. Про це повідомляє <b>УНН</b> з посиланням на пресслужбу національної енергетичної компанії “Укренерго”.</p>
      <p>“1–14 листопада 2019 року сумарно з Росії та Білорусі в ОЕС України імпортовано 179,965 млн кВт∙год при планових комерційних поставках 326,880 млн кВт∙год. Фактично плановий графік поставок був обмежений за весь період на 45 %”, — йдеться у повідомленні.</p>
      <p>Повідомляється, що з Росії імпортували 99,744 млн кВт∙год (при планових поставках 168 млн кВт∙год), з Білорусі — 80,221 млн кВт∙год (при плані 158,88 млн кВт∙год).</p>
      <p>“Зокрема, в першій половині листопада корегування обсягів імпорту було викликане значним зниженням споживання електроенергії через аномально теплу погоду. Зокрема, в пікові години нічного мінімуму та вечірнього максимуму обсяги споживання були меншими на 2,5 тис МВт в порівнянні з аналогічним періодом 2018 року”, -йдеться у повідомленні.</p>
      <p>Також керівник НЕК “Укренерго” Всеволод Ковальчук на сторінці “Укренерго” в Facebook розповів, що чинне законодавство та угоди про паралельну роботу з країнами ЄС, з Білорусією й Росією не дозволяють обмежувати імпортно-експортні операції в конкретний момент часу на наступну годину без необхідності аварійних ремонтів тощо.</p>
      <p>“Коригування графіків імпорту/експорту з країнами ЄС можливе лише за один день до фактичної поставки, а з РФ — за два дні. Так 5 листопада 2019 року Укренерго терміново прийняло рішення скоригувати графіки поставок із Білорусі на 6 листопада, і з РФ — на 7 листопада, щоби не порушувати умови наших договорів і не отримати можливих фінансових наслідків”, — сказав Всеволод Ковальчук.</p>
      <p>Нагадаємо, 12 листопада парламентарі почали врегульовувати <a href="https://www.unn.com.ua/uk/news/1835302-zakonodavtsi-pochali-vregulovuvati-kupivlyu-elektroenergiyi-za-zelenim-tarifom">купівлю електроенергії</a> за зеленим тарифом.</p>
    </article>
  </body>
</html>