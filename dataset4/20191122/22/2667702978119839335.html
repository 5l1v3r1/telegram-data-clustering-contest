<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://revistapresei.hotnews.ro/stiri-faze_tari-23508604-fotografie-veche-120-ani-dezlantuie-teoria-conspiratiei-greta-thunberg-calatoare-timp.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T22:43:00+00:00"/>
    <meta property="og:title" content="O fotografie veche de 120 de ani dezlănțuie teoria conspirației: Greta Thunberg ar fi o călătoare în timp!"/>
    <meta property="og:description" content="Adepții teoriei conspirației au fost stimulați de o fotografie veche de 120 de ani în care apare o fată care are o asemănare izbitoare cu Greta Thunberg, adolescenta activistă pentru mediu."/>
  </head>
  <body>
    <article>
      <h1>O fotografie veche de 120 de ani dezlănțuie teoria conspirației: Greta Thunberg ar fi o călătoare în timp!</h1>
      <address><time datetime="2019-11-22T22:43:00+00:00">22 Nov 2019, 22:43</time> by <a rel="author">A.Th.C.</a></address>
      <p>Adepții teoriei conspirației au fost stimulați de o fotografie veche de 120 de ani în care apare o fată care are o asemănare izbitoare cu Greta Thunberg, adolescenta activistă pentru mediu. Fotografia, descoperită în arhive ale universității din Washington, arată trei copii lucrând la o mină de aur din Canada, printre care o fată cu părul împletit în cozi identice și care afișează expresia stoică a lui Thunberg. Istoricii apreciază că a fost făcută în jurul anului 1898.</p>
      <figure>
        <img src="https://media.hotnews.ro/media_server1/image-2019-11-22-23508600-0-captura-post.png"/>
      </figure>
      <p>Foto: captură de la NY Post<br/><br/>Greta, în vârstă de 16 ani, a apărut ca o furtună pe scena mondială când a venit din Suedia natală la summitul pentru acțiune climatică al ONU din acest an într-o navă cu vele, respingând avioanele din pricina impactului lor asupra mediului. I-a înfruntat pe politicienii americani prezenți la summit pentru că nu au adoptat standarde mai stricte pentru emisii: „Cum îndrăzniți? Mi-ați furat visurile și copilăria cu vorbele voastre goale”. În prezent Thunberg caută un nou traseu transatlantic fără emisii de carbon, după ce protestele din Chile au făcut necesară stabilirea unui nou loc pentru un summit de mediu.<br/><br/>Dacă activismul ei este puternic – ceea ce a și ajutat-o să „facă coperta” revistei Time Magazine, abilitatea Gretei Thunberg de a călători în timp nu este la fel, deși pe Twitter mulți sunt convinși de asta:</p>
      <figure>
        <img src="https://media.hotnews.ro/media_server1/image-2019-11-22-23508596-0-twitter-2.png"/>
      </figure>
      <p>„Greta Thunberg este o călătoare în timp”, a scris Tess. Și nu este singura:</p>
      <figure>
        <img src="https://media.hotnews.ro/media_server1/image-2019-11-22-23508595-0-twitter-1.png"/>
      </figure>
      <p>„Greta este o călătoare în timp, din viitor, și este aici ca să ne salveze”, a scris Jack. Iar altul a fost chiar mai dur (traducerea este aproximativă): „Dacă credeți că Greta Thunberg este într-adevăr o călătoare în timp, atunci ea știe ceva ce voi nu știți. La naiba, ascultați-o, nătărăilor”. (The New York Post)</p>
      <figure>
        <img src="https://media.hotnews.ro/media_server1/image-2019-11-22-23508598-0-twitter-3.png"/>
      </figure>
    </article>
  </body>
</html>