<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/sviat/tramp-potvardi-otiva-izbori-dogodina-tandem-maik-pens-161329/"/>
    <meta property="og:site_name" content="trafficnews"/>
    <meta property="article:published_time" content="2019-11-22T22:45:00+00:00"/>
    <meta property="og:title" content="Тръмп потвърди: Отива на избори догодина в тандем с Майк Пенс"/>
    <meta property="og:description" content="Той е мой човек, мой приятел, каза Тръмп в интервю за телевизия Фокс нюз"/>
  </head>
  <body>
    <article>
      <h1>Тръмп потвърди: Отива на избори догодина в тандем с Майк Пенс</h1>
      <h2>"Той е мой човек, мой приятел", каза Тръмп в интервю за телевизия "Фокс нюз"</h2>
      <address><time datetime="2019-11-22T22:45:00+00:00">22 Nov 2019, 22:45</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Президентът на САЩ Доналд Тръмп заяви днес, че на изборите догодина ще се бори за преизбиране отново в тандем с вицепрезидента Майк Пенс, предаде Ройтерс. "Той е мой човек, мой приятел", каза Тръмп в интервю за телевизия "Фокс нюз".</p>
      <p>Що се отнася до слуховете, че този път може да се яви на изборите в тандем с бившата постоянно представителка на САЩ в ООН Ники Хейли, той заяви, че това също "би било чудесно", но добави, че Пенс свърши "феноменална работа". Тръмп все пак отбеляза, че и за Хейли ще има роля в екипа му, предаде Нова тв.</p>
      <p>В книгата си, издадена миналата година, тя избягна да критикува президента, макар да не скри, че двамата не винаги са били в съгласие.</p>
      <p>Тръмп също така отказа да потвърди, че държавният секретар Майк Помпейо ще напусне кабинета и ще се кандидатира за сенатор от родния си щат Канзас. Според Тръмп за Помпейо не е проблем да победи, ако се кандидатира, и той сам може да вземе решение по въпроса, ако сметне, че републиканците са застрашeни да загубят сенатското си място от Канзас.<br/>Тръмп защити своето решение да използва личния си адвокат Руди Джулиани да работи по отношенията с Украйна.</p>
      <p>Ролята на Джулиани е в центъра на разследването в Камарата на представителите за импийчмънт срещу президента.</p>
      <p>Ден след приключването на публичните изслушвания на ключови свидетели по разследването в доминираната от демократите долна камара на Конгреса, Тръмп каза, че е избрал Джулиани да се занимава с проблема за корупцията в Украйна заради репутацията му на "голям борец срещу корупцията".</p>
      <p>Президентът на САЩ прогнозира, че няма да бъде отстранен от поста, защото според него "демократите не разполагат с нищо, което да (го) уличава", въпреки многобройните свидетелски показания, че по лично указание на Тръмп Джулиани е оказвал натиск върху украинския президент Володимир Зеленски, предаде ДПА.</p>
      <p>Повечето свидетели, все видни американски дипломати, казаха, че Джулиани на практика ги е отстранил от отношенията с Украйна и е предлагал на Зеленски безпринципна политическа сделка от личен интерес за Тръмп - или да започне разследване срещу Джо Байдън - вероятен съперник на Тръмп на изборите догодина, или Вашингтон ще замрази така необходимата военна помощ за Украйна.</p>
      <p>Тръмп каза, че е забавил тази помощ единствено с цел изкореняване на корупцията в Украйна, съобщи Асошиейтед прес.</p>
      <p>Президентът на САЩ използва голяма част от почти едночасовото си интервю за нападки срещу някои от ключовите свидетели, явили се пред Камарата на представителите, а за други каза, че не ги познава - включително и Гордън Сандланд, който дари 1 млн. долара за предизборната му кампания през 2016 г. и след това бе назначен за постоянен представител на САЩ към Европейския съюз.</p>
      <p>Тръмп заклейми конгресмена демократ Адам Шиф, който води разследването в долната камара на Конгреса, като го нарече "корумпиран", "човек, който променя мнението си", и "загубеняк". Той отправи остри думи по адрес и на председателката на Камарата на представителите, демократката Нанси Пелоси, като я нарече "луда калинка".</p>
      <p>По отношение на уволнената от него посланичка на САЩ в Украйна Мари Йованович, която също даде накърняващи го показания, президентът на САЩ каза, цитиран от ДПА, че "тази жена не е ангел".</p>
      <p>Тръмп все пак допусна, че ако бъде официално обвинен от демократите в Камарата на представителите, той иска процес по тези обвинения в контролирания от републиканците Сенат, където очаква по-честно третиране и благоприятен изход. Той дори изрази желание да види сред свидетелите там анонимния разобличител, подал сигнала, довел до процедурата за импийчмънт.<br/>Самоличността на въпросния разобличител все още остава в тайна, а републиканците непрекъснато настояват той да излезе наяве.</p>
      <related>
        <h4>Прочетете още</h4>
        <a href="https://trafficnews.bg/obshtestvo/meditsinska-sestra-otvorete-si-ochite-hora-dokato-se-strada-161497/"/>
        <a href="https://trafficnews.bg/obshtestvo/svidetel-povratna-versiia-chane-ne-e-zastrelial-zhena-si-161409/"/>
        <a href="https://trafficnews.bg/bohemi/razlichnite-mladi-ivan-i-nikoletaambitsiia-lyubov-i-mechti2-161278/"/>
        <a href="https://trafficnews.bg/obshtestvo/snegat-izchezna-pamporovo-161430/"/>
      </related>
    </article>
  </body>
</html>