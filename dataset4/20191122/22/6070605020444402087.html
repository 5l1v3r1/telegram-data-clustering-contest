<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Delaporte-apolo_0_2349365184.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T22:36:46+00:00"/>
    <meta property="og:title" content="Delaporte, pop electrònic per a una nit de desig al club"/>
    <meta property="og:description" content="El duo italomadrileny actua a La 2 de l’Apolo"/>
  </head>
  <body>
    <article>
      <h1>Delaporte, pop electrònic per a una nit de desig al club</h1>
      <h2>El duo italomadrileny actua a La 2 de l’Apolo</h2>
      <address>
        <time datetime="2019-11-22T22:36:46+00:00">22 Nov 2019, 22:36</time>
      </address>
      <p>Temps era temps, l’electrònica va entrar en el pop sense demanar permís, i els clubs de <i>house</i> ho van celebrar. El duo <a href="https://delaportemusic.com/">Delaporte</a> és fill d’aquella celebració en què ritmes ballables, melodies vocals i sensualitat van redefinir les pistes de ball. “Fem electrònica i en directe podem convertir l’espai en un club, però partim de la cançó d’estrofa i tornada. I això és pop”, explica Sandra de la Portilla (Madrid, 1994), 50% del duo que comparteix amb Sergio Salvi (Nàpols, 1982) i que avui actua a La 2 de l’Apolo amb les entrades exhaurides. “Serà un concert especial perquè és a Barcelona i en una sala com aquesta, però és que a més estem tancant la gira del disc -<i> Como anoche</i> (Mad Moon Music, 2019)-. Serà una festa”, vaticina la cantant.</p>
      <p>En tot just un parell d’anys han aconseguit consolidar un projecte i viure’n. El punt d’inflexió va ser l’èxit d’<i> Un jardín</i>, cançó de capçalera del programa <i>Fama, a bailar</i>, i canviar l’anglès pel castellà. “Veníem d’escoltar molta música europea, tot molt anglosaxó, però no acabava de trobar-me còmoda en anglès. Quan vaig començar a cantar en castellà tot va ser més senzill i la gent entenia molt més el concepte. Va ser com obrir una porta. Els hi recomano a tots els artistes, que cantin en la llengua en què se sentin que són més ells”, diu De la Portilla. Aquesta decisió va ser fonamental per enlairar <i>Como anoche</i>, un disc conceptual -que a priori no ho havia de ser- sobre les diferents fases d’una relació, amb desig, sexe i distanciament. La clau de l’èxit és la transparència amb què ho transmeten, remenant ritmes de diferents temperatures emocionals, del funk carioca al <i>house</i>, sempre amb la pista de ball entre cella i cella.</p>
      <figure>
        <iframe src="https://www.youtube.com/embed/aqka4CuEtgM" width="651" height="366" data-service="Youtube" scrolling="no"/>
      </figure>
      <h3>‘House’ i Liberato</h3>
      <p>Delaporte connecten amb una llarga tradició de pop electrònic, però també són hereus d’una casuística pròpia. “A mi sempre m’ha agradat ballar -diu De la Portilla-. M’encantava ballar hip-hop i escoltava molt de funk i soul, tot molt <i>old school.</i> Estava més ficada en això que en l’electrònica”. Per això la seva veu es relaciona amb l’electrònica com ho feien les dives del <i>house</i>. I la combinació amb la intuïció melòdica del pop lliga amb <a href="https://www.ara.cat/cultura/Rosalia-projecta-superestrella_0_2034396682.html">Liberato</a>, el fenomen italià. “Ens inspira moltíssim”, admet ella. “Liberato ha agafat la cançó melòdica italiana i l’ha vestit amb música urbana amb una producció molt variada”, diu Salvi.</p>
      <p>Com en el cas de De la Portilla, el passat de Salvi també és peculiar. “Quan era adolescent, jo no ballava. A Nàpols, el <i>pijo</i> anava a la discoteca i l’alternatiu escoltava rock. Així que jo vaig ser més de grunge, fins i tot vaig tenir una època <i>metal</i>. A la meva ciutat se suposava que els Chemical Brothers i Prodigy eren per a <i>pijos</i>, quan en realitat eren grups de ruptura. Me’n penedeixo, perquè en directe veiem que al club hi ha un llenguatge que connecta amb la gent d’una manera molt directa i primordial”, diu Salvi, a qui l’electrònica alternativa va acabar de connectar amb la pista de ball.</p>
      <p>Ara Delaporte tanquen l’any amb un propòsit: gestionar l’èxit sense “números estratosfèrics que fan vertigen”, seguir sent lliures i esperar que el Sónar pensi en ells. “És el nostre festival preferit”, recorda Sandra de la Portilla.</p>
      <figure>
        <iframe src="https://www.youtube.com/embed/9AgWT_b1WE0" width="651" height="366" data-service="Youtube" scrolling="no"/>
      </figure>
    </article>
  </body>
</html>