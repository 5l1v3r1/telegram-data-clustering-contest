<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641453/%D8%B9%D9%82%D8%A8%E2%80%8C%D9%86%D8%B4%DB%8C%D9%86%DB%8C-%D8%A2%D9%85%D8%B1%DB%8C%DA%A9%D8%A7-%D9%87%D9%86%D8%AF-%D8%A8%D8%A7-%D8%AE%D8%B1%DB%8C%D8%AF-%D8%A7%D8%B3-%DB%B4%DB%B0%DB%B0-%D8%A7%D8%B2-%D8%B1%D9%88%D8%B3%DB%8C%D9%87-%D8%AA%D8%AD%D8%B1%DB%8C%D9%85-%D9%86%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T22:41:00+00:00"/>
    <meta property="og:title" content="عقب‌نشینی آمریکا؛ هند با خرید اس ۴۰۰ از روسیه تحریم نمی‌شود"/>
    <meta property="og:description" content="یک مقام ارشد آمریکایی اعلام کرد، دولت این کشور به دنبال تحریم هند به دلیل خرید سامانه موشکی «اس ۴۰۰» از روسیه نیست اما واشنگتن با دهلی‌نو توافق ..."/>
  </head>
  <body>
    <article>
      <h1>
        <a href="https://www.bultannews.com/fa/news/641453/%D8%B9%D9%82%D8%A8%E2%80%8C%D9%86%D8%B4%DB%8C%D9%86%DB%8C-%D8%A2%D9%85%D8%B1%DB%8C%DA%A9%D8%A7-%D9%87%D9%86%D8%AF-%D8%A8%D8%A7-%D8%AE%D8%B1%DB%8C%D8%AF-%D8%A7%D8%B3-%DB%B4%DB%B0%DB%B0-%D8%A7%D8%B2-%D8%B1%D9%88%D8%B3%DB%8C%D9%87-%D8%AA%D8%AD%D8%B1%DB%8C%D9%85-%D9%86%D9%85%DB%8C%E2%80%8C%D8%B4%D9%88%D8%AF">عقب‌نشینی آمریکا؛ هند با خرید اس ۴۰۰ از روسیه تحریم نمی‌شود</a>
      </h1>
      <h2>یک مقام ارشد آمریکایی اعلام کرد، دولت این کشور به دنبال تحریم هند به دلیل خرید سامانه موشکی «اس ۴۰۰» از روسیه نیست اما واشنگتن با دهلی‌نو توافق ...</h2>
      <address><time datetime="2019-11-22T22:41:00+00:00">22 Nov 2019, 22:41</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سال ۲۰۱۷، «<b>دونالد ترامپ</b>» رئیس جمهوری <b>آمریکا</b> قانونی به نام «مبارزه با مخالفان آمریکا از طریق تحریم» موسوم به «کاتسا» را امضا کرد که براساس آن، سه کشور روسیه، ایران و کره‌شمالی شامل تحریم‌های واشنگتن شدند.<br/>طبق بند ۲۳۱ این قانون، کشورهایی که دارای قرادادهای مهم با بخش‌های دفاعی و امنیت روسیه هستند، واجد شرایط تحریم از سوی آمریکا خواهند بود.</p>
      <p>هند و روسیه در یکی از بزرگترین قرارداد های نظامی خود، در سال ۲۰۱۷ قرارداد خرید ۵ سامانه موشکی اس ۴۰۰ به ارزش ۵.۲ میلیارد دلار را امضا کردند.<br/>امضای قرارداد،‌ با واکنش کاخ سفید همراه شد و آمریکا چند بار اعلام کرد، کشورهایی که با روسیه قراردادهای مهم ببندند، شامل تحریم‌های واشنگتن خواهند شد و هند نیز از این امر مستثنی نخواهد بود.</p>
      <p>با این وجود،‌ شبکه خبری«ان‌دی‌ تی‌وی» هند امروز(جمعه) به نقل از یک مقام آمریکایی که نامی از او نبرده، اعلام کرد، دولت و صنایع آمریکا علاقه‌مند به گسترش همکاری‌های دفاعی و تولید نظامی با هند است؛ اما نمی‌خواهیم این همکاری‌ها به افشای فناوری آمریکا ختم شود؛ بنابراین در مورد هند زمینه همکاری وجود دارد اما آنها باید تضمین کنند که فناوری دفاعی و شیوه استفاده از آن افشا نشود.</p>
      <p>منافع و سود سرشار از فروش تسلیحات سبب شده تا آمریکا، برای عقب نماندن از بازار تسلیحات جهان، از هشدارهای خود عقب‌نشینی کرده و نه تنها تحریمی علیه هند اعمال نکند، بلکه به فروش سلاح به این کشور ادامه دهد؛ بر همین اساس وزارت امور خارجه آمریکا در هفته جاری، فروش سلاح‌های «ام ۴۵» به ارزش یک میلیارد دلار برای نیروی دریای هند را تائید کرد.</p>
      <p>به گفته مقام‌های هندی، دهلی‌نو نخستین پرداخت خود به روسیه را برای سامانه موشکی اس ۴۰۰ به مبلغ ۹۰۰ میلیون دلار واریز کرده است.<br/>«سرگی چمزوو» رئیس شرکت «روس تک» چهارشنبه این هفته در گفت‌وگو با خبرنگاران در حاشیه نمایشگاه هوایی دوبی اعلام کرد که روسیه تولید سامانه موشکی «اس ۴۰۰» را برای هند آغاز کرده است.<br/>روسیه که یکی از بزرگ‌ترین تامین‌کنندگان نظامی هند محسوب می‌شود، اعلام کرده با وجود تهدیدهای آمریکا، مسکو تا سال ۲۰۲۳ این سامانه موشکی را به هند تحویل خواهد داد.</p>
    </article>
  </body>
</html>