<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://skaties.lv/zinas/latvija/politika/oecd-generalsekretars-apliecinajis-gatavibu-latvijai-palidzet-ekonomisko-lietu-tiesas-izveide/"/>
    <meta property="og:site_name" content="skaties.lv"/>
    <meta property="article:published_time" content="2019-11-22T22:49:00+00:00"/>
    <meta property="og:title" content="OECD ģenerālsekretārs apliecinājis gatavību Latvijai palīdzēt Ekonomisko lietu tiesas izveidē"/>
    <meta property="og:description" content="Ekonomiskās sadarbības un attīstības organizācijas (OECD) ģenerālsekretārs, tiekoties ar tieslietu ministru Jāni Bordānu (JKP), apliecinājis OECD gatavību praktiski palīdzēt Ekonomisko lietu tiesas izveidē, aģentūru LETA informēja Tieslietu ministrijas (TM) preses sekretārs Andris Vitenburgs."/>
  </head>
  <body>
    <article>
      <h1>OECD ģenerālsekretārs apliecinājis gatavību Latvijai palīdzēt Ekonomisko lietu tiesas izveidē</h1>
      <address><time datetime="2019-11-22T22:49:00+00:00">22 Nov 2019, 22:49</time> by <a rel="author">LETA</a></address>
      <p>Ekonomiskās sadarbības un attīstības organizācijas (OECD) ģenerālsekretārs, tiekoties ar tieslietu ministru Jāni Bordānu (JKP), apliecinājis OECD gatavību praktiski palīdzēt Ekonomisko lietu tiesas izveidē, aģentūru LETA informēja Tieslietu ministrijas (TM) preses sekretārs Andris Vitenburgs.</p>
      <p>Noslēdzot divu dienu darba vizīti Parīzē, Bordāns šodien tikās ar OECD ģenerālsekretāru Anhelu Guriju un apmeklēja Francijas Valsts padomi. Savukārt pirmajā vizītes dienā tieslietu ministrs apmeklēja Eiropas Padomes Attīstības banku (CEB), kur tikās ar tās prezidentu Rolfu Vencelu.</p>
      <p>Sarunā ar OECD ģenerālsekretāru Bordāns saņēma atbalstu specializētas tiesas izveidei Latvijā. Gurija apliecināja OECD gatavību praktiski palīdzēt Ekonomisko lietu tiesas izveidē, tostarp nodrošinot OECD ekspertīzi un zināšanas par labās prakses piemēriem specializēto tiesu izveidē. Jau tuvākajā laikā Latvijas un OECD pārstāvji sāks kopīgu darbu pie apmācību programmas izstrādes Ekonomisko lietu tiesas tiesnešu kandidātiem. Abas amatpersonas atzina, ka ātra un kvalitatīva iztiesāšana arī sarežģītās ekonomisko un finanšu noziegumu lietās uzlabos uzņēmējdarbības vidi un veicinās investīciju piesaisti.</p>
      <p>Abas puses bija vienisprātis, ka ir svarīgi izpētīt citu valstu pieredzi un pārņemt labo praksi specializēto tiesu izveidē. Bordāns akcentēja OECD atbalsta nozīmi jau Ekonomisko lietu tiesas izveidošanas stadijā, piemēram, atbalstot augstas raudzes ekspertu iesaisti. Kā atzina tieslietu ministrs jau šobrīd ir būtiski analizēt un novērtēt specializētās tiesas darbības sekmīgai uzsākšanai nepieciešamos faktorus, lai veicinātu sagaidāmo rezultātu sasniegšanu.</p>
      <p>Vizītes laikā Parīzē Bordāns tikās ar Francijas Valsts padomes viceprezidentu Bruno Lasserre, lai iepazītos ar padomes lomu likumdošanas kvalitātes un valsts pārvaldes efektivitātes uzlabošanā. Tā ir neatkarīga institūcija, kas dod atzinumu par visiem apstiprināšanai virzāmajiem likumiem un noteikumiem.</p>
      <p>Tikšanās laikā ar CEB vadītāju Bordāns informēja par jaunā Liepājas cietuma būvniecības projekta virzību un līdz šim pieņemtajiem valdības lēmumiem par tā finansēšanu. Abas puses apsprieda Latvijas un CEB sadarbības turpmākos virzienus un CEB gatavību praktiski atbalstīt ieslodzījuma vietu infrastruktūras attīstības projektus Latvijā.</p>
      <p>Parīzes vizītes laikā Latvijas delegācija tieslietu ministra vadībā apmeklēja arī Latvijas vēstniecību Francijā un tikās ar vēstnieku Imantu Lieģi. Tāpat Bordāns apmeklēja Latvijas pastāvīgo pārstāvniecību OECD un UNESCO, lai tiktos ar vēstnieci Ivitu Burmistri un piedalītos vēstniecības svinīgajā pieņemšanā par godu Latvijas valsts svētkiem.</p>
    </article>
  </body>
</html>