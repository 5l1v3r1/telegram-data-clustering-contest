<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvnoviny.sk/zahranicne/1983062_velvyslanci-27-clenskych-krajin-eu-schvalili-zlozenej-novej-europskej-komisie"/>
    <meta property="og:site_name" content="tvnoviny.sk"/>
    <meta property="article:published_time" content="2019-11-22T22:13:00+00:00"/>
    <meta property="og:title" content="Veľvyslanci 27 členských krajín EÚ schválili zloženej novej Európskej komisie"/>
    <meta property="og:description" content="Otvorená zostáva však ešte otázka britského eurokomisára."/>
  </head>
  <body>
    <article>
      <h1>Veľvyslanci 27 členských krajín EÚ schválili zloženej novej Európskej komisie</h1>
      <h2>Otvorená zostáva však ešte otázka britského eurokomisára.</h2>
      <address><time datetime="2019-11-22T22:13:00+00:00">22 Nov 2019, 22:13</time> by <a rel="author">BRUSEL/TASR</a></address>
      <p>Veľvyslanci 27 členských krajín Európskej únie (bez Británie) schválili v piatok v Bruseli zloženie novej Európskej komisie pod vedením Ursuly von der Leyenovej. Informovala o tom rakúska stanica ORF.</p>
      <p>Išlo o dôležitý krok pred tým, ako bude budúcu stredu o novej EK hlasovať Európsky parlament. Ak von der Leyenová získa pre svoje zloženie EK jednoduchú väčšinu, môže sa jej tím ujať funkcie 1. decembra.</p>
      <p>Otvorená zostáva však ešte otázka britského eurokomisára, keďže po posunutí termínu odchodu Británie z EÚ na 31. januára by bola Británia v čase nástupu novej EK ešte stále súčasťou EÚ. Londýn však svojho kandidáta na eurokomisára do piatku, ako ho vyzvala EK, nepredstavil.</p>
      <p>Samotnú Von der Leyenovú zvolil europarlament už v júli. Nástup novej EK - pôvodne stanovený na 1. novembra - sa oddialil o mesiac, pretože poslanci EP odmietli pôvodných nominantov Francúzska, Rumunska a Maďarska a museli následne posúdiť ich náhradníkov.</p>
      <p>V novej EK bude okrem nemeckej konzervatívky von der Leyenovej po jednom členovi z ďalších štátov EÚ - okrem Británie, ktorej vláda pred tamojšími predčasnými voľbami a nadchádzajúcemu brexitu odmietla navrhnúť svojho kandidáta na eurokomisára. Súčasná EK preto iniciovala voči Británii právne konanie a dala Londýnu termín do tohto piatka na vyjadrenie.</p>
    </article>
  </body>
</html>