<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/komunikacja-spoleczna/gliwice-startuja-z-jarmarkiem-bozonarodzeniowym,135467.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T22:02:00+00:00"/>
    <meta property="og:title" content="Gliwice startują z Jarmarkiem Bożonarodzeniowym"/>
    <meta property="og:description" content="Na Rynku w Gliwicach między 22 listopada a 22 grudnia będzie można kupić prezenty, skosztować świątecznych smakołyków, spotkać Świętego Mikołaja i Minionki, a nawet przejechać się niesamowitą wiedeńską karuzelą - czytamy na stronie miasta."/>
  </head>
  <body>
    <article>
      <h1>Gliwice startują z Jarmarkiem Bożonarodzeniowym</h1>
      <address><time datetime="2019-11-22T22:02:00+00:00">22 Nov 2019, 22:02</time> by <a rel="author">JS  </a></address>
      <h4>Na Rynku w Gliwicach między 22 listopada a 22 grudnia będzie można kupić prezenty, skosztować świątecznych smakołyków, spotkać Świętego Mikołaja i Minionki, a nawet przejechać się niesamowitą wiedeńską karuzelą - czytamy na stronie miasta.</h4>
      <hr/>
      <p>W drewnianych, klimatycznych domkach będzie można kupić rękodzieło, świąteczne ozdoby i biżuterię. Warto wpaść na rekonesans – w dni robocze między godz. 12.00 a 18.00, w soboty i niedziele od godz. 12.00 do 19.00. W bajkowo przystrojonym sercu Starówki będzie można skosztować pachnących pierników, gorących oscypków i korzennego wina. Od 6 grudnia do końca imprezy będzie także okazja, by przejechać się na niesamowitej karuzeli wiedeńskiej, ozdobionej w stylu retro. Nie zabraknie tradycyjnej bożonarodzeniowej stajenki, a w specjalnym interaktywnym domku będą rozbrzmiewać anielskie śpiewy. Wyjątkową tegoroczną atrakcją będzie pięknie oświetlona, świąteczna piramida (niem. Weihnachtspyramide).</p>
      <p>6 grudnia gościem Jarmarku będzie nie kto inny, jak Święty Mikołaj. Najmłodsi poznają także jego pomocne elfy, które będą roznosić świąteczną pocztę. Śmiałkowie zajrzą do Zimowego Parku Doświadczeń. 7 grudnia o godz. 18.00 zaplanowano świąteczną atrakcję dla melomanów – w oknie jednej z kamienic na Rynku (Stacji Artystycznej Rynek, pod numerami 4 i 5) wystąpi jazzowa grupa Saksoholicy.</p>
      <p>Wielki finał tegorocznego Gliwickiego Jarmarku Bożonarodzeniowego zaplanowano na 22 grudnia. Atrakcji będzie co nie miara! Na imprezie pojawią się między innymi Minionek i bałwanek Olaf. Mali artyści własnoręcznie wykonają bożonarodzeniową świeczkę, którą po warsztatach zabiorą do domu. Najpiękniejsze kolędy zagra Orkiestra Dęta Ostropa. Około godz. 18.20, za sprawą harcerzy, do Gliwic trafi Betlejemskie Światło Pokoju – płomień zapalony w Grocie Narodzenia Pańskiego, uważanej za miejsce narodzin Jezusa. Stamtąd jest przekazywany z rąk do rąk, by w okresie przed Bożym Narodzeniem dotrzeć do najdalszych zakątków świata. Będzie to też okazja do złożenia życzeń mieszkańcom przez przedstawicieli władz miejskich i duchowieństwa. Na zakończenie pełnego wrażeń wieczoru wystąpi gliwicka wokalistka Gabriela Blacha z zespołem.</p>
    </article>
  </body>
</html>