<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/iraks-forsvarsminister-svensk-medborgare/"/>
    <meta property="og:site_name" content="DN.SE"/>
    <meta property="article:published_time" content="2019-11-22T22:20:25+00:00"/>
    <meta property="og:title" content="Iraks försvarsminister svensk medborgare"/>
    <meta property="og:description" content="Iraks försvarsminister Najah al-Shammari har under flera år levt tidvis i Sverige med dubbelt medborgarskap och som sjukskriven. Det uppger flera medier."/>
  </head>
  <body>
    <article>
      <h1>Iraks försvarsminister svensk medborgare</h1>
      <address><time datetime="2019-11-22T22:20:25+00:00">22 Nov 2019, 22:20</time> by <a rel="author" href="https://www.dn.se/av/clas-svahn/" target="_blank">Clas Svahn</a></address>
      <p>
        <b>Iraks försvarsminister Najah al-Shammari har under flera år levt tidvis i Sverige med dubbelt medborgarskap och som sjukskriven. Det uppger flera medier. Försvarsminister Peter Hultquists pressekreterare bekräftar att ministern har svenskt medborgarskap.</b>
      </p>
      <p>Toni Eriksson, som är pressekreterare hos försvarsministern, har tidigare bekräftat för <a href="https://www.svd.se/iraks-forsvarsminister-ar-svensk--anklagas-for-brott">Svenska Dagbladet</a> att personen är svensk medborgare.</p>
      <p>– Jag har inga andra uppgifter som säger något annat i dag, säger han till DN på fredagen.</p>
      <p><b>Även nyhetsbyrån AFP</b> har tagit fram svenska dokument från ett rättsfall som visar att försvarsministern är svensk medborgare.</p>
      <p>Inget tyder heller på att al-Shammari har avsagt sig sitt svenska medborgarskap, skriver <a href="https://www.aftonbladet.se/nyheter/a/mREgAO/sjukskriven-man-i-sverige-ar-forsvarsminister-i-irak">Aftonbladet</a> som också granskat fallet.</p>
      <p>Det var <a href="https://nyheteridag.se/iraks-forsvarsminister-far-bidrag-fran-forsakringskassan-polisen-utreder-flera-brott/">Nyheter Idag</a> som först publicerade uppgifterna om den irakiske försvarsministern som tillträdde i juni i år. Uppgifter där och i <a href="https://www.expressen.se/nyheter/iraks-forsvarsminister-far-bidrag-i-sverige/">Expressen</a> gör gällande att han utreds för bidragsbrott och bokföringsbrott av svenska myndigheter, något som Dagens Nyheter inte kunnat få bekräftat.</p>
      <p><b>DN har dock kunnat spåra </b>att det finns en man med detta namn som är skriven i Sverige och som stämmer på utpekandet av Iraks försvarsminister och att denne är svensk medborgare. Den personen ansökte om uppehållstillstånd den 29 oktober 2009 och beviljades permanent uppehållstillstånd den 19 juli 2011 för att ansöka om medborgarskap den 8 oktober 2014 och beviljas medborgarskap den 28 september 2015.</p>
      <p>Enligt den irakiska tidningen al-Aalem ska al-Shammari ha sökt asyl i Sverige 2005.</p>
      <p><b>En företrädare för </b>al-Shammaris parti förnekade dock i en artikel i <a href="https://www.thebaghdadpost.com/en/Story/38187/Candidate-to-defense-min-post-not-Swedish-Wataniya-bloc">Baghdad Post</a> från i april i år att al-Shammari skulle ha ett svenskt medborgarskap.</p>
      <p>FN har på senare tid kritiserar det irakiska styret för övergrepp mot mänskliga rättigheter efter den brutalitet som myndigheterna använt mot de folkliga protester som inleddes i oktober i år.</p>
      <p>DN har inte lyckats nå Najah al-Shammari för en kommentar.</p>
    </article>
  </body>
</html>