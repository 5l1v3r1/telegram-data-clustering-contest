<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/lifewitness/777259/thes-na-ta-ftiaxis-kapion-apo-tin-parea-sou-min-kanis/"/>
    <meta property="og:site_name" content="to10.gr"/>
    <meta property="article:published_time" content="2019-11-22T22:35:28+00:00"/>
    <meta property="og:title" content="Θες να τα «φτιάξεις» με κάποιον από την παρέα σου; Μην το κάνεις…"/>
    <meta property="og:description" content="Ο σύντροφος πρέπει να είναι και φίλος μας –ναι. Ίσως όμως είναι καλύτερα να γίνει φίλος στην πορεία και όχι να είναι από πριν."/>
  </head>
  <body>
    <article>
      <h1>Θες να τα «φτιάξεις» με κάποιον από την παρέα σου; Μην το κάνεις…</h1>
      <h2>Ο σύντροφος πρέπει να είναι και φίλος μας –ναι. Ίσως όμως είναι καλύτερα να γίνει φίλος στην πορεία και όχι να είναι από πριν.</h2>
      <address><time datetime="2019-11-22T22:35:28+00:00">22 Nov 2019, 22:35</time> by <a rel="author">to10.gr</a></address>
      <p>Όσο μεγαλώνεις, τόσο πιο δύσκολο είναι να κάνεις καινούριες γνωριμίες. Λίγο-πολύ ο κύκλος σου έχει καθοριστεί, πας στα ίδια μέρη, στέκια και μπαρ, ο κόσμος που ξέρεις είναι περίπου ο ίδιος. Είναι λογικό να σου περάσει κάποια στιγμή από το μυαλό να βγεις με κάποιον από την παρέα σου, ίσως αυτόν/ή με τον οποίο δεν είσαι τόσο κοντά όσο με τους υπόλοιπους και όταν τον/ην πρωτογνώρισες, υπήρχε ένα αμυδρό φλερτάκι. Μήπως όμως δεν είναι και τόσο καλή ιδέα;</p>
      <p>
        <b>Όλοι ξέρουν τα μυστικά σου</b>
      </p>
      <p>
        <a href="https://www.to10.gr/podosfero/epo/777283/vomva-apo-ti-fifa-axiologoume-tin-epistoli-tou-olybiakou/">
          <i>Μαρτίνς: «Πολύ καλά ο Βαλμπουενά, πανέτοιμος ο Γκιγιέρμε»</i>
        </a>
      </p>
      <p>Αν βγαίνεις (ή έχεις σκοπό να βγεις) με κάποιον από την παρέα σου, καλό είναι να υπολογίσεις ότι: δε θα έχεις την ιδιωτικότητά σου. Οι πιθανότητες λένε ότι οι φίλοι σου θα γνωρίζουν λεπτομέρειες για τη σχέση σας. Και θα τις γνωρίζουν και από τις δύο πλευρές.</p>
      <p>
        <b>Δε μπορείς να αποφύγεις τη συναναστροφή αν χωρίσετε</b>
      </p>
      <p>Σε μία διαφορετική σχέση, χωρίζεις, δίνεις ένα φιλί αποχαιρετισμού (ή αν είσαι πιο μερακλής, υπάρχει και το σεξ αποχωρισμού), κλαις και λίγο και τέρμα. Στη σχέση με ένα άτομο από την παρέα σου, είναι πιο πιθανό να επαναληφθεί ξανά και ξανά το φιλί (και το σεξ) αποχαιρετισμού. Και δεν είναι μόνο αυτό. Ξέρεις ότι τα μονοπάτια σας θα διασταυρωθούν πολλάκις, ξέρεις ότι θα είναι άβολο και ξέρεις πως όταν ένας από τους δύο προχωρήσει, θα είναι σούπερ αμήχανο για τον άλλο.</p>
      <p>
        <b>Οι φίλοι σας θα περάσουν δύσκολα αν χωρίσετε</b>
      </p>
      <p>Σκέψου το απλά. Αφού χωρίσετε, δεν αποκλείεται οι φίλοι σας να χρειαστεί να διαλέξουν στρατόπεδα. Είτε μαλώσατε, είτε χωρίσατε πολιτισμένα, τον πρώτο καιρό θα είναι αμήχανο να βρίσκεστε όλοι μαζί για μπύρα, σαν να μη συνέβη τίποτα. Ακόμη κι αν ξεπεραστεί σύντομα αυτή η κατάσταση, κάποια ένταση στις μαζώξεις θα υπάρχει και οι φίλοι σας δεν θα περνάνε και πολύ καλά.</p>
      <p>
        <b>Καμία έκπληξη</b>
      </p>
      <p>Όταν αρχίζεις να βγαίνεις με κάποιον, υπάρχει ένα σασπένς. Έχεις μία υπόνοια για τα γούστα του και την κουλτούρα του/ης, αλλά είναι απλώς εικασίες. Όσο περνάει ο καιρός, μαθαίνεις τα γούστα του, τις μουσικές που ακούει, τις ταινίες που βλέπει, τα χόμπι του. Όταν μπαίνεις σε σχέση με έναν τόσο κοντινό σου άνθρωπο, τα ξέρεις ήδη. Εσένα μπορεί να σου αρέσει που χρειάζεται να μπεις σε αυτόν τον μπελά, ωστόσο εμείς οφείλουμε να σε προειδοποιήσουμε.</p>
      <p>
        <b>Ξέρει τα πάντα για εσένα</b>
      </p>
      <p>Κι αν δεν σε ενδιαφέρει ότι ξέρεις εσύ τα πάντα για τον ίδιο/α, αναλογίσου ότι ξέρει τα πάντα για εσένα. Με ποιους/ες έβγαινες, γιατί τους χώρισες, γιατί σε χώρισαν, πώς φέρεσαι στις σχέσεις σου, όλα σου τα ελαττώματα. Είσαι απολύτως σίγουρος/η ότι θέλεις να το κάνεις αυτό;</p>
      <p>
        <b>Δε θα μπορείς να παραπονεθείς</b>
      </p>
      <p>Κι έρχεται εκείνη η στιγμή που συμβαίνει κάτι στην σχέση και θέλεις να παραπονεθείς στους φίλους σου. Έλα όμως που είναι και δικοί του/ης φίλοι και αν ζητήσεις τη γνώμη τους, υπάρχει πιθανότητα να σου απαντήσουν σαν τον Πόντιο Πιλάτο. Να κάνουν τον Κινέζο. Να πετάξουν χαρταετό. Ένα πάντως είναι το σίγουρο: θα τους φέρεις σε δύσκολη θέση.</p>
      <p>
        <b>Δε θα μπορείς να μιλήσεις για σεξ</b>
      </p>
      <p>Θα μπορούσες να περιγράψεις το πέος του συντρόφου σου στους φίλους του; Αντίστοιχα, θα μπορούσες να περιγράψεις το πώς είναι στο σεξ η κοπέλα σου, στην παρέα της; Όχι.</p>
      <p>Το τελευταίο που θέλουν να ακούν οι φίλοι σου, είναι πόσο «κίνκι» δραστηριότητες κάνατε στο κρεβάτι. Τουλάχιστον, αν έχεις σκοπό να συνεχίσεις αυτή τη σχέση, περιόρισε αυτές τις συζητήσεις στο πιο κοντινό σου άτομο από την παρέα.</p>
      <p>
        <b>Όταν τελειώσει θα χάσεις περισσότερα από όσα νομίζεις</b>
      </p>
      <p>Η δικαιολογία «δε θέλω να χαλάσουμε αυτό που έχουμε» όταν λέγεται μεταξύ δύο φίλων, ευσταθεί, δεν είναι απλώς δικαιολογία. Δεν αποκλείεται να χωρίσετε και να μην ξανακαταφέρετε να είστε όπως παλιά. Οι ερωτικές και αγαπησιάρικες αναμνήσεις δεν ξεθωριάζουν εύκολα.</p>
      <p>
        <b>
          <a href="https://www.to10.gr/lifewitness/777259/thes-na-ta-ftiaxis-kapion-apo-tin-parea-sou-min-kanis/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>