<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/borussia-dortmund-padeborn-wynik-meczu-bundesliga-2019-20,987577.html"/>
    <meta property="og:site_name" content="TVN24"/>
    <meta property="article:published_time" content="2019-11-22T22:59:00+00:00"/>
    <meta property="og:title" content="Szalony mecz w Dortmundzie. Borussia uniknęła blamażu"/>
    <meta property="og:description" content="Blisko sensacji było w piątkowy wieczór w Dortmundzie, gdzie Borussia podejmowała Paderborn. Ostatni zespół Bundesligi do przerwy prowadził 3:0, ale gospodarze zdołali wyrównać w doliczonym czasie ..."/>
  </head>
  <body>
    <article>
      <h1>Szalony mecz w Dortmundzie. Borussia uniknęła blamażu</h1>
      <address>
        <time datetime="2019-11-22T22:59:00+00:00">22 Nov 2019, 22:59</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/d53ff552-433d-4373-9c11-a2c4f0621637-480p.mp4"/>
        <figcaption>Borussia cudem uratowała punkt Foto: PAP/EPA | Video: Getty Images</figcaption>
      </figure>
      <h3>Blisko sensacji było w piątkowy wieczór w Dortmundzie, gdzie Borussia podejmowała Paderborn. Ostatni zespół Bundesligi do przerwy prowadził 3:0, ale gospodarze zdołali wyrównać w doliczonym czasie gry.</h3>
      <p>Mocne uderzenie na początek, a później napięcie rosło - według takiego scenariusza rozgrywany był mecz 12. kolejki. Już w 5. minucie spotkania goście przeprowadzili kapitalną kontrę, po której Kai Proger dośrodkował do wbiegającego w pole karne Streli Mamby. Pomocnik Paderbornu nie dał szans Romanowi Buerkiemu.</p>
      <related>
        <a href="https://eurosport.tvn24.pl/pilka-nozna,105/sancho-dostal-zgode-na-transfer-borussia-moze-pobic-rekord-bundesligi,985668.html"/>
      </related>
      <p>Nokaut w pierwszej połowie</p>
      <p>Po raz drugi Mamba wpisał się na listę strzelców w 37. minucie. Po długim podaniu Bena Zolinskiego ponownie znalazł się sam na sam z bramkarzem Borussii i ponownie bezbłędnie wykorzystał nadarzającą się okazję.</p>
      <p>Sześć minut później gospodarze po raz trzeci wyjmowali piłkę z siatki. Tym razem znakomitym podaniem wzdłuż bocznej linii boiska popisał się Jamilu Collins, a Gerrit Holtman wbiegł z piłką w pole karne i pod nogami Buerkiemu umieścił ją w siatce.</p>
      <h3>Pogoń Borussii</h3>
      <p>Odrabianie strat dortmundczycy rozpoczęli od samego początku drugiej połowy. W minucie 47. błąd w ustawieniu obrony gości wykorzystał Ahraf Hakimi, który dośrodkował do wbiegającego Jadona Sancho i Borussia zdobyła kontaktową bramkę.</p>
      <p>Piłkarze BVB podejmowali wiele prób przedarcia się pod bramkę Leopolda Zingerle, ale udało im się to dopiero w 84. minucie spotkania. Po rzucie wolnym piłka została wybita przez obrońców, ale przy końcowej linii dogonił ją Hakimi. Dośrodkował w pole karne, gdzie głową do bramki gości strącił ją Axel Witsel.</p>
      <p>Sensacja wisiała w powietrzu, ale w drugiej minucie doliczonego czasu gry wyrównującą bramkę zdobył Marco Reus. Kapitan drużyny z Dortmundu wykorzystał świetne podanie Sancho i uratował punkt dla Borussii.</p>
      <p><b>Borussia Dortmund - Paderborn 3:3 (0:3)</b><br/><b>Bramki: </b>Jadon Sancho (47.), Axel Witsel (84.), Marco Reus (92.) - Streli Mamba (5., 37.), Gerrit Holtmann (43.).</p>
      <p>Autor: mc / Źródło: eurosport.pl</p>
    </article>
  </body>
</html>