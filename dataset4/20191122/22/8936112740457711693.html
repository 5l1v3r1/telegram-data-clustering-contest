<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/lech-poznan-piast-gliwice-wynik-i-relacja-pko-ekstraklasa,987594.html"/>
    <meta property="og:site_name" content="TVN24"/>
    <meta property="article:published_time" content="2019-11-22T22:47:00+00:00"/>
    <meta property="og:title" content="Gytkjaer w formie. Lech w końcu zwyciężył"/>
    <meta property="og:description" content="Piłkarze Lecha Poznań pokonali u siebie Piasta Gliwice 3:0 w piątkowym spotkaniu 16. kolejki PKO BP Ekstraklasy. Bohaterem Kolejorza był Christian Gytkjaer, zdobywca dwóch bramek."/>
  </head>
  <body>
    <article>
      <h1>Gytkjaer w formie. Lech w końcu zwyciężył</h1>
      <address>
        <time datetime="2019-11-22T22:47:00+00:00">22 Nov 2019, 22:47</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/de03beffeed9da5f3639a621bcab5dd4/63ed6a25-ece4-46a9-926a-8cdb872276bd-480p.mp4"/>
        <figcaption>Lech Poznań wygrał z Piastem Gliwice Foto: Newspix | Video: Newspix</figcaption>
      </figure>
      <h3>Piłkarze Lecha Poznań pokonali u siebie Piasta Gliwice 3:0 w piątkowym spotkaniu 16. kolejki PKO BP Ekstraklasy. Bohaterem Kolejorza był Christian Gytkjaer, zdobywca dwóch bramek.</h3>
      <related>
        <a href="https://eurosport.tvn24.pl/pilka-nozna,105/cztery-gole-w-zabrzu-angulo-uratowal-gornika,987543.html"/>
      </related>
      <p>Przed meczem lechici zajmowali odległe dziewiąte miejsce w tabeli. Podopieczni Dariusza Żurawia nie potrafili wygrać od czterech spotkań, a po raz ostatni zwyciężyli na początku października, gdy pokonali pogrążoną w kryzysie Wisłę Kraków.</p>
      <p>Na dodatek teraz czekał ich mecz z wiceliderem tabeli, który nie przegrał od 16 września. Koniec końców to gospodarze cieszyli się trzech punktów i upragnionego zwycięstwa.</p>
      <h3>Gol do szatni</h3>
      <p>Pierwszy wyraźny sygnał do ataku dał Darko Jevtić, który w 10. minucie mocno uderzył z woleja, ale piłka przeleciała nad poprzeczką. Później zawodnicy Lecha nieco zwolnili, choć nadal mieli przewagę - dłużej utrzymywali się przy piłce i starali się szybciej budować akcje. Nie zmienia to faktu, że miejscowi kibice nie byli zachwyceni ich postawą. Przygotowali nawet specjalną oprawę z napisem "codzienne odliczanie do naszego święta".</p>
      <related>
        <a href="https://eurosport.tvn24.pl/pilka-nozna,105/media-lukas-podolski-juz-w-styczniu-moze-trafic-do-gornika-zabrze,986975.html"/>
      </related>
      <p>Ich nastroje poprawiły się przed przerwą. Zdaniem sędziego Szymona Marciniaka Pedro Tiba został przewrócony przez Piotra Malarczyka w polu karnym. Do piłki podszedł Gytkjaer, który pewnie wykorzystał jedenastkę.</p>
      <h3>Dobili w końcówce</h3>
      <p>Druga odsłona nie stała na najwyższym poziomie. Obie strony miały problemy z przeprowadzeniem składnej akcji. Niewykluczone, że był to efekt drugiego gola, który padł w 56. minucie. Wołodymyr Kostewycz dośrodkował z lewej strony, a Gytkjaer uprzedził obrońcę i głową wpakował piłkę do bramki.</p>
      <p>Od tego momentu tempo wyraźnie spadło, a na boisku zaczął królować chaos i brak precyzji - tak w podaniach, jak i w strzałach. Piast szukał swoich szans głównie po stałych fragmentach gry, ale goście byli nieskuteczni.</p>
      <p>W przeciwieństwie do Lecha, który w końcówce dobił rywala. Rezerwowy Joao Amaral wykorzystał doskonały przerzut, opanował piłkę i sprytnym strzałem pokonał Frantiska Placha, ustalając wynik na 3:0.</p>
      <p><b>Lech Poznań – Piast Gliwice 3:0</b><br/>Bramki: Gytkjaer (45+1. - rzut karny, 56.), Amaral (92.)</p>
      <p><b>Lech</b>: Mickey van der Hart - Robert Gumny (66. Tomasz Dejewski), Lubomir Satka, Thomas Rogne, Wołodymyr Kostewycz - Kamil Jóźwiak (81. Tymoteusz Klupś), Karlo Muhar, Darko Jevtić, Pedro Tiba, Tymoteusz Puchacz (73. Joao Amaral) - Christian Gytkjaer.<b><br/>Piast</b>: Frantisek Plach - Bartosz Rymaniak, Piotr Malarczyk, Uros Korun, Mikkel Kirkeskov - Sebastian Milewski (77. Martin Konczkowski), Patryk Sokołowski, Tomasz Jodłowiec, Gerard Badia (54. Patryk Tuszyński) - Piotr Parzyszek (61. Dominik Steczyk), Jorge Felix.</p>
      <p>Autor: PO / Źródło: eurosport.pl</p>
    </article>
  </body>
</html>