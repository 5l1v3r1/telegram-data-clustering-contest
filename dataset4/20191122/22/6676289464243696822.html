<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/premier-orban-alegeri-prefecti-326970.html"/>
    <meta property="og:site_name" content="Observator"/>
    <meta property="article:published_time" content="2019-11-22T22:14:00+00:00"/>
    <meta property="og:title" content="Premierul Orban despre alegeri: ”îi batem de le sună apa în cap cu prefecții lor”"/>
    <meta property="og:description" content="Premierul Ludovic Orban s-a arătat încrezător în victoria din alegerile prezidențiale, deși prefecții au fost numiți în timpul guvernării PSD."/>
  </head>
  <body>
    <article>
      <h1>Premierul Orban despre alegeri: ”îi batem de le sună apa în cap cu prefecții lor”</h1>
      <address><time datetime="2019-11-22T22:14:00+00:00">22 Nov 2019, 22:14</time> by <a rel="author">Cristian Totestean</a></address>
      <p>
        <b>
          <b>Premierul Ludovic Orban s-a arătat încrezător în victoria din alegerile prezidențiale, deși prefecții au fost numiți în timpul guvernării PSD. ”Îi batem de le sună apa în cap cu prefecții lor”, a declarat prim-ministrul. Orban a spus că, după alegeri, toți prefecții și subprefecții vor fi schimbați.</b>
        </b>
      </p>
      <p>La o întâlnire cu liberalii, în județul Argeș, Premierul Ludovic Orban a vorbit și despre situația prefecților, explicând de ce nu au fost schimbați până acum.</p>
      <blockquote>”Acum i-am lăsat pe prefecţi să organizeze alegerile, că dacă ne apucăm să-i schimbăm pe prefecţi , imediat ne-ar fi acuzat că vrem să ne punem prefecţi. Îi batem cu prefecţii lor şi îi batem de le sună apa în cap cu prefecţii lor. Asta numai ca să le arătăm!”, a declarat Ludovic Orban.</blockquote>
      <h3>”Toți prefecții vor fi înlocuiți”</h3>
      <p>El a spus însă că schimbarea prefecților și subprefecților va veni după alegeri.</p>
      <blockquote>”Prefectul este reprezentantul Guvernului în fiecare judeţ. Nu putem accepta să lucrăm cu cei pe care i-a pus Dăncilă sau mai ştiu eu ce PSD-ist. Ei dacă ar fi avut demnitate ar fi venit şi şi-ar fi scris demisia, pentru că aşa procedează normal un om care înţelege că el este pe sens invers, că nu poate să reprezinte Guvernul Partidului Naţional Liberal şi al opoziţiei în judeţ. Nu au plecat de bună voie, încă mai au timp să-şi scrie demisiile după alegeri, dacă nu şi le scriu, cu siguranţă vom  înlocui toţi prefecţii şi toţi subprefecţii, nu există niciun fel de dubiu în privinţa asta”, a declarat premierul român.</blockquote>
      <p>Ludovic Orban a vorbit și despre ”depesedizarea” la nivelul altor instituții locale.</p>
      <p><i>”În privinţa celorlalte instituţii care funcţionează la nivel judeţean vă spun foarte clar: depesedizarea  e necesară, dar pe de altă parte înlocuirea lor nu trebuie să se facă decât pe alte criterii, pe profesionalism,  pe corectitudine, pe ocuparea poziţiilor publice, ca urmare a unor concursuri drepte, transparente, care să permită ca în funcţiile de conducere să ajungă cei mai buni oameni”</i>, a mai spus Ludovic Orban.</p>
      <p>Sursa: News.ro</p>
    </article>
  </body>
</html>