<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18607058-baton-alimentar-facut-din-fibrele-aruncate-in-timpul-productiei-de-suc-de-fructe-inventat-de-cercetatori-clujeni"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Baton alimentar, făcut din fibrele aruncate în timpul producţiei de suc de fructe, inventat de cercetători clujeni"/>
    <meta property="og:description" content="O echipă de cercetători clujeni a inventat un baton alimentar bazat pe fibrele aruncate în timpul producţiei de suc de fructe şi ulei vegetal, care contribuie la reducerea şi la prevenirea cazurilor de diabet, boli cardiovasculare sau obezitate."/>
  </head>
  <body>
    <article>
      <h1>Baton alimentar, făcut din fibrele aruncate în timpul producţiei de suc de fructe, inventat de cercetători clujeni</h1>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <slideshow>
        <figure>
          <img src="https://storage0.dms.mpinteractiv.ro/media/401/321/5109/18607058/2/baton-alimentar-inventat-la-cluj-3-mediafax-foto-descopera.jpg"/>
          <figcaption>Credit foto. Vasile Măgrădean / Mediafax Foto</figcaption>
        </figure>
        <figure>
          <img src="https://storage0.dms.mpinteractiv.ro/media/401/321/5109/18607058/1/baton-alimentar-inventat-la-cluj-2-mediafax-foto-descopera.jpg"/>
          <figcaption>Baton alimentar, făcut din fibrele aruncate în timpul producţiei de suc de fructe, inventat de cercetători clujeni</figcaption>
        </figure>
        <figure>
          <img src="https://storage0.dms.mpinteractiv.ro/media/401/321/5109/18607058/3/baton-alimentar-inventat-la-cluj-mediafax-foto-descopera.jpg"/>
          <figcaption>Baton alimentar, făcut din fibrele aruncate în timpul producţiei de suc de fructe, inventat de cercetători clujeni</figcaption>
        </figure>
        <figcaption>Credit foto. Vasile Măgrădean / Mediafax Foto</figcaption>
      </slideshow>
      <p>O echipă de cercetători clujeni a inventat un baton alimentar bazat pe fibrele aruncate în timpul producţiei de suc de fructe şi ulei vegetal, care contribuie la reducerea şi la prevenirea cazurilor de diabet, boli cardiovasculare sau obezitate.</p>
      <p>Coordonatorul echipei de cercetători, Peter Hantz, a declarat, într-o conferinţă de presă, că produsul a câştigat recent locul 3 la un concurs internaţional care a avut loc la Riga, în Letonia, organizat de Institutul European de Inovaţie şi Tehnologie (EIT), potrivit Mediafax.</p>
      <p>„Am participat la Riga la concursul organizat de Institutul European de Inovare şi Tehnologie (EIT) cu un produs inovativ, pe care l-am inventat împreună cu echipa mea, fiind recompensaţi cu locul 3. Am fost singura echipă din Europa Centrală şi de Est care a participat. Produsul nostru este un baton alimentar bazat pe fibrele aruncate în timpul producţiei de suc de fructe şi ulei vegetal, compoziţia fiind din măr şi morcov, plus cânepă şi coajă de ovăz, la care se adaugă spanac, sfeclă sau mix de condimente, astfel că rezultă mai multe tipuri. Batonul contribuie la reducerea cazurilor de diabet, boli cardiovasculare, obezitate şi la prevenirea apariţiei unor boli”, a spus Hantz.</p>
      <p>Acesta a povestit că ideea realizării batonului i-a venit vara trecută, când, aflându-se într-un mall din Cluj-Napoca, a văzut cum se aruncă pulpa de la sucurile de fructe şi s-a gândit la o soluţie prin care aceste resturi, bogate în fibre, pot fi valorificate.</p>
      <figure>
        <img src="https://storage0.dms.mpinteractiv.ro/media/401/321/5109/18607058/1/baton-alimentar-inventat-la-cluj-2-mediafax-foto-descopera.jpg"/>
      </figure>
      <p>
        <i>Credit foto: Vasile Măgrădean / Mediafax Foto</i>
      </p>
      <p>„Am un doctorat în fizică, iar teza mea a avut ca temă ştiinţa coloizilor, astfel că am pus în practică ceea ce am învăţat, având şi ajutorul unui profesor din Paris, fondator al gastronomiei moleculare. Un factor cheie în menţinerea sănătăţii noastre este microbiota intestinală. În intestin trăiesc miliarde de bacterii care sunt benefice şi produc substanţe bune, având o relaţie strânsă cu sistemul imunitar, dar dacă această relaţie e distrusă, apar bolile, printre care diabetul zaharat, obezitate, boli gastroenterologice, cardiovasculare şi cancer. Europenii consumă jumătate din cantitatea de fibre necesară, aceasta fiind cauza pentru care a crescut numărul cazurilor de astfel de boli, în condiţiile în care fibrele din fructe şi uleiuri vegetale sunt aruncate”, a explicat cercetătorul clujean.</p>
      <p>Timea Novak, membră a echipei de cercetători, a precizat că un astfel de baton alimentar are un conţinut ridicat de fibre şi scăzut de zahăr.</p>
      <p>Noul baton dezvoltat de Peter Hantz, Timea Novak şi István Benedek va fi produs într-un atelier din Cluj-Napoca începând cu anul viitor şi va fi vândut întâi în zona Clujului şi în oraşe din Transilvania, dar şi la Viena şi Budapesta.</p>
      <figure>
        <img src="https://storage0.dms.mpinteractiv.ro/media/401/321/5109/18607058/3/baton-alimentar-inventat-la-cluj-mediafax-foto-descopera.jpg"/>
      </figure>
      <p>
        <i>Credit foto: Vasile Măgrădean / Mediafax Foto</i>
      </p>
      <p>Echipa de cercetători clujeni îşi propune să realizeze şi farfurii din pulpă de mere cu adaos natural care se pot consuma şi sunt biodegradabile, dar şi dulceaţă de polen de albine de floarea soarelui, salcie sau lichior din polen de floarea soarelui şi din polen de salcie.</p>
      <related>
        <a href="https://www.descopera.ro/dnews/17359764-chiar-si-mirosul-cafelei-are-beneficii-conform-unui-nou-studiu-care-arata-ca-adulmecarea-acestui-aliment-imbunatateste-performantele-la-matematica"/>
      </related>
      <related>
        <a href="https://www.descopera.ro/istorie/16959143-povestea-mai-putin-cunoscuta-a-laptelui-de-migdale-cum-a-ajuns-acesta-aliment-de-lux-in-evul-mediu"/>
      </related>
      <related>
        <a href="https://www.descopera.ro/dnews/16948079-cum-a-ajuns-homarul-pe-masa-bogatilor-in-trecut-era-considerat-un-aliment-al-saracilor"/>
      </related>
      <related>
        <a href="https://www.descopera.ro/dnews/16843227-un-aliment-ciudat-si-exotic-are-potentialul-de-a-salva-omenirea"/>
      </related>
      <related>
        <a href="https://www.descopera.ro/mari-intrebari/16734278-exista-un-singur-aliment-minune-cu-care-putem-trai"/>
      </related>
      <related>
        <a href="https://www.descopera.ro/stiinta/16467670-consumat-de-doua-ori-pe-saptamana-acest-aliment-preferat-de-multi-romani-poate-dubla-riscul-mortalitatii-dovezile-acumulate-in-urma-a-8-ani-de-cercetare"/>
      </related>
      <related>
        <a href="https://www.descopera.ro/dnews/16389573-nutritionistul-mihaela-bilic-va-provoc-sa-renuntati-o-luna-la-acest-aliment-veti-slabi-va-promit"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/17359764-chiar-si-mirosul-cafelei-are-beneficii-conform-unui-nou-studiu-care-arata-ca-adulmecarea-acestui-aliment-imbunatateste-performantele-la-matematica"/>
        <a href="https://www.descopera.ro/istorie/16959143-povestea-mai-putin-cunoscuta-a-laptelui-de-migdale-cum-a-ajuns-acesta-aliment-de-lux-in-evul-mediu"/>
        <a href="https://www.descopera.ro/dnews/16948079-cum-a-ajuns-homarul-pe-masa-bogatilor-in-trecut-era-considerat-un-aliment-al-saracilor"/>
        <a href="https://www.descopera.ro/dnews/16843227-un-aliment-ciudat-si-exotic-are-potentialul-de-a-salva-omenirea"/>
      </related>
    </article>
  </body>
</html>