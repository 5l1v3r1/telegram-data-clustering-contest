<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_23/roma-giudizio-stalker-fiorella-mannoia-prese-calci-sua-porta-1637a934-0e17-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Roma, a giudizio la stalker di Fiorella Mannoia: prese a calci la sua porta"/>
    <meta property="og:description" content="La 31enne era ossessionata dalla cantante: ora è agli arresti domiciliari in un centro dove sta curando la sua ossessione. La donna di recente ha anche inviato una lettera di scuse alla sua vittima"/>
  </head>
  <body>
    <article>
      <h1>Roma, a giudizio la stalker di Fiorella Mannoia: prese a calci la sua porta</h1>
      <h2>La 31enne era ossessionata dalla cantante: ora è agli arresti domiciliari in un centro dove sta curando la sua ossessione. La donna di recente ha anche inviato una lettera di scuse alla sua vittima</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Giulio De Santis</a></address>
      <p>Da «Come si cambia», a «Fragile». Passando per il una personalissima e da brividi di «Sally» di Vasco Rossi. Sono alcuni dei brani cult di Fiorella Mannoia. Canzoni che hanno contribuito a scrivere la storia della musica italiana. Il timbro della voce della Mannoia è diventato però un’ossessione per F. L., 31 anni, rinviata a giudizio con l’accusa di atti persecutori per aver preteso di avere dalla cantante i biglietti dei suoi concerti.<a href="https://roma.corriere.it/notizie/cronaca/19_luglio_31/fiorella-mannoia-fermata-stalker-che-voleva-biglietti-concerti-da7f891c-b3bb-11e9-aa67-42182a287159.shtml"> La fan è stata arrestata lo scorso luglio dopo che una sera, scoperto l’indirizzo dell’abituazione dell’artista, si è piazzata davanti alla sua porta scalciandoci contro nella speranza che la Mannoia le aprisse</a>. La cantante, a quel punto, non ha potuto fare altro che chiamare le forze dell’ordine, che hanno fermato la donna. Ora l’imputata è agli arresti domiciliari, che sta scontando presso una Rems per curare la sua ossessione. La donna di recente ha anche inviato una lettera di scuse alla Mannoia per il suo comportamento aggressivo.</p>
      <h4>Il divieto di avvicinamento</h4>
      <p>In realtà l’arresto è stato l’ultimo di una serie di episodi che hanno obbligato la Mannoia a chiedere l’intervento degli agenti. Già in precedenza la fan ha ossessionato la cantante e i suoi familiari per avere un posto in prima fila ai concerti. E infatti nei suoi confronti era già stato emesso un divieto di avvicinamento. Scaduto il provvedimento, la donna ha ricominciato a perseguitare la cantante, la sorella o la nipote, chiedendo di avere un appuntamento, o di poterci trascorrere una serata insieme. Richieste sempre respinte. La famiglia Mannoia non è nuova a episodi d’invadenza nella sfera privata. In passato la nipote della cantante è stata vittima delle persecuzioni di un’inquilina nel condominio ai Parioli, dove abita la giovane. Anche se va specificato che in quell’occasione la signora, pur avendo in particolare preso di mira la nipote dell’artista, si era accanita anche contro altri condomini.</p>
    </article>
  </body>
</html>