<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622825/%D8%B1%D9%85%D8%B2%DA%AF%D8%B4%D8%A7%DB%8C%DB%8C-%D8%A7%D8%B2-%D8%A7%D8%B8%D9%87%D8%A7%D8%B1%D8%A7%D8%AA-%DA%A9%D9%85%E2%80%8C%D8%B3%D8%A7%D8%A8%D9%82%D9%87-%D9%81%D8%B1%D9%85%D8%A7%D9%86%D8%AF%D9%87-%D9%82%D8%B1%D8%A7%D8%B1%DA%AF%D8%A7%D9%87-%D9%85%D8%B1%DA%A9%D8%B2%DB%8C-%D8%AE%D8%A7%D8%AA%D9%85-%D8%A7%D9%84%D8%A7%D9%86%D8%A8%DB%8C%D8%A7%D8%A1-%D8%A2%DB%8C%D8%A7-%DA%A9%D8%B4%D9%88%D8%B1-%D8%A8%D8%A7-%D8%AA%D9%87%D8%AF%DB%8C%D8%AF-%D9%86%D8%B8%D8%A7%D9%85%DB%8C-%D9%85%D9%88%D8%A7%D8%AC%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T22:08:00+00:00"/>
    <meta property="og:title" content="رمزگشایی از اظهارات کم‌سابقه فرمانده قرارگاه مرکزی خاتم الانبیاء/ آیا کشور با تهدید نظامی مواجه است؟"/>
    <meta property="og:description" content="هرچند تحلیل شرایط منطقه و آرایش یگانهای نظامی بیگانه، هیچگونه نشانی از تهدید نظامی را تایید نمی‌کند و اساسا این فرضیه به دلایل مختلف کاملا منتفی است، اما هشدار امروز سرلشکر رشید فرمانده قرارگاه مرکزی حضرت خاتم الانبیاء(ص) به امریکا مبین وجود تهدیدی با تاثیرات یک هجوم نظامی است."/>
  </head>
  <body>
    <article>
      <h1>رمزگشایی از اظهارات کم‌سابقه فرمانده قرارگاه مرکزی خاتم الانبیاء/ آیا کشور با تهدید نظامی مواجه است؟</h1>
      <address>
        <time datetime="2019-11-22T22:08:00+00:00">22 Nov 2019, 22:08</time>
      </address>
      <p>
        <i>هرچند تحلیل شرایط منطقه و آرایش یگانهای نظامی بیگانه، هیچگونه نشانی از تهدید نظامی را تایید نمی‌کند و اساسا این فرضیه به دلایل مختلف کاملا منتفی است، اما هشدار امروز سرلشکر رشید فرمانده قرارگاه مرکزی حضرت خاتم الانبیاء(ص) به امریکا مبین وجود تهدیدی با تاثیرات یک هجوم نظامی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرمانده قرارگاه مرکزی حضرت خاتم الانبیاء(ص) امروز و در حاشیه رزمایش مدافعان آسمان ولایت با بیان اینکه دولت آمریکا باید با اجتناب از رفتار اشتباه در منطقه خلیج فارس و تنگه هرمز نسبت به «حفظ جان سربازان خود» مسئولانه عمل کند، گفت: برای جلوگیری از جنگ، گفتار و ارسال پیام تنها کفایت نمی‌کند و به اقدام و رفتار مناسب نیاز است.</p>
      <p>سردار «غلامعلی رشید» اظهار داشت: به لطف خداوند بزرگ نیروهای مسلح ما متشکل از ارتش جمهوری اسلامی ایران و سپاه پاسداران انقلاب اسلامی با استفاده از همه ابزارهای قدرتی که در اختیار دارند و با اشراف اطلاعاتی و رصد اقدامات دشمن، نه ‌تنها تهدیدات را به طور دائم مورد ارزیابی قرار می دهند، بلکه در مقابل هرگونه تهدیدی از آمادگی بسیار بالایی هم در بعد دفاعی و هم در بعد تهاجمی برخوردار هستند.</p>
      <figure>
        <img src="https://aftabnews.ir/files/fa/news/1398/9/1/362234_150.jpg"/>
      </figure>
      <p>وی با تاکید بر اینکه ما به دنبال جنگ نبوده و نیستیم، اما در برابر هرگونه تهدیدی قاطعانه از منافع ملت ایران و سرزمین ایران اسلامی دفاع می کنیم، خاطرنشان کرد: بعنوان فرمانده قرارگاه مرکزی حضرت خاتم الانبیاء(ص) از این میدان و صحنه رزمایش پدافند هوایی به دشمنان ملت ایران به ویژه آمریکایی‌ها هشدار می‌دهیم که دولت آمریکا باید با اجتناب از رفتار اشتباه در منطقه به ویژه منطقه خلیج فارس و تنگه هرمز نسبت به حفظ جان سربازان آمریکایی و به خطر افتادن جان آنها مسئولانه عمل کند.</p>
      <p>فرمانده قرارگاه مرکزی حضرت خاتم الانبیاء(ص) در پایان تاکید کرد: برای جلوگیری از جنگ گفتار و ارسال پیام تنها کفایت نمی‌کند و به اقدام مناسب و رفتار مناسب نیاز است.</p>
      <p>قرار گاه مرکزی خاتم الانبیاء(ص) مرکز «عملیات مشترک کل نیروهای مسلح ایران» بوده و ماموریت آن غیرستادی و ناظر بر فرماندهی عملیات‌های آفندی و پدافندی در ابعاد سخت و نرم است، از این رو اظهارات امروز فرمانده این قرارگاه که معمولا کمتر حضور رسانه‌ای دارد، بسیار مهم و جدی ارزیابی می‌شود.</p>
      <p>جغرافیا، لحن و محتوای اظهارات سردار رشید نشان می‌دهد که عالی‌ترین ساختار فرماندهی عملیات نیروهای مسلح ایران به این جمع‌بندی رسیده است که تهدیدی قابل توجه موجودیت کشور را هدف گرفته است.</p>
      <p>هرچند تحلیل شرایط منطقه و آرایش یگان‌های نظامی بیگانه، هیچ‌گونه نشانی از تهدید نظامی را تایید نمی‌کند و اساسا این فرضیه به دلایل مختلف کاملا منتفی است، اما هشدار امروز سرلشکر رشید فرمانده قرارگاه مرکزی حضرت خاتم الانبیاء(ص) به آمریکا مبین وجود تهدیدی با تاثیرات یک هجوم نظامی است.</p>
      <p>به نظر می‌رسد؛ تهدید مدنظر، مربوط به برنامه‌ریزی و اقدامات آمریکا برای اعمال «جنگ موج چهارمی علیه ایران» و شرکای منطقه‌ایش باشد، جنگی که اثرگذاری آن در صورت موفقیت از جنگ نظامی کمتر نیست، چه، ناکامی آمریکا و متحدین غربی و منطقه‌ای این کشور در بهره‌گیری از سلاح تحریم‌های ظالمانه و پیشبرد «راهبرد فشار حداکثری»، موجب شده تا استفاده از روش‌های «جنگ موج چهارمی» برای ایجاد خستگی اجتماعی و فرسایش تدریجی در جامعه ایران در دستور کار کاخ سفید قرار بگیرد.</p>
      <p>در همین رابطه؛ اقدامات دو ماه گذشته آمریکا در عراق، لبنان و ایران با شیوه‌ها و ابزارهای مشابه، این گمانه را تقویت می‌کند که سناریوی عملیاتی پیچیده‌ای اعم از تحرکات امنیتی، نظامی، اغتشاشات داخلی و به ویژه در حوزه جنگ روانی، با راهبرد «جنگ موج چهارمی» از سوی دشمنان محور مقاومت در منطقه در جریان بوده است.</p>
      <p>نکته آنکه؛ هر گام از این سناریو به عهده بخشی از کادرهای از پیش تعیین شده در منطقه بوده و تمام ظرفیت‌های دشمن در این چند ماه به صورت تمام قد وارد عمل شده‌اند. بررسی نقش و ابعاد فعالیت رسانه‌هایی مثل «بی بی سی فارسی، من و تو، ایران اینترنشنال و مرکز اعتدال عربستان» در هدایت این جنگ، این گمانه را کاملا تایید می‌کند.</p>
      <p>منبع: نورنیوز </p>
    </article>
  </body>
</html>