<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/animali/19_novembre_23/ritrovata-gatta-luisella-micia-sperduta-malpensa-tornera-casa-04939e04-0e03-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Ritrovata la gatta Luisella: la micia sperduta a Malpensa tornerà a casa"/>
    <meta property="og:description" content="Due mesi e mezzo fa era fuggita dopo la rottura del trasportino: si stava imbarcando per le vacanze con la proprietaria. L’ha ritrovata una gattara a 18 km di distanza, identificata dal microchip"/>
  </head>
  <body>
    <article>
      <h1>Ritrovata la gatta Luisella: la micia sperduta a Malpensa tornerà a casa</h1>
      <h2>Due mesi e mezzo fa era fuggita dopo la rottura del trasportino: si stava imbarcando per le vacanze con la proprietaria. L’ha ritrovata una gattara a 18 km di distanza, identificata dal microchip</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Anna Mannucci</a></address>
      <p>Luisella,<a href="https://www.corriere.it/animali/19_settembre_12/cercasi-luisella-disperatamente-tutti-mobilitati-la-gatta-dispersa-malpensa-16fb51d8-d54e-11e9-8969-5b23f308f7f4.shtml?fbclid=IwAR0TOgAuvrfQh5HaEJqyRw3hGn9t9dldgctp4dd2i2Vjd1pMqswYHKOxorA"> la gatta che era stata persa all’aeroporto di Malpensa lo scorso 2 settembre, </a>oggi è stata ritrovata. Dopo due mesi e 21 giorni è stata rintracciata a Oleggio, paese in provincia di Novara, a circa 18 km di distanza dal terminal, da cui è separato dal parco del Ticino. Insomma, il cammino di Luisella, non è stato breve. Sembra incredibile, miracoloso, visto che ormai si erano quasi perse le speranze di ritrovarla, dopo una mobilitazione che aveva coinvolto volontari, associazioni e autorità (e anche l<a href="https://www.corriere.it/animali/curare-animali-domestici-cani-gatti-co/notizie/torna-l-acchiappa-animali-l-idolo-gattare-non-solo-b8ae5d8c-4165-11e8-8f14-73bb1310218e.shtml">'«acchiappa-animali» Gianluca Baldon</a>, specializzato in questo tipo di ricerche), ma che si era rivelata infruttuosa.</p>
      <h4>Il ruolo della gattara...</h4>
      <p>Il miracolo lo ha fatto una gattara. Ha incontrato Luisella un paio di settimane fa e ha cominciato ad offrirle del cibo, come è nella natura di queste persone. Poi si è accorta che il collarino rosa che la micia ancora indossava dal giorno del suo smarrimento stava infettandole il collo, così, dopo alcuni tentativi, è riuscita a prenderla e a portarla da un veterinario. Che, coscienziosamente, ha cercato con l’apposito lettore se avesse un microchip. E per fortuna Luisella l’aveva, altrimenti non sarebbe più tornata a casa.</p>
      <h4>...e quello del microchip</h4>
      <p>Dal chip il veterinario è risalito a Giulia, la proprietaria, e l’ha subito avvisata. Domani Luisella tornerà dalla sua padrona, che non aveva mai smesso di sperare. Il web si era mobilitato per questa bestiola, ancora non si sa se la gattara di Oleggio ne fosse a conoscenza, ma quel che l’ha salvata è stato il microchip. Ed è importante ricordare che dal 1° gennaio prossimo in Lombardia il microchip sarà obbligatorio anche per i gatti (per i cani lo è da decenni), ma solo per quelli «nuovi», nati, adottati, comprati, dopo quella data. Anche se non obbligatorio, il microchip è utilissimo per i tutti i gatti, indispensabile per quelli che escono, che vanno in giro. Ma anche i tranquilli mici di casa possono scappare, perdersi, cadere dalla finestra, essere rubati. Il microchip può riportarli nella loro famiglia. La storia di Luisella lo dimostra.</p>
    </article>
  </body>
</html>