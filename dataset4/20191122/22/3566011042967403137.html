<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549250.html/%D8%AF%D9%81%D8%B9-%D8%AD%D9%85%D9%84%D8%A7%D8%AA-%D8%B3%D9%86%DA%AF%DB%8C%D9%86-%D8%A7%D8%A6%D8%AA%D9%84%D8%A7%D9%81-%D8%B3%D8%B9%D9%88%D8%AF%DB%8C-%D8%AF%D8%B1-%D8%A8%DB%8C%D8%B4-%D8%A7%D8%B2-6-%D8%AC%D8%A8%D9%87%D9%87-%DB%8C%D9%85%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T22:41:00+00:00"/>
    <meta property="og:title" content="دفع حملات سنگین ائتلاف سعودی در بیش از 6 جبهه یمن"/>
    <meta property="og:description" content="سخنگوی نیروهای مسلح یمن از کشته و زخمی شدن شمار زیادی از نیروهای ائتلاف سعودی به هنگام دفع حملات این ائتلاف در یمن خبر داد."/>
  </head>
  <body>
    <article>
      <h1>دفع حملات سنگین ائتلاف سعودی در بیش از 6 جبهه یمن</h1>
      <address>
        <time datetime="2019-11-22T22:41:00+00:00">22 Nov 2019, 22:41</time>
      </address>
      <p>سخنگوی نیروهای مسلح یمن از کشته و زخمی شدن شمار زیادی از نیروهای ائتلاف سعودی به هنگام دفع حملات این ائتلاف در یمن خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرتیپ «یحیی سریع»، سخنگوی نیروهای مسلح یمن از دفع حملات زمینی ائتلاف سعودی اماراتی به نیروهای ارتش و کمیته‌های یمن طی ساعات گذشته خبر داد.</p>
      <p>سریع شامگاه جمعه (یک آذر) در حساب توییتری خود نوشت که نیروهای ارتش و کمیته‌های مردمی یمن موفق به دفع بیش از شش حمله شدید ائتلاف سعودی در جبهه‌های مرزی، جوف (شمال غرب) و تعز (جنوب غرب) شده و  تلاش نیروهای این ائتلاف برای نفوذ در استان الحدیده (غرب یمن) را با شکست مواجهه کرده‌اند.</p>
      <p>سخنگوی نیروهای مسلح یمن گفت در این درگیری‌ها، خسارت‌های مالی و جانی زیادی به متجاوزان وارد شده است؛ به گونه‌ای که ده‌ها نفر از آن‌ها کشته و زخمی شده‌اند.</p>
      <p>سرتیپ سریع گفت که در بین کشته‌ها نیروهای سعودی نیز وجود دارد و عملیات متجاوزان ائتلاف سعودی به رغم پشتیبانی هوایی جنگنده‌های این ائتلاف راه به جایی نبرده است.</p>
      <p>ائتلاف عربی ضد یمن به رهبری عربستان سعودی بیش از چهار سال است که با اعلان جنگ علیه یمن، این کشور را هدف حملات هوایی و زمینی قرار داده و آن را از دریا، خشکی و آسمان محاصره کرده است.</p>
      <p>تداوم حملات کورکورانه ائتلاف سعودی به مناطق یمن در کنار محاصره این کشور فقیر عربی باعث کشته شدن بیش از ۹۱ هزار نفر شده و صدها هزار نفر را آواره کرده است.</p>
      <p>وزارت بهداشت دولت نجات ملی یمن (مستقر در صنعا) در <b><a href="https://www.farsnews.com/news/13980830000604/%DB%8C%D9%85%D9%86%7C-%D9%81%D9%88%D8%AA-%D8%B3%D8%A7%D9%84%D8%A7%D9%86%D9%87-00-%D9%87%D8%B2%D8%A7%D8%B1-%DA%A9%D9%88%D8%AF%DA%A9-%D8%A8%D8%B1-%D8%A7%D8%AB%D8%B1-%D9%85%D8%AD%D8%A7%D8%B5%D8%B1%D9%87-%D8%A7%D8%A6%D8%AA%D9%84%D8%A7%D9%81-%D8%B3%D8%B9%D9%88%D8%AF%DB%8C">گزارشی </a></b>که اخیراً منتشر کرده است، از فوت سالانه ۱۰۰ هزار کودک بر اثر حملات و محاصره ائتلاف سعودی در این کشور خبر داده است.</p>
      <p>انتهای پیام/<br/> </p>
    </article>
  </body>
</html>