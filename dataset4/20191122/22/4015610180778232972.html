<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportal.bg/news.php?news=815711"/>
    <meta property="og:site_name" content="Sportal.bg"/>
    <meta property="article:published_time" content="2019-11-22T22:38:00+00:00"/>
    <meta property="og:title" content="Монтана даде само гейм на Добруджа (статистика)"/>
    <meta property="og:description" content="Волейболният отбор на Монтана постигна втора поредна и общо 4-а победа в Суперлигата на България за мъже, след като се наложи вкъщи над Добруджа 07 ..."/>
  </head>
  <body>
    <article>
      <h1>Монтана даде само гейм на Добруджа (статистика)</h1>
      <address><time datetime="2019-11-22T22:38:00+00:00">22 Nov 2019, 22:38</time> by <a rel="author">SPORTAL.BG</a></address>
      <p>Волейболният отбор на Монтана постигна втора поредна и общо 4-а победа в Суперлигата на България за мъже, след като се наложи вкъщи над Добруджа 07 (Добрич) с <a href="http://bvf-web.dataproject.com/MatchStatistics.aspx?mID=328&amp;ID=8&amp;CID=0&amp;PID=0"><b>3:1 (25:18, 25:22, 23:25, 25:19)</b></a> в един от най-интересните мачове от 7-ия кръг, игран тази вечер пред около 500 зрители в зала "Младост".<br/><br/>По този начин двата тима се изравниха във временното класиране на първенството. Добруджа е на 3-о място с 4 победи, 3 загуби, 13 точки и геймово съотношение 15:9, докато монтанчани са 4-и също с 4 победи, 3 загуби и 13 точки, но с 15:10 гейма. В следващия 8-и кръг Монтана гостува на Арда (Кърджали), а добричлии са гости на ЦСКА. Срещите са в петък (29 ноември) съответно от 18,00 и 18,30 часа.<br/><br/>Двубоят стартира равностойно, след което Монтана набра инерция и пое инициативата. След средата на първия гейма силите се изравниха и играта продължи точка за точка. Все пак, монтанчани взеха нещата в свои ръце и без проблем затвориха гейма след 25:18. Темпото се запази и във втората част и домакините увеличиха преднината си след 25:22. В третия гейм монтанчани имаха превес до средата, след което позволиха на Добруджа да вкара интрига. Водачеството в резултата се размени няколко пъти, но в крайна сметка гостите от Добрич намалиха изоставането си на 1:2 гейма след 25:23. Добруджа стартира силно и в четвъртата част, но след което Монтана изравни. Последва нова доминация на "зелените", но не успяха да удържат темпото и момчетата на Даниел Пеев се върнаха в играта. В следващите минути срещата просто бе доиграна и Монтана се поздрави с победата след 25:19 и 3:1.<br/><br/>Най-полезни за Монтана станаха капитанът Тодор Вълчев (4 блока, 2 аса, 50% ефективност в атака и 52% позитивно посрещане) и полският диагонал Миколай Сърнечки (3 блока и 47% ефективност в атака) с 20 и 18 точки за победата. За тима на Добруджа Жулиен Георгиев бе над всички със 17 точки (53% ефективност в атака), но и неговите усилия не бяха достатъчни за успеха.<br/><br/><a href="http://bvf-web.dataproject.com/MatchStatistics.aspx?mID=328&amp;ID=8&amp;CID=0&amp;PID=0"><b>МОНТАНА - ДОБРУДЖА 07 (ДОБРИЧ) 3:1 (25:18, 25:22, 23:25, 25:19)</b></a><br/><b>МОНТАНА:</b> Денимир Димитров 3, Миколай Сърнечки 18, Тодор Вълчев 20, Радослав Попов 9, Тодор Костов 15, Стефан Чавдаров 9 - Мартин Божилов-либеро (Димитър Калчев)<br/><b>Старши треньор: ДАНИЕЛ ПЕЕВ</b><br/><b>ДОБРУДЖА 07:</b> Иван Станев 4, Жулиен Георгиев 17, Пламен Шекерджиев 11, Димитър Маринков 12, Красимир Гайдарски 4, Александър Кордев 11 - Николай Тодоров-либеро (Иван Петров 1, Йордан Пеев, Алекс Николов 1, Иван Крачев)<br/><b>Старши треньор: ПЛАМЕН ХРИСТОВ.</b></p>
    </article>
  </body>
</html>