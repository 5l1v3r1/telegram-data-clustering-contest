<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/tre-gripna-efter-ibizagate-i-osterrike/"/>
    <meta property="og:site_name" content="DN.SE"/>
    <meta property="article:published_time" content="2019-11-22T22:06:33+00:00"/>
    <meta property="og:title" content="Tre gripna efter ”Ibizagate” i Österrike"/>
    <meta property="og:description" content="Sex månader efter att korruptionsskandalen ”Ibizagate” briserade i Österrike har tre personer gripits misstänkta för utpressning, meddelar en åklagare."/>
  </head>
  <body>
    <article>
      <h1>Tre gripna efter ”Ibizagate” i Österrike</h1>
      <address><time datetime="2019-11-22T22:06:33+00:00">22 Nov 2019, 22:06</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Sex månader efter att korruptionsskandalen ”Ibizagate” briserade i Österrike har tre personer gripits misstänkta för utpressning, meddelar en åklagare.</b>
      </p>
      <p>Vilka de tre gripna är avslöjas inte, men enligt österrikiska medier rör det sig om två män och en kvinna som anklagas för utpressning där summan som nämns är motsvarande fyra miljoner kronor.</p>
      <p>”Ibizagate” syftar på skandalen som briserade i maj i år då tyska tidningar publicerade videoklipp från 2017 som visade hur det högerpopulistiska FPÖ:s dåvarande partiledare och Österrikes då blivande vicekansler Heinz-Christian Strache festade på Ibiza, tillsammans med en ung kvinna som han trodde var släkt med en rysk oligark. Strache erbjöd offentliga kontrakt i utbyte mot hjälp i valrörelsen.</p>
      <p><b>Efter avslöjandet</b> avgick Strache och övriga FPÖ-ministrar ur regeringen och ett nyval utlystes.</p>
      <p>Nyvalet hölls i slutet av september och vanns av konservativa ÖVP och dess ledare Sebastian Kurz, som var förbundskansler när ”Ibizagate” bröt ut. Men ÖVP fick inte tillräcklig majoritet för att bilda regering och förhandlingar med andra partier pågår fortfarande.</p>
      <p>
        <a href="https://www.dn.se/nyheter/varlden/sa-vande-osterrikes-politiska-underbarn-skandalen-till-segertag/">Läs mer: Så vände Österrikes politiska underbarn skandalen till segertåg</a>
      </p>
    </article>
  </body>
</html>