<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_23/ragazza-violentata-stupro-old-fashion-arrestato-21enne-discoteca-violenza-sessuale-41b8157c-0dc1-11ea-8033-a2d631aa9706.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-22T22:00:00+00:00"/>
    <meta property="og:title" content="Ragazza violentata fuori dall’Old Fashion, arrestato un 21enne"/>
    <meta property="og:description" content="Il ragazzo, un italiano originario del Gabon, è accusato di aver aggredito il 12 ottobre scorso una ventenne sudamericana che aveva conosciuto nella discoteca."/>
  </head>
  <body>
    <article>
      <h1>Ragazza violentata fuori dall’Old Fashion, arrestato un 21enne</h1>
      <h2>Il ragazzo è accusato di aver aggredito il 12 ottobre scorso una studentessa ventunenne sudamericana che aveva appena conosciuto sulla pista da ballo della discoteca</h2>
      <address><time datetime="2019-11-22T22:00:00+00:00">22 Nov 2019, 22:00</time> by <a rel="author">Andrea Galli</a></address>
      <p>L’hanno «tradito» una camicia con un numero sulle spalle e un berrettino da baseball, abbigliamento indossato la notte dello stupro (alle 3.40 tra l’11 e il 12 ottobre) e poi replicato in alcune foto sui profili social. Con un’inchiesta rapida, in una perfetta sintesi tra analisi delle testimonianze e filmati delle telecamere, la squadra Mobile diretta da Marco Calì ha arrestato lo stupratore dell’Old Fashion: una 21enne che, all’esterno del locale, aveva aggredito una coetanea studentessa universitaria dopo averla notata e agganciata vicino alla pista da ballo. La cattura è stata eseguita venerdì mattina a Lucca (in collaborazione con la locale questura), dove il ragazzo, cittadinanza italiana e originario del Gabon, vive senza lavorare, campando di truffe e reati contro il patrimonio. La sera della violenza era venuto a Milano proprio per passare una notte nei locali. Anziché il carcere, il gip ha deciso gli arresti domiciliari. La vittima è una <a href="https://milano.corriere.it/notizie/cronaca/19_ottobre_16/violentata-fuori-dall-old-fashion-l-incubo-20enne-la-notte-ballare-a57bf796-efd9-11e9-81a1-69c10afe61cf.shtml">studentessa sudamericana ventunenne, arrivata a Milano soltanto da qualche settimana.</a> La ragazza è iscritta a un noto istituto di moda ed è ospite di una zia che abita nell’hinterland.</p>
      <figure>
        <img src="https://images2-milano.corriereobjects.it/methode_image/2019/11/23/Milano/Foto%20Milano%20-%20Trattate/egli%201-U43500633628465Mg-U31501280396223MrB-140x180@Corriere-Web-Milano.jpg?v=201911231430"/>
        <figcaption>Vincenzo Mbeniaba</figcaption>
      </figure>
      <p><b>La vittima aveva raccontato </b>che per qualche ora si era divertita, aveva bevuto - bevuto parecchio - e poi aveva incontrato altri giovani, fin quando Vincenzo Mbeniaba, questa l’identità dello stupratore, le aveva chiesto di uscire insieme. Lei, poco pratica della zona, e probabilmente scarsamente lucida a causa dell’alcol, s’era ritrovata fuori dalla discoteca di viale Alemagna, fra strade e vialetti, aiuole e macchine parcheggiate sui lati del parco Sempione, in uno dei tanti luoghi di tutti e di nessuno dove i pericoli sono in agguato. Mbeniaba l’aveva trascinata in una zona appartata e poco illuminata e l’aveva costretta a subire un rapporto completo.</p>
      <p><b>La ragazza, sotto choc, si era prima diretta a casa di un’amica a Milano,</b> poi si era incamminata da sola verso la stazione Garibaldi, con l’intenzione di prendere un treno e tornare dalla zia. I militari di una pattuglia dell’esercito l’avevano vista in lacrime e barcollante sulla banchina, avevano per fortuna avuto buon occhio, erano intervenuti, avevano ascoltato e l’avevano accompagnata al presidio nello scalo della polizia ferroviaria, dove aveva sporto denuncia, e successivamente alla clinica «Mangiagalli», per le cure mediche e per l’assistenza psicologica. La studentessa aveva descritto il suo aggressore come un ragazzo di colore alto circa 1.85, e le amiche che erano con lei avevano confermato. Lo stesso ragazzo era stato ripreso dalle telecamere interne ed esterne del locale, le cui immagini hanno confermato il racconto.</p>
      <p><b>Due particolari potrebbero far pensare a un balordo incauto:</b> primo, il fatto che dopo lo stupro l’abbia riaccompagnata dai suoi amici, nel frattempo usciti dalla discoteca, raccontando di averla appena salvata dopo averla vista in difficoltà con un gruppo di nordafricani; secondo, che per togliere ogni tipo di sospetto, aveva anche fornito a quegli stessi amici il proprio numero di telefono (di un cellulare comunque non intestato a lui). Era convinto che la ragazza non avrebbe mai raccontato nulla; oppure, se lo avesse fatto, «giocando» sul suo stato di semi-incoscienza causato dall’alcol, l’aggressore avrebbe parlato di un rapporto consenziente sicuro che avrebbero creduto a lui, non a lei. Ha addirittura chiamato uno dei ragazzi il giorno dopo per capire cosa la vittima avesse raccontato una volta smaltita la sbronza.</p>
    </article>
  </body>
</html>