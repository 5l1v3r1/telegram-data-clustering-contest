<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.matichon.co.th/region/news_1765068"/>
    <meta property="og:site_name" content="มติชนออนไลน์"/>
    <meta property="article:published_time" content="2019-11-22T22:42:14+00:00"/>
    <meta property="og:title" content="พ่อเสี่ยบ้านจัดสรรเมืองนครปฐม ทิ้งจดหมายอำลา โดดน้ำฆ่าตัวหนีโรคร้ายรุมเร้า"/>
    <meta property="og:description" content="เมื่อเวลา 19.25 น. วันที่ 22 พฤศจิกายน ร.ต.อ.สถาพร ดวงสี ร้อยเวรสอบสวน สภ.เมืองนครปฐม รับแจ้งมีผู้เสียชีวิตลอยน้ำอยู่ในคลองชลประทาน ตรงข้ามโรงนุ่นหมู่ที่ 5 ตำบลนครปฐม อ.เมือง จ.นครปฐม จึงรายงานผู้บังคับบัญชาทราบ แล้วพร้อมด้วยแพทย์เวรนิติเวช โรงพยาบาลนครปฐม เจ้าหน้าที่มูลนิธิสุขศาลานุเคราะห์นครปฐม ไปตรวจสอบที่เกิดเหตุ มีชาวบ้านมุงดูอยู่สองฝั่งคลอง พบผู้เสียชีวิตลอยคว่ำหน้าอยู่ในน้ำจึงให้เจ้าหน้าที่มูลนิธิฯ นำร่างขึ้นมาจากนั้น"/>
  </head>
  <body>
    <article>
      <h1>พ่อเสี่ยบ้านจัดสรรเมืองนครปฐม ทิ้งจดหมายอำลา โดดน้ำฆ่าตัวหนีโรคร้ายรุมเร้า</h1>
      <address><time datetime="2019-11-22T22:42:14+00:00">22 Nov 2019, 22:42</time> by <a rel="author">matichon</a></address>
      <p>เมื่อเวลา 19.25 น. วันที่ 22 พฤศจิกายน ร.ต.อ.สถาพร ดวงสี ร้อยเวรสอบสวน สภ.เมืองนครปฐม รับแจ้งมีผู้เสียชีวิตลอยน้ำอยู่ในคลองชลประทาน ตรงข้ามโรงนุ่นหมู่ที่ 5 ตำบลนครปฐม อ.เมือง จ.นครปฐม จึงรายงานผู้บังคับบัญชาทราบ แล้วพร้อมด้วยแพทย์เวรนิติเวช โรงพยาบาลนครปฐม เจ้าหน้าที่มูลนิธิสุขศาลานุเคราะห์นครปฐม ไปตรวจสอบที่เกิดเหตุ มีชาวบ้านมุงดูอยู่สองฝั่งคลอง พบผู้เสียชีวิตลอยคว่ำหน้าอยู่ในน้ำจึงให้เจ้าหน้าที่มูลนิธิฯ นำร่างขึ้นมาจากนั้น</p>
      <p>เมื่อเจ้าหน้าที่มูลนิธิฯพลิกร่างขึ้นและกำลังจะนำร่างขึ้นจากน้ำ ชาวบ้านที่ยืนดูอยู่ริมคลองได้ตระโกนออกมาเสียงหลงว่า ”ก๋ง” จึงได้รีบข้ามคลองมาดูบอกว่าชื่อนายมงคล อึ้งโสภา อายุ 83 ปี และตรวจสอบในกระเป๋ากางเกง มีถุงพลาสติกรัดยางหนังสติก จึงแกะออกมาเป็นซองจดหมายสีชมพู จ่าหน้าซองว่า “ ถึงท่านร้อยเวรเมืองนครปฐม” ข้างในมีเอกสารจดหมายเขียนด้วยลายมือตนเองว่า “ ท่านร้อยเวรที่เคารพ เนื่องด้วยเป็นมะเร็งโรคไต หัวใจ ระยะสุดท้ายทรมานทุกระยะจึงขอจบชีวิต ขอบคุณ มงคล อึ้งโสภา หรือหมง แซ่อึ้ง” เบื้องต้นเสียชีวิตมาแล้วไม่เกิน 2 ชม.</p>
      <p>ญาติรายหนึ่ง กล่าวว่า ก๋ง ออกจากบ้านเมื่อช่วง 17.00 น. บอกว่าจะไปข้างนอกหน่อยแต่ไม่ได้ระบุว่าจะไปไหน กระทั่งมาพบว่าเสียชีวิตลอยน้ำอยู่ในคลองชลประทานห่างจากหมู่บ้านจัดสรรของลูกชาย 500 เมตร</p>
      <figure>
        <img src="https://www.matichon.co.th/wp-content/uploads/2019/11/770E78A6-35B9-4AD1-B1F4-A67F3F507169.jpeg"/>
      </figure>
    </article>
  </body>
</html>