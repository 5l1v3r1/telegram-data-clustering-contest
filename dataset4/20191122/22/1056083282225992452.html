<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082919228/%D8%A8%D8%A7%D9%86%D9%88%D8%A7%D9%86-%DA%86%D9%86%D8%AF-%D8%A8%D8%A7%D8%B2%DB%8C-%D9%85%DB%8C-%D8%AA%D9%88%D8%A7%D9%86%D9%86%D8%AF-%D8%A8%D9%87-%D8%A2%D8%B2%D8%A7%D8%AF%DB%8C-%D8%A8%D8%B1%D9%88%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T22:34:00+00:00"/>
    <meta property="og:title" content="&quot;بانوان&quot; چند بازی می‌توانند به &quot;آزادی&quot; بروند؟"/>
    <meta property="og:description" content="در صورت صعود تیم‌ملی فوتبال ایران به مرحله نهایی انتخابی جام جهانی ۲۰۲۲ قطر، بانوان می‌توانند حداقل در ۸ بازی رسمی  به ورزشگاه آزادی بروند."/>
  </head>
  <body>
    <article>
      <h6 class="kicker">تا صعود تیم‌ملی به به جام‌جهانی ۲۰۲۲</h6>
      <h1>"بانوان" چند بازی می‌توانند به "آزادی" بروند؟</h1>
      <address><time datetime="2019-11-22T22:34:00+00:00">22 Nov 2019, 22:34</time> by <a rel="author">یوسف اکبری</a></address>
      <p>در صورت صعود تیم‌ملی فوتبال ایران به مرحله نهایی انتخابی جام جهانی ۲۰۲۲ قطر، بانوان می‌توانند حداقل در ۸ بازی رسمی  به ورزشگاه آزادی بروند.</p>
      <p>به گزارش ایسنا، تیم ملی فوتبال ایران سال آینده در چارچوب رقابت‌های انتخابی جام جهانی ۲۰۲۲ قطر <b>۳ دیدار</b> را مقابل تیم‌های ملی فوتبال هنگ‌کنگ، ‌بحرین و عراق در ورزشگاه آزادی برگزار خواهد کرد و یک دیدار خارج از خانه را نیز مقابل تیم‌ ملی فوتبال کامبوج برگزار می‌کند.</p>
      <p>در صورت صعود از مرحله مقدماتی، تیم ملی فوتبال ایران در یک گروه شش تیمی قرار می‌گیرد و تا خردادماه سال ۱۴۰۰ که دیدارهای مرحله نهایی انتخابی جام جهانی به اتمام می‌رسد باید<b> ۵ دیدار خانگی</b> دیگر را نیز در ورزشگاه آزادی به مصاف حریفان برود، آن‌هم در صورتی که تیمی همانند عربستان در گروه ایران قرار نداشته باشد، چراکه دیدار تیم‌های ایرانی و عربستانی بر اساس تصمیم کنفدراسیون فوتبال آسیا باید به میزبانی کشور ثالث برگزار شود.</p>
      <p>تیم ملی فوتبال کشورمان ۷ فروردین ماه‌ سال آینده در ورزشگاه آزادی میزبان هنگ‌کنگ خواهد بود. پس از آن ۱۲ همان ماه به کامبوج سفر می‌کند تا مقابل حرف خود صف‌آرایی کند.</p>
      <p>دومین بازی رسمی تیم‌ملی فوتبال ایران در ورزشگاه آزادی پنج‌شنبه ۱۵ خردادماه سال آینده مقابل بحرین خواهد بود و در آخرین دیدار خود از این مرحله نیز سه‌شنبه ۲۰ خردادماه در تهران پذیرای عراقی‌ها است.</p>
      <p>بنابراین تیم ملی فوتبال ایران تا پایان خردادماه سال آینده به طور قطع ۳ بازی رسمی‌ را در ورزشگاه آزادی برگزار می‌کند که با توجه به فراهم شدن امکان حضور بانوان در دیدارهای تیم ملی‌ در ورزشگاه آزادی از پنج‌شنبه ۱۸ مهرماه سال جاری، آن‌ها می‌توانند حداقل تا پایان خردادماه سال ۱۳۹۹ در سه دیدار خانگی دیگر در ورزشگاه آزادی حضور پیدا و از نزدیک ملی‌پوشان را حمایت کنند.</p>
      <p>در صورت صعود تیم‌ملی فوتبال ایران به مرحله نهایی انتخابی جام جهانی ۲۰۲۲ قطر و با احتساب عدم هم‌گروهی با سعودی‌ها نیز، ملی‌پوشان کشورمان تا خردادماه سال ۱۴۰۰ در ۵ بازی خانگی دیگر میزبان حریفان خود در ورزشگاه آزادی خواهند بود که حضور بانوان در این دیدارها نیز بلامانع است.</p>
      <p>گفتنی است افزایش دفعات حضور بانوان در رقابت‌های ملی در ورزشگاه آزادی مشروط به تدارک دیدارهای دوستانه برای تیم‌ملی و تصمیم‌گیری بلیت‌فروشی برای بانوان است.</p>
      <p>انتهای پیام  </p>
    </article>
  </body>
</html>