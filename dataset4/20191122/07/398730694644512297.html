<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/familj/sigurd-glans-fick-aftonbladet-att-lyfta/"/>
    <meta property="og:site_name" content="DN.SE"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Sigurd Glans fick Aftonbladet att lyfta"/>
    <meta property="og:description" content="Den legendariska journalisten Sigurd Glans fyller 90 år och fortsätter att skriva."/>
  </head>
  <body>
    <article>
      <h1>Sigurd Glans fick Aftonbladet att lyfta</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author" href="https://www.dn.se/av/hans-kronbrink/" target="_blank">Hans Kronbrink</a></address>
      <p>
        <b>Sigurd Glans är ett legendariskt namn i svensk presshistoria. Han chefade över Aftonbladets redaktion under en epok då upplagan ökade med över 300.000 exemplar. Nu skriver han böcker, den sjunde är på väg.</b>
      </p>
      <p>– Kan du fatta att över 600 svenska stridsflygare inom flygvapnet störtade och omkom under det kalla krigets dagar på 50-talet och 60-talet? Och det är nästan helt okänt. Även för de flesta journalister.</p>
      <p>– Vid ett tillfälle räddade sig piloten i fallskärm men planet störtade på en gård där tre personer omkom. Den gången blev det en liten artikel i tidningarna, men det gjordes aldrig någon riktig sammanställning av alla dessa olyckor. Att försvarsledningen lät det pågå i så många år är märkligt.</p>
      <p><b>Jag sitter vid köksbordet</b> hemma hos Sigurd Glans och hustrun Kerstin, gifta i 63 år, och får veta om detta tragiska kapitel i svenskt flygvapens historia av Sigurd. Han var redaktionschef på tidningen Aftonbladet i flera decennier, en legendarisk tidningsman som tillbringade större delen av sin aktiva journalistkarriär på Vattugatan 10–12 i de klassiska, nu utraderade Klarakvarteren i Stockholm.</p>
      <p>Hans karriär började i Jönköping på Smålandsbygdens Tidning som startades av hans far. Men det hade faktiskt kunnat bli något helt annat av den unge smålänningen, nämligen just stridsflygare.</p>
      <p>– Jag ville det, men en undersökning visade att min syn på vänster öga var för dålig så det blev inte aktuellt, säger han.</p>
      <p>Men han gjorde ändå sin värnplikt inom flygvapnet och den bakgrunden plus journalistisk nyfikenhet fick honom att gräva fram fakta kring de tragiska flygolyckorna. Och hans nästa bok ”Ord &amp; mod” inleds med ett kapitel om de över 600 omkomna flygarna.</p>
      <p>– Boken är färdig, den kommer snart. Den handlar om mod i olika former som jag stött på under mitt liv.</p>
      <p><b>Sigurd Glans vigde</b> sitt liv åt journalistiken och hade som 21-åring inte bara ett jobb utan två! Han fick hoppa in för Aftonbladets riksredaktör i Jönköping när denne flyttade till Stockholm och Sigurd blev hastigt och lustigt dubbelarbetande reporter. 1959 kallade Aftonbladets chefredaktör Allan Fagerström upp Sigurd Glans till redaktionen på Vattugatan, där han blev kvar till 1989.</p>
      <p>– Jag slutade faktiskt samma dag som Aftonbladet flyttade till de nya lokalerna i Globen, jag följde aldrig med dit.</p>
      <blockquote>Läsarna kände att vi stod på deras sida och vi tog upp ämnen som låg nära deras verklighet.</blockquote>
      <p>Reportern Glans var snart redaktionschef, en position han hade i över 20 år under en period då Aftonbladet, ständigt i upplagekamp med konkurrenten Expressen, ökade från strax under 200.000 i upplaga till att 1969 nå den magiska gränsen på över en halv miljon sålda exemplar.</p>
      <p>– Det var en enorm utveckling på tio år, säger Sigurd.</p>
      <p><b>Jag försöker få </b>honom att tillskriva sig själv en stor del i den framgången, men han skakar avvärjande på huvudet.</p>
      <p>– Det får andra avgöra. Men visst, jag var chef på redaktionen, det kan jag ju inte förneka, säger han lite klurigt.</p>
      <p>Han pekar i stället på en annan förklaring: en kader av skickliga reportrar.</p>
      <p>– Vi anställde många jätteduktiga journalister till redaktionen och hade ett otal bra riksredaktörer ute i landet. Riksredaktörerna var en mycket viktig anledning till att vi blev så framgångsrika. Läsarna kände att vi stod på deras sida och vi tog upp ämnen som låg nära deras verklighet. I dag är det sorgligt att se hur få redaktörer rikspressen i Sverige har ute i landet, säger Sigurd Glans.</p>
      <p>– Och så hade vi Sveriges bästa kolumnist, den fantastiske Dieter Strand som skrev om politik och allt annat och stod för en helt ny journalistisk genre. Jag såg till att hans kolumner alltid låg på sista sidan.</p>
      <p>Aftonbladet var i många år en plantskola för duktiga journalister. Sigurd skjuter över ett A4-papper till mig med rader av reporternamn från hans tid som redaktionschef som blev chefredaktörer eller redaktionschefer på andra tidningar och ytterligare andra som blev kända ansikten på tv.</p>
      <p>
        <b>Blev aldrig du uppvaktad av andra tidningar eller tv?</b>
      </p>
      <p>– Jo, men jag stod emot.</p>
      <p>Efter tiden på AB blev det dock en lång period på radions ”Efter tre” med Ulf Elfving och även olika redaktionsuppdrag för Sveriges Television. Dessutom har det blivit sex böcker, bland annat självbiografin ”Om sanningen ska fram”.</p>
      <details>
        <summary>Sigurd Glans</summary>
        <p><b>Gratuleras till: </b>Blir 90 år den 25 november 2019.</p>
        <p><b>Gör:</b> Journalist och författare.</p>
        <p><b>Bor: </b>På 21:a våningen i ett hus vid Hornsbergs strand i Stockholm.</p>
        <p><b>Familj:</b> Hustrun Kerstin, döttrarna Nina, Johanna, Cecilia, fem barnbarn och tre barnbarnsbarn.</p>
        <p><b>Förebild inom yrket: </b>Allan Fagerström.</p>
        <p><b>Lyssnar gärna på: </b>Pavarotti, Frank Sinatra. ”Och Lena Horne, som jag en gång visade Stockholm från min vita Jaguar.”</p>
        <p><b>Som författare: </b>Skrivit bland annat om boxningsvärldsmästaren Ingemar Johansson och om svenskar under 1900-talet som gått till historien.</p>
        <p><b>Läser just nu:</b> Jan Guillous ”Den andra dödssynden”.</p>
        <p>Hobby: Att snickra.</p>
        <p><b>Så blir födelsedagen: </b>”Jag vet inte, men jag har förstått att något ska hända.”</p>
      </details>
    </article>
  </body>
</html>