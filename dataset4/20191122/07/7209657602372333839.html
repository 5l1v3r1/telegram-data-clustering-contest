<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/furti-moto-1.4899775"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-22T07:13:17+00:00"/>
    <meta property="og:title" content="Rimini, furti di moto di grossa cilindrata. Otto arresti"/>
    <meta property="og:description" content="I colpi durante il World Ducati Week hanno permesso di identificare i componenti della banda: le motociclette venivano smontate in un garage, i pezzi venivano venduti a Milano"/>
  </head>
  <body>
    <article>
      <h1>Rimini, furti di moto di grossa cilindrata. Otto arresti</h1>
      <h2>I colpi durante il World Ducati Week hanno permesso di identificare i componenti della banda: le motociclette venivano smontate in un garage, i pezzi venivano venduti a Milano</h2>
      <address><time datetime="2019-11-22T07:13:17+00:00">22 Nov 2019, 07:13</time> by <a rel="author">il Resto del Carlino</a></address>
      <p>Rimini, 22 novembre 2019 - <b>Otto arresti</b>, di cui uno in carcere e sette ai domiciliari, e sei persone colpite da <b>obbligo di dimora</b>, è il bilancio dell'<b>operazione 'Centauro'</b>, portata a termine questa mattina dai<b> carabinieri di Riccione </b>nelle province di <b>Rimini, Milano e Como.</b></p>
      <p>I provvedimenti cautelari sono scattati nei confronti di 14 persone, ritenute appartenenti a un'associazione per delinquere finalizzata alla commissione di <b>furti di motociclette di grossa cilindrata</b> (in particolare di un noto marchio italiano), nonché alla ricettazione e al <b>riciclaggio di pezzi di ricambio</b> destinati al mercato parallelo.</p>
      <p>Le indagini, iniziate nel luglio del 2018, a seguito del <b>furto di numerose moto </b>a <b>Rimini, Riccione</b> e <b>Misano Adriatico</b>, durante il <b><a href="https://www.ilrestodelcarlino.it/rimini/cosa%20fare/world-ducati-week-2020-1.4828056">World Ducati Week</a>,</b> hanno permesso di identificare i componenti della banda che, dopo aver rubato le costose motociclette, provvedeva a trasportarle smontate a Milano.</p>
      <p>Gli arresti sono scattati alle prime ore del mattino, quando i Carabinieri di Riccione, al termine della complessa attività investigativa, coadiuvati dai militari dei comandi provinciali di Milano e Como, nonché del Terzo reggimento Lombardia, hanno dato esecuzione agli otto provvedimenti di custodia cautelare. Contestualmente, sono stati notificati i sei provvedimenti cautelari alternativi alla detenzione.</p>
      <p>L'operazione 'Centauro' era partita nel luglio del 2018 quando i carabinieri arrestarono in flagranza quattro persone recuperando e restituendo ai proprietari <b>due moto rubate</b>. Dopo qualche tempo, nel corso dell'indagine, i militari recuperarono altre cinque motociclette a Rimini dove scoprirono anche l'esistenza della base logistica della banda: un garage all'interno del quale venivano accantonati e smontati i mezzi rubati e da dove poi partivano per essere venduti a Milano.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>