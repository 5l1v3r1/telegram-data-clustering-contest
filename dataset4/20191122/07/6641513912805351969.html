<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/fedakarlik-donemine-girdik-turkiye-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-22T07:20:00+00:00"/>
    <meta property="og:title" content="Fedakarlık dönemine girdik"/>
    <meta property="og:description" content="Fedakarlık dönemine girdik | aydinlik.com.tr"/>
  </head>
  <body>
    <article>
      <h1>Fedakarlık dönemine girdik</h1>
      <address>
        <time datetime="2019-11-22T07:20:00+00:00">22 Nov 2019, 07:20</time>
      </address>
      <p>
        <b>Üretim Devrimi Kurultaylarının ilkinde, üreticinin baş tacı edileceği bildirildi. Ekonomik sorunların tasarrufla çözülebileceği belirtilerek, ithalatın durdurulması ve fabrikaların üretime devam etmesi gerektiği vurgulandı.</b>
      </p>
      <p>SILA KEMAHLI / NEVŞEHİR</p>
      <p>Vatan Partisi’nin düzenlediği Üretim Devrimi Kurultaylarının ilki Nevşehir’de yapıldı. Çeşitli sektörlerden temsilcilerin ve üreticilerin söz sahibi olduğu kurultayda 1980’den bu yana uygulanan neoliberal politikaların tıkanma noktasına geldiği vurgulandı. Üreticinin desteklenmesi gerektiği belirtilen kurultayda, üretim devrimi programının uygulanmasının zorunlu olduğunu kaydedildi.</p>
      <p>Vatan Partisi Genel Başkanı Doğu Perinçek, Türkiye’nin önündeki sorunlara şu çözümleri gösterdi: Gıda güvenliğini sağlayacağız. Güvenliğin güvenliğini sağlayacağız. Sağlık hizmetlerini devletçe sürdüreceğiz. Eğitimden fedakarlık etmeyeceğiz. Üreticiyi destekleyeceğiz. Komşularla iyi ilişkiler kuracağız. Ekmek teknesini koruyacağız.</p>
      <p>
        <b>MİLLİ HÜKÜMETE KATKI</b>
      </p>
      <p>Kurultay saygı duruşu ve İstiklal Marşı’nın okunmasının ardından başladı. Vatan Partisi Nevşehir İl Başkanı Melih Atalay, kurultayın açılış konuşmasında şunları kaydetti: “Üretim yapmak insanların en önemli faaliyetidir. Üretmek bir insanın onuru, özgürlüğüdür. 1980’lerden bu yana globalleşme adı altında borçlanma ekonomisinin yarattığı krizle boğuşuyoruz. Ekonomik sorunlar güvenliği tehdit eden aşamada. Kurultaylarda üreten tüm kesimlerle bir araya gelerek, üretim planları ve üretim için öncü kadroları oluşturacağız. Bu kurultaylar Milli Hükümete de katkı sağlayacak.”</p>
      <p>
        <b>‘BİRİKİMİMİZ VAR!’</b>
      </p>
      <p>Gelecekten umutlu olduğunu dile getiren Perinçek, zorluklarla mücadelenin, sorunları görerek olabileceğine değindi. “Türkiye’nin önündeki zolukları herkes biliyor” diyen Perinçek, “İşçi, akşam eve dönerken kazancına bakınca üzülüyor. Türkiye bütün bunları aşacak birikimde insana sahip. Önümüze bu zorlukları koyarsak üstesinden gelebiliriz. Üreticiler böyle gitmez diyor” ifadelerini kullandı.</p>
      <p>
        <b>SİSTEM ÜRETİCİYİ KAMBUR ETTİ</b>
      </p>
      <p>Perinçek, 1980’li yıllarda başlayan neoliberal ekonomik sistem dayatmasının artık çıkmaza girdiğini belirterek, şöyle konuştu:</p>
      <p>“Bu ekonomi bize dışardan dayatıldı. ‘Dünya ekonomisiyle bütünleşeceksin’ dediler. Köylü ve küçük esnaf, bu memleketin sırtında kambur denildi. ‘Dışardan ucuz almak varken, biz neden bunları üretelim’ dediler. Bu sistem üreticiyi kambur etti.”</p>
      <p>
        <b>‘REFAHINI DA SÜRECEĞİZ’</b>
      </p>
      <p>İsraf ekonomisinin durdurulması ve tasarrufun ön plana çıkarılması gerektiğine vurgu yapan Perinçek, Atatürk’ün “Köylü bu memleketin efendisidir’ sözlerini hatırlattı. Perinçek şöykle sürdürdü: “Türkiye zamanında, üreticisini desteklediği için dünya şampiyonu oldu. 80’den sonra Türkiye kendi üreticisini suçladı, borçlandı. Dışardan borç alınca ilk başta her şey güzel olur. Alacaklı kapıya dayanınca, sorunlarla yüz yüze geliyoruz. Türk milleti zor döneme giriyor. Bu zor dönemden zorlukları paylaşarak çıkarız. Fedakarlık yapılacak, ileride de refahını süreceğiz.”</p>
      <p>
        <b>KAPANAN FABRİKALARA ÜÇ AYAKLI ÇÖZÜM</b>
      </p>
      <p>Üretimin baş tacının fabrikalar olduğuna değinen Perinçek, kapanan fabrikalar için çözüm önerilerini sıraladı: “Ekmek teknesini koruyacağız. Fabrikalarımızı uzlaşmayla koruruz. İflas eden fabrikalara da çözümümüz var. Devlet gelsin ortak olsun. İflas eden fabrikanın bir kısmı çalışan memura, işçiye; bir kısmı fabrika sahibine bir kısmı da devlette olsun. Bu üç ayaklı sistemle üretim sürsün. İşçi ve memur da sorumluluğun altına girsin...”</p>
      <p>
        <b>FABRİKALAR KAPANDI</b>
      </p>
      <p>Nevşehir Ticaret Borsa Ahmet Seçen, bölgenin sulu tarıma imkan vermediğini söyledi. İleride susuz kalabileceklerine işaret eden Seçen, koopertafileşme vurgusu yaptı. 2000 yılı öncesi bölgede 15 şarap fabrikası olduğunu, şu an beş fabrikanın düzgün şekilde işletilebildiğini dile getirdi. Seçen, 26 buğday fabrikasından dördünün çalıştığını belirtti.</p>
      <p>
        <b>SABİT FİYAT ÖNERİSİ</b>
      </p>
      <p>Turizm İşletmecisi İbrahim Tokmak ise otellerde fiyat eşitsizliğinin sonlandırılması çağrısında bulundu. Tokmak, “Hepimiz artırılan fiyatlar karşısında sıkıntı çekiyoruz. Bir karar alınıp fiyat eşitliği sağlanmalı. İnsanlar da kazandıklarıyla yatırım yapsın. Haksız rekabete yol açılmasın.”</p>
      <p>
        <b>‘ÜRETMEK İSTİYORUZ’</b>
      </p>
      <p>Patates üreticisi Erol Güven, iktidarın yanlış tarım politikasıyla ezildiklerini belirterek şöyle konuştu: “Pahalı ürün üretiyoruz tüketici de pahalı yiyor. Tarım İl ilçe müdürlükleri bakanlıklar elini taşın altına koymuyor. Bir şey üretmiyoruz. Tanzim çadırlarından satılacak diye mısırdan 200 bin ton patates getirildi ve atıl şekilde bırakıldı. Şu an borçsuz çiftçi yok. Bizler üretmek istiyoruz, ülkemiz kalkınsın istiyoruz.”</p>
      <p>Seramik Sanatçısı Aydın Afacan, hammadde sıkıntısı yaşadıklarına değinerek, “Elektriğimize yüzde 63 zam geldi. Elektrikli fırınlar kullanıyoruz. Avanos’taki 400 atölyeden 28’i açık. Üretmekten hiçbir şekilde yılmayacağız. Ama can suyu lazım. Borcu olmayan çömlekçi yok” diye konuştu.</p>
      <p>
        <b>PERİNÇEK KAYSERİ'DE ÜRETİCİLERLE BULUŞTU</b>
      </p>
      <p>Vatan Partisi Genel Başkanı Doğu Perinçek, Nevşehir’deki kurultay öncesinde sabah Kayseri’de üreticiler ve üretim çevreleriyle buluştu. Kahvaltılı toplantıya katılan isimler şöyle: Mustafa Ülgen (Ülgen tıbbı malzeme), Mustafa Arslan (Kadem tıbbi malzeme), Volkan Alçı (Bamaş mobilya), Orhan Erdem (Ertem süt mamülleri), Hayrullah Çetin (His tıbbi ürünleri), İbrahim Kani (Meteoroloji mühendisi), Feride Sakarya (Elektirik Elekronik Mühendisi), Prof.Dr. Eyüp S. Karakaş (Vatan Partisi Kayseri İl Başkanı), Fatma Tülin Karakaş (Vatan Partisi Kayseri Öncü Kadın Başkanı), Aylin Işık (Vatan Partisi Kayseri İl Sekreteri), Necdet Tosun (Vatan Partisi Kayseri İl Saymanı), Şevket Reçber (TGB Kayseri İl Başkanı), Hasan Beker (Vatan Partisi Kayseri Kocasinan İlçe Başkanı), Ali Dadı (Vatan Partisi Kayseri İş Yönetim kurulu üyesi), Ali Arslanbaş (Kayseri sebze hal esnafı), Erdoğan Demir (Çiftçi).</p>
      <related>
        <h4>Benzer Haberler</h4>
        <a href="https://www.aydinlik.com.tr/perincek-bagimsiz-turkiye-icin-tarihi-firsat-donemine-girdik-politika-ekim-2019"/>
        <a href="https://www.aydinlik.com.tr/roma-ve-bizans-donemine-ait-108-sikke-ele-gecirildi-turkiye-kasim-2018"/>
        <a href="https://www.aydinlik.com.tr/bizans-donemine-ait-amfora-balikci-agina-takildi-yasam-kasim-2017"/>
      </related>
    </article>
  </body>
</html>