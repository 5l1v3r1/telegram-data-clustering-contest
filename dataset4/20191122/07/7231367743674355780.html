<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/incentivo-moneta-elettronica-attenzione-alle-buste-a-casa-per-la-carta-da-1000-euro/"/>
    <meta property="og:site_name" content="InvestireOggi"/>
    <meta property="article:published_time" content="2019-11-22T07:31:29+00:00"/>
    <meta property="og:title" content="Incentivo moneta elettronica: attenzione alle buste a casa per la carta da 1000 euro"/>
    <meta property="og:description" content="Bonus incentivo pagamenti elettronici: arrivano le buste a casa per ottenere la card da mille euro ma è una truffa."/>
  </head>
  <body>
    <article>
      <h1>Incentivo moneta elettronica: attenzione alle buste a casa per la carta da 1000 euro</h1>
      <h2>Bonus incentivo pagamenti elettronici: arrivano le buste a casa per ottenere la card da mille euro ma è una truffa.</h2>
      <address><time datetime="2019-11-22T07:31:29+00:00">22 Nov 2019, 07:31</time> by <a rel="author" href="https://www.investireoggi.it/fisco/author/alessandra-da-redazione-investireoggi/" target="_blank">Alessandra De Angelis</a></address>
      <p>E’ stata segnalata in Veneto, ma è bene porre l’attenzione in tutta Italia: la <b>truffa della lettera a casa per l’incentivo alla moneta elettronica</b>, riportante il finto logo della Regione. La missiva invita i destinatari a <b>presentarsi presso gli uffici competenti con 500 euro in contanti per ritirare una carta prepagata, contenente un incentivo per l’<a href="https://www.investireoggi.it/fisco/bancomat-o-contante-in-italia-ci-sono-piu-pos-che-nel-resto-della-ue-ma-pochi-pagamenti/">uso della moneta elettronica</a> del valore di mille euro</b>.</p>
      <p>Insomma: si pagano 500 euro ma se ne ottengono il doppio.</p>
      <p>La Regione Veneto ha già provveduto ad inviare apposita “<i>segnalazione dell’accaduto alle forze dell’ordine affinché procedano alle verifiche del caso. Questo per non trascurare alcun aspetto della segnalazione ricevuta direttamente da alcuni cittadini</i>“. Ecco perché è così importante segnalare qualsiasi lettera sospetta che si riceva nonché email di questo tipo. Non si tratta in alcun modo di comunicazioni ufficiali: il <b>bonus per l’uso della moneta elettronica</b> è previsto nella Legge di Bilancio e potrebbe essere una delle misure che scatterà dal 2020 ma non saranno queste le modalità.</p>
      <p>Non è ben chiaro quale sia lo <b>scopo della truffa e il modus operandi</b>: qualcuno potrebbe attendere i malcapitati dinanzi all’ufficio competente e sottrarre i 500 euro fraudolentemente o mediante scippo? L’ipotesi più probabile è che seguirà una seconda comunicazione, per posta o telefonica, in cui si propone un’alternativa più comoda: il (finto) funzionario regionale si può recare direttamente al domicilio della vittima per ritirare i 500 euro, evitandole “il disturbo” di recarsi agli uffici e consegnando personalmente la carta da mille euro (che però sarà falsa e vuota).</p>
    </article>
  </body>
</html>