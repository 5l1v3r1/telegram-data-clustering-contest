<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100089/%D8%A8%D8%A7%D8%B2%D8%B3%D8%A7%D8%B2%DB%8C-%D8%B8%D8%A7%D9%87%D8%B1-%D9%88-%D9%81%D8%B6%D8%A7%DB%8C-%D9%81%DB%8C%D8%B2%DB%8C%DA%A9%DB%8C-%D8%AF%D8%A7%D9%86%D8%B4%DA%A9%D8%AF%D9%87-%D9%BE%D8%B2%D8%B4%DA%A9%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%AA%D9%87%D8%B1%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T07:11:55+00:00"/>
    <meta property="og:title" content="بازسازی ظاهر و فضای فیزیکی دانشکده پزشکی دانشگاه تهران"/>
    <meta property="og:description" content="رئیس دانشگاه علوم پزشکی تهران با اشاره به بازسازی دانشکده پزشکی گفت: ظاهر فضای فیزیکی دانشکده پزشکی با 80 سال قدمت در مقایسه با ساختمان‌ها و بناهایی دیگر واقعاً قابل‌قبول نیست به همین دلیل برای بازسازی آن اقدام کردیم و طبیعی است که طولانی شدن این بازسازی باعث نارضایتی دانشجویان می‌شود لذا سرعت بخشیدن به این کار نیاز به همکاری تنگاتنگ دانشکده پزشکی و معاونت توسعه دارد."/>
  </head>
  <body>
    <article>
      <h6 class="kicker">رئیس دانشگاه خبرداد</h6>
      <h1>بازسازی ظاهر و فضای فیزیکی دانشکده پزشکی دانشگاه تهران</h1>
      <address><time datetime="2019-11-22T07:11:55+00:00">22 Nov 2019, 07:11</time> by <a rel="author">طاهره مرادی</a></address>
      <p>رئیس دانشگاه علوم پزشکی تهران با اشاره به بازسازی دانشکده پزشکی گفت: ظاهر فضای فیزیکی دانشکده پزشکی با 80 سال قدمت در مقایسه با ساختمان‌ها و بناهایی دیگر واقعاً قابل‌قبول نیست به همین دلیل برای بازسازی آن اقدام کردیم و طبیعی است که طولانی شدن این بازسازی باعث نارضایتی دانشجویان می‌شود لذا سرعت بخشیدن به این کار نیاز به همکاری تنگاتنگ دانشکده پزشکی و معاونت توسعه دارد.</p>
      <p><b>به گزارش ایسنا، </b>دکتر عباسعلی کریمی رییس دانشگاه علوم پزشکی تهران با تأکید براینکه باید در قضاوت‌های مثبت و منفی خود شرایط موجود کشور را در نظر بگیریم افزود: افرادی که مسئولیت دارند باید براساس شرایط وقت تصمیم‌گیری کنند. لذا نمی‌توانیم گذشته را قضاوت کنیم و برای آینده نسخه بپیچیم هرچند که در برنامه‌ریزی‌ها باید نگاهمان به آینده باشد و دورنمای آن را ترسیم کنیم. بنابراین توصیه می‌کنم در قضاوت‌های خود از هر حوزه‌ای، شرایط زمانی و مکانی را در نظر بگیرید.</p>
      <p>دکتر کریمی، اداره دانشگاه را نیازمند مدیریت دینامیک و پویا دانست و گفت: مدیریت دانشگاه بایستی توأم باتدبیر و درایت و صبر و پویایی باشد و البته یکی از وظایف همه ما در این شرایط حفظ حریم دانشگاه است.</p>
      <p>وی با اشاره به روش‌های مختلف مدیریت در دانشگاه گفت: در طول سال‌های طولانی که در دانشگاه هستم، رده‌های مختلف مدیریتی را تجربه کرده‌ام؛ معتقدم تفویض اختیار به محیط بستگی به شرایط وقت دارد. سیاست من در ابتدای پذیرش مسئولیت دانشگاه واگذاری مسئولیت به محیط بود اما در اجرا با مسائل و محدودیت‌هایی مواجه شدیم که باید با توجه به شرایط دانشگاه نسبت به آن اقدام می کردیم.</p>
      <p>رییس دانشگاه علوم پزشکی تهران بابیان اینکه مهم‌ترین مسئله در این شرایط حفظ سرمایه انسانی است گفت: این سرمایه انسانی شامل همه طیف‌های شاغل در دانشگاه می‌شود از نگهبانی که صبح‌ها جلوی در ورودی با آن روبرو می‌شویم تا اعضای هیئت‌علمی پیشکسوت مانند دکتر هدایت که از دوران دانشجویی خود به مدت 70 سال در دانشگاه بود. لذا در برنامه‌ریزی‌های خود باید به فکر حفظ این سرمایه انسانی باشیم.</p>
      <p>دکتر کریمی بابیان اینکه مدیریت دانشگاه درعین‌حال که پویاست ممکن است تناقضاتی هم داشته باشد افزود: سیاست ما در این شرایط بحرانی در درجه اول حفظ سرمایه انسانی است اما در همین حال برای اصلاح سیستم، مانند اورژانس‌های واگذار شده بیمارستان‌ها، مجبور می‌شویم تصمیم‌هایی اتخاذ کنیم که ممکن است نارضایتی‌هایی به همراه  داشته باشد که باید مصلحت دانشگاه را در نظر بگیریم.</p>
      <p>رییس دانشگاه علوم پزشکی تهران بهترین راه‌حل عبور از این شرایط را تعامل و همفکری دانست و گفت: تا زمانی که مسئولیت داریم  باید با همفکری، همکاری و رفتار دوستانه و کمک به یکدیگر مسائل را حل کنیم و اجازه ندهیم کوچک‌ترین فاصله‌ای بین واحدها، باعث بروز اختلاف و توقف در کار شود.</p>
      <p>وی بابیان اینکه، باوجود اینکه بودجه دانشگاه محدود است، افزود: درست است که حوزه دانشجویی با کمبودهای بسیاری روبرو است ولی این‌گونه نیست که بودجه آموزش و پژوهش صرف امور دانشجویی شود. هر بودجه‌ای که به دانشگاه تزریق می‌شود در جای خود هزینه شده و کمبودهای هر حوزه نیز از طریق جذب منابع خارج از دانشگاه تأمین می‌شود.</p>
      <p>به گزارش روابط عمومی دانشگاه علوم پزشکی تهران، دکتر کریمی با اشاره به بازسازی دانشکده پزشکی گفت: ظاهر فضای فیزیکی دانشکده پزشکی با 80 سال قدمت در مقایسه با ساختمان‌ها و بناهایی دیگر واقعاً قابل‌قبول نیست به همین دلیل برای بازسازی آن اقدام کردیم و طبیعی است که طولانی شدن این بازسازی باعث نارضایتی دانشجویان می‌شود لذا سرعت بخشیدن به این کار نیاز به همکاری تنگاتنگ دانشکده پزشکی و معاونت توسعه دارد.</p>
      <p>در ادامه دکتر بیگلر معاون توسعه دانشگاه علوم پزشکی تهران به چشم‌انداز و اهداف چهارساله معاونت توسعه دانشگاه اشاره کرد و گفت: نهادینه‌سازی و استقرار مدیریت دانش، نظارت بر اجرای صحیح قوانین و استانداردها، همچنین تحول و همسوسازی توانمندی‌های علمی با ظرفیت‌های عملی و نیز افزایش توان استفاده بهینه از منابع و خلق منابع جدید مبتنی بر دانش ازجمله اهدافی است که برای تحقق آن در دانشگاه علوم پزشکی تهران تلاش می‌کنیم.</p>
      <p>وی در ادامه تصریح کرد: درمجموع 21 هزار نفر در دانشگاه علوم پزشکی تهران فعالیت دارند که اگر شمار دانشجویان را نیز به آن اضافه کنیم می‌توانیم بگوییم که دانشگاه به‌اندازه یک شهرستان جمعیت دارد که باید خدمات متنوعی را به آنان را ارائه دهیم.</p>
      <p>معاون توسعه دانشگاه علوم پزشکی تهران با بیان اینکه 60 درصد کارکنان دانشگاه علوم پزشکی تهران را بانوان تشکیل می دهند، گفت: با این نسبت جمعیتی، قوانینی که در زمینه بانوان وضع می‌شود تمامی برنامه‌ریزی‌های دانشگاه را تحت تأثیر قرار می‌دهد.</p>
      <p>وی بابیان اینکه مدیریت امور مالی دانشگاه علوم پزشکی تهران به 4 هزار و 700 میلیارد تومان عملیات مالی رسیدگی می‌کند، افزود: مجموع اعتبارات دانشگاه 4 هزار و 700 میلیارد تومان و اعتبارات دانشگاه از منابع عمومی هزار و 100 میلیارد تومان است که 27 درصد از منابع دانشگاه را تشکیل می‌دهد لذا  برای پیش برد برنامه‌ها، باید در جهت مدیریت هزینه‌ها و  جذب منابع خارج از دانشگاه اقدام کنیم.</p>
      <p>دکتر بیگلر با اشاره به طراحی و توسعه نرم‌افزار جامع اداری و مالی دانشگاه علوم پزشکی تهران گفت: این سامانه‌ها یکی از سرمایه‌های دانشگاه است و برای تجاری‌سازی آن اقدام کردیم و تاکنون سازمان‌های مختلفی نسبت به خرید و بهره‌برداری از این سامانه‌ها اقدام کرده‌اند. امیدواریم با اخذ مجوزهای لازم امضا الکترونیک، نیز شاهد حذف چک و اسناد فیزیکی در مجموعه باشیم.</p>
      <p>معاون توسعه دانشگاه علوم پزشکی تهران از امضا 73 فقره تفاهم‌نامه بودجه عملکردی در سال 98 با واحدهای زیرمجموعه دانشگاه خبر داد و گفت:  تفاهم‌نامه‌های عملیاتی دانشگاه، به‌عنوان الگو در دانشگاه‌های علوم پزشکی کشور اجرایی می‌شود.</p>
      <p>وی راهبری نظام مدیریت مشارکتی دانشگاه را از دیگر برنامه‌های این معاونت برشمرد و گفت: برای استفاده از پیشنهادهای مجموعه همکاران دانشگاه دستورالعمل جدیدی را تدوین کردیم که امیدواریم امکان مشارکت جمعی همکاران و حذف فرایندهای اضافی را فراهم آورد.</p>
      <p>دکتر بیگلر همچنین به تشریح پروژه‌های عمرانی دانشگاه و میزان پیشرفت آن‌ها اشاره کرد و گفت: درمجموع 770 هزار مترمربع پروژه عمرانی در حوزه‌های مختلف دانشجویی، آموزشی و پژوهشی و 4 هزار و 161 تخت در دست احداث داریم.</p>
      <p>معاون توسعه دانشگاه علوم پزشکی تهران با اشاره به پروژه‌های عمرانی دانشگاه در حوزه دانشجویی  اظهار کرد: خوابگاه گلستان 5 دختران و خوابگاه بوستان 6 پسران هرکدام با ظرفیت 350 تخت، بازسازی اساسی آشپزخانه و قرائت‌خانه کوی دانشگاه و نیز مقاوم‌سازی خوابگاه دمشق ازجمله اقداماتی است که امیدواریم تا پایان امسال به نتیجه برسد.</p>
      <p>وی با اشاره به تدوین نقشه راه رفاهی دانشگاه گفت: یکی از دغدغه‌ها این بود که عده‌ای خاص از امکانات رفاهی استفاده می‌کنند به این منظور سامانه‌ای را طراحی کردیم که همه کارکنان می‌توانند از آن استفاده کنند به‌این‌ترتیب طی دوساله گذشته به 25 هزار نفر تسهیلات مالی و وام ارائه‌شده است.</p>
      <p>دکتر بیگلر از پیاده‌سازی تدارکات الکترونیک در دانشگاه خبر داد و گفت: اولین دانشگاه در بین دانشگاه‌های وزارت علوم و وزارت بهداشت هستیم که در این سامانه ثبت‌نام و ثبت سفارش کرده‌ایم. در سطح استان تهران دومین سازمان و در سطح کشور ششمین سازمان  ازنظر میزان معاملات جزئی و متوسط در این سامانه هستیم.</p>
      <p>معاون توسعه دانشگاه علوم پزشکی تهران با اشاره به راه‌اندازی میز خدمت الکترونیک و نقش آن در رضایتمندی مراجعه‌کنندگان تاکید کرد: میانگین ارائه خدمت در این مجموعه 5 دقیقه است که اگر امضا الکترونیک نیز به آن افزوده شود این زمان به سه دقیقه کاهش می‌یابد. درحال حاضر دانشگاه علوم پزشکی تهران تنها مجموعه‌ای است که به سیستم رصد متصل است.</p>
      <p>وی با اشاره به ارتقا کیفی و کمی خودروها و آمبولانس‌های دانشگاه گفت: میانگین عمر مفید و کارکرد وسایل نقلیه و آمبولانس‌های دانشگاه کمتر از 5 سال است.</p>
      <p>دکتر بیگلر با اشاره به جوایز و افتخارات این مجموعه گفت: اگر کاری صورت گرفته نتیجه همکاری گروهی در مجموعه معاونت توسعه بوده و جا دارد از همه همکاران این حوزه که در این دو سال با تمام توان خود به پیشرفت برنامه‌ها کمک کردند قدردانی کنم.<br/> </p>
      <p>انتهای پیام</p>
    </article>
  </body>
</html>