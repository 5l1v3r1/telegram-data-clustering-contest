<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/folksvagen-prizna-ili-turtsiya-ili-nikde-407299.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T07:14:00+00:00"/>
    <meta property="og:title" content="Фолксваген призна: Или Турция, или никъде"/>
    <meta property="og:description" content="Ако решат да не изграждат завод в Турция ще реорганизират производството във вече съществуващите си съоръжения"/>
  </head>
  <body>
    <article>
      <h1>Фолксваген призна: Или Турция, или никъде</h1>
      <address><time datetime="2019-11-22T07:14:00+00:00">22 Nov 2019, 07:14</time> by <a rel="author">Редактори</a></address>
      <p>Концернът „Фолксваген“ е решил, че ще инвестира в изграждането на завод в Турция, или изобщо няма да изнася свой нов завод в друга държава. Ръководството на компанията е разкъсвано между това да постъпи правилно, с оглед на офанзивата на Турция във войната в Сирия и факта, че компанията все пак трябва да мисли за икономическия си интерес.</p>
      <p>Ако решат да не изграждат завод в Турция, германците няма да строят такъв никъде, а ще реорганизират производството във вече съществуващите си съоръжения.</p>
      <p>Главният изпълнителен директор на „Фолксваген“ Херберт Дис защити решението на компанията да отложи евентуалното строителство на нов завод в Турция.</p>
      <p>Германският автомобилен гигант обяви на 15 октомври, че ще наблюдава развитието на ситуацията след атаката на турски сили срещу част от сирийски регион, контролиран от кюрдските бойци.</p>
      <p>"Докато се убиват хора, ние няма да положим първия камък близо до бойно поле", каза Херберт Дис в съобщение в социалната мрежа LinkedIn.</p>
      <p>Той все пак призна, че заводът ще е от "икономически интерес" за Фолксваген и решението за изграждането му все още е отворено.</p>
      <p>Германският автомобилостроител трябва да реши, взимайки предвид и "чисто икономическите съображения", и "моралната гледна точка", каза шефът на Фолксваген.</p>
      <p>Автомобилостроителят не планира друго място за нов завод, но счита, че е способен да реорганизира производството в мрежата си, ако се наложи да се откаже от строителство в Турция.</p>
      <p>Очакваната инвестиция за турския завод е между 1,2 и 1,5 милиарда евро с потенциал за разкриването на 4000 работни места.</p>
      <p>Турско-кюрдският конфликт е особено деликатна тема в Германия, където три милиона жители с турска националност или произход включват около милион кюрди.</p>
    </article>
  </body>
</html>