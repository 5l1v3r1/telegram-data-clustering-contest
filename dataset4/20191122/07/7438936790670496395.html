<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Znojmo-Ladovsky-advent-s-kocourem-Mikesem-fotostenou-i-staroceskou-zabijackou-604193"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T07:35:00+00:00"/>
    <meta property="og:title" content="Znojmo: Ladovský advent s kocourem Mikešem, fotostěnou i staročeskou zabíjačkou"/>
    <meta property="og:description" content="První adventní neděle je za dveřmi a s ní také zahájení Znojemského adventu na Masarykově náměstí, který se ponese v duchu ladovské zimy. Nenechte se ujít jedinečnou výstavu obrazů Josefa Lady, postavu kocoura Mikeše, ponocného, velkoformátovou fotostěnu nebo pravou staročeskou zabijačku. Políbit pod jmelím se budete moci ve vánoční bráně."/>
  </head>
  <body>
    <article>
      <h1>Znojmo: Ladovský advent s kocourem Mikešem, fotostěnou i staročeskou zabíjačkou</h1>
      <address>
        <time datetime="2019-11-22T07:35:00+00:00">22 Nov 2019, 07:35</time>
      </address>
      <p>
        <b>První adventní neděle je za dveřmi a s ní také zahájení Znojemského adventu na Masarykově náměstí, který se ponese v duchu ladovské zimy. Nenechte se ujít jedinečnou výstavu obrazů Josefa Lady, postavu kocoura Mikeše, ponocného, velkoformátovou fotostěnu nebo pravou staročeskou zabijačku. Políbit pod jmelím se budete moci ve vánoční bráně.</b>
      </p>
      <p>„V neděli 1. prosince za doprovodu Petra Koláře a znojemského dětského sboru Libohlásek vás zveme na slavností rozsvícení stromu na Masarykově náměstí, který bude ozdobou centra Znojma po celý adventní čas. Jedli ojíněnou městu věnovali manželé Líškovi z Jevišovic. Horní náměstí pak bude zdobit další jedle ojíněná, a to od manželů Kratochvílových ze Znojma. Chybět nebude dřevěný betlém v životní velikosti z dílny řezbáře Martina Lichevníka doplněný o nového krále – třetího krále, ani tradičně vyzdobená ulice Obroková. O její výzdobu se opět postarají místní školy a školky,“ zve Karel Podzimek, místostarosta města Znojma.</p>
      <p>Takřka každý den čeká na návštěvníky bohatý kulturní program. Během prosince na náměstí vystoupí umělci jako Ondřej Ruml, Bohuš Matuš a Magda Malá, brněnský sbor Skyey gospel, skupina Katapult revival, Jazzy talking, Paroháči nebo Lucrezia Borgia. Vyrobit si drobný vánoční dárek budou děti moci v rámci oblíbených Jájiných dílničkách, a to v sobotu 7. a 14. prosince ve Znojemské Besedě. Úsměv na tváři nejspíš nevykouzlí, ale kdo se rád bojí, neměl by si nechat ujít Pekelnou sešlost a andělské nebe, které proběhne 5. prosince. Odvážnější by si měli počkat na průvod rakouských čertů – Perchtenlauf, který se představí v pátek 13. prosince. I letos jejich cesta povede z Masarykova náměstí směrem k Velké Mikulášské, Mikulášskému náměstí, Velké Františkánské, ulici Přemyslovců, Václavskému náměstí, Hornímu náměstí, ulici Obroková a zpět na Masarykovo náměstí.</p>
      <p>Oblíbenou částí programu se v posledních letech stalo zimní kino. Jeho nabídka je opravdu pestrá a k vidění budou filmy jako Dítě Bridget Jonesové, Po čem muži touží, pohádky Sherlock Koumes, Hurvínek a jeho kouzelné muzeum, Kocour v botách, Grinch a mnoho dalších. V pátek 20. prosince bude uvedena tradiční česká pohádka Hrátky s čertem, jejíž hlavním výtvarníkem byl Josef Lada.</p>
      <p>K náladě českých Vánoc přispěje výstava obrazů Josefa Lady, kterou bude možné vidět v Dolním sále Znojemské Besedy a přístupná bude od 1. do 22. prosince. Návštěvníci se mohou těšit na postavu kocoura Mikeše, ponocného a ohradu se živými zvířaty. Ta vyroste na Mikulášském náměstí, letos s ovečkami valašskými.</p>
      <p>„Kdo by chtěl poslat pozdrav z vánočního Znojma, může využít fotostěnu zimní krajiny na Masarykově náměstí nebo si může zakoupit pohlednice Josefa Lady. Kromě nich bude v Turistickém informačním centru na Obrokové v prodeji také pexeso a papírový betlém,“ přiblížil František Koudela, ředitel Znojemské Besedy.</p>
      <figure>
        <img src="https://cms.parlamentnilisty.cz/edition_files/uploaded-images/11075ece-4f14-4469-96c9-29d41943c025.jpg"/>
      </figure>
      <p>Stejně jako dárky pod stromečkem patří k Vánocům polibek pod jmelím. Keřík s bílými bobulkami má do vztahu přinést lásku a štěstí. Kdo tedy věří v tento romantický zvyk, měl by procházkou městem zamířit k vánoční bráně na ulici Hradní.</p>
      <p>Jedním z témat obrazů Josefa Lady byla staročeská zabijačka. V zimních měsících lidé využívali mrazivého počasí, kdy mohli zpracovávat výrobky z masa. Podobnou tradiční zabijačku, bez porážky, můžete vidět v sobotu 7. prosince na Masarykově náměstí před bývalou masnou. Půjde o zpracování masných výrobků a v nabídce bude k zakoupení tlačenka, jitrnice, jelita nebo teplá, zabijačková polévka.</p>
      <p>Pokud se vydáte nadýchat vánoční atmosféru do Znojma, nezapomeňte si vzít lední brusle. Další část vánočního programu se bude odehrávat na Horním náměstí, kde bude již potřetí umístěno venkovní kluziště. Otevřeno bude od 30. 11. denně, 9–13 a 14–19 hodin. V úterý 3., 10. a 17. prosince bude na děti čekat kejklíř Jonáš, který předvede nejen balónkovou show, ale i mnoho další zábavy.</p>
      <p>Předvánoční čas je také o podpoře těch, kteří to potřebují. V programu nebude chybět ani Vánoční štědrovka a to symbolicky na Štědrý den, kde se budou podávat tradiční vánoční pokrmy jako rybí polévka, vánočka nebo pokrmy z ryb.</p>
      <h3>Silvestr 2019</h3>
      <p>Poslední den roku 2019 bude patřit hlavně dětem a příznivcům divadla. Na Masarykově náměstí bude od 16:00 hodin připraven dětský program, od 17:00 hodin vystoupení Pískomil se vrací a od 18:00 hodin zazpívá italský zpěvák Davide Mattioli, kterého můžete znát z duetů s Ivetou Bartošovou. Na závěr pak bude k vidění dětský ohňostroj.</p>
      <p>Znojemský stánek Thálie na Silvestra uvede představení Dokud nás milenky nerozdělí v podání Veroniky Freimanové a Vladimíra Kratiny. Kdo si chce užít Silvestr v netradičně divadelním prostředí, může zakoupit vstupenky <a href="http://www.vstupenkyznojmo.cz/">ZDE</a> nebo v Turistickém informačním centru.</p>
      <p>I letos budete mít možnost se zapojit do soutěže o nejkrásnější vánoční výzdobu domů a bytů ve Znojmě a jeho městských částech. Soutěže Vánoční Znojmo se mohou zúčastnit také podnikatelé v městské památkové rezervaci a mateřské a základní školy. Pořadatelem soutěže je město Znojmo.</p>
      <p>Více informací naleznete na stránkách Znojemské Besedy <a href="http://www.znojemskabeseda.cz/">ZDE</a>.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Znojmo-Noc-venku-podpori-lidi-bez-domova-603994"/>
        <a href="https://www.parlamentnilisty.cz/politika/obce-volicum/Materske-centrum-Miniklub-Znojmo-ma-nove-sidlo-603590"/>
        <a href="https://www.parlamentnilisty.cz/politika/obce-volicum/Do-Znojma-prichazi-bezecky-serial-Wobenzym-Christmas-Run-603559"/>
        <a href="https://www.parlamentnilisty.cz/politika/obce-volicum/Znojmo-Ve-meste-uctili-Den-veteranu-Na-vojenskem-hrbitove-603152"/>
      </related>
    </article>
  </body>
</html>