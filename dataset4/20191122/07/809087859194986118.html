<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/26.+Etiuda+%26+Anima%3A+Cykl+%22Po%C5%BCegnania%22-135531"/>
    <meta property="og:site_name" content="Filmweb"/>
    <meta property="article:published_time" content="2019-11-22T07:12:04+00:00"/>
    <meta property="og:title" content="26. Etiuda &amp; Anima: Cykl &quot;Pożegnania&quot;"/>
    <meta property="og:description" content="A w nim dokumenty poświęcone Bernardo Bertolucciemu i Franco Zeffirellemu."/>
  </head>
  <body>
    <article>
      <h1>26. Etiuda &amp; Anima: Cykl "Pożegnania"</h1>
      <address>
        <time datetime="2019-11-22T07:12:04+00:00">22 Nov 2019, 07:12</time>
      </address>
      <p>
        <b>Listopad sprzyja refleksji o przemijaniu i śmierci, dlatego w programie 26. MFF Etiuda&amp;Anima znalazł się wyjątkowy cykl "Pożegnania". Wspominamy w nim filmowców, którzy zmarli w minionym roku. Dwa filmy z cyklu, "Bernardo Bertolucci: To nie koniec podróży" (2019, reż. <a href="https://www.filmweb.pl/person/Mario+Sesti-476882">Mario Sesti</a>) oraz "Franco Zeffirelli – Reżyserując z życia" (2019, reż. Chris Hunt) będzie można obejrzeć 23 listopada podczas krakowskiej Etiudy&amp;Animy!</b>
      </p>
      <p>W ubiegłym roku świat pożegnał <a href="https://www.filmweb.pl/person/Bernardo.Bertolucci">Bernarda Bertolucciego</a>, włoskiego mistrza kina. Dokument <b>"Bernardo Bertolucci: To nie koniec podróży" </b>miał swoją premierę na tegorocznym festiwalu w Cannes. Jest to zapis ostatniej rozmowy, jaką jego twórca <a href="https://www.filmweb.pl/person/Mario+Sesti-476882">Mario Sesti</a>, krytyk filmowy i dziennikarz, odbył z <a href="https://www.filmweb.pl/person/Bernardo.Bertolucci">Bertoluccim</a>. Rozmowa miała miejsce niedługo przed śmiercią <a href="https://www.filmweb.pl/person/Bernardo.Bertolucci">Bertolucciego</a> i stała się symbolicznym pożegnaniem z nim. Włoski twórca z nostalgią wracał pamięcią do najważniejszych momentów w swojej filmowej karierze. Opowiadał o wczesnych sukcesach na arenie międzynarodowej, wspominał współpracę z <a href="https://www.filmweb.pl/person/Marlon.Brando">Marlonem Brando</a>, odtwórcą głównej roli w kontrowersyjnym <b>"<a href="https://www.filmweb.pl/film/Ostatnie+tango+w+Pary%C5%BCu-1972-8441">Ostatnim tangu w Paryżu</a>"</b> (1972), a także oscarową galę, kiedy to nagroda dla najlepszego filmu powędrowała do <b>"<a href="https://www.filmweb.pl/Ostatni.Cesarz">Ostatniego cesarza</a>"</b> (1987). <br/><br/>Natomiast <b>"Franco Zeffirelli – reżyserując z życia" </b>to zajmujący dokument brytyjskiego twórcy programów telewizyjnych Chrisa Hunta. To także filmowe epitafium innego filmowca ze słonecznej Italii, <a href="https://www.filmweb.pl/person/Franco+Zeffirelli-11795">Franca Zeffirellego</a> – opowieść o jego życiu, sztuce i inspiracjach. Zmarły 15 czerwca 2019 roku w wieku 96 lat włoski reżyser zasłynął głównie filmowymi adaptacjami sztuk Williama Szekspira, jak <b>"<a href="https://www.filmweb.pl/film/Poskromienie+z%C5%82o%C5%9Bnicy-1967-37810">Poskromienie złośnicy</a>"</b> (1967), <b>"<a href="https://www.filmweb.pl/film/Romeo+i+Julia-1968-37293">Romeo i Julia</a>" </b>(1968), <b>"<a href="https://www.filmweb.pl/film/Otello-1986-37808">Otello</a>" </b>(1986) czy <b>"<a href="https://www.filmweb.pl/Hamlet">Hamlet</a>"</b> (1990) oraz legendarnymi inscenizacjami oper – "La Traviaty", "Don Giovanniego", "Carmen", "Pajaców". Dwa lata przed śmiercią <a href="https://www.filmweb.pl/person/Franco+Zeffirelli-11795">Zeffirelliego</a> Hunt gościł w domu reżysera w Rzymie, gdzie odbył liczne rozmowy z nim samym, a także współpracującymi z <a href="https://www.filmweb.pl/person/Franco+Zeffirelli-11795">Zeffirellim</a> osobistościami kina, teatru i opery. <br/><br/><b>"Bernardo Bertolucci: To nie koniec podróży"</b> <br/>23 listopada 2019 (sobota), 17.30 Małopolski Ogród Sztuki – Sala duża <br/><br/><b>"Franco Zeffirelli – reżyserując z życia"</b> <br/>23 listopada 2019 (sobota), 19.00 Małopolski Ogród Sztuki – Sala mała</p>
    </article>
  </body>
</html>