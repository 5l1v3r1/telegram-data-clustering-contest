<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855566/pko-ekstraklasa-lech-piast-mistrz-polski-faworytem-w-poznaniu-szukaja-przelamani"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-22T07:00:05+00:00"/>
    <meta property="og:title" content="PKO Ekstraklasa: Lech - Piast. Mistrz Polski faworytem, w Poznaniu szukają przełamania"/>
    <meta property="og:description" content="Cztery mecze bez zwycięstwa, a w najbliższej perspektywie starcie z mistrzem Polski, Piastem Gliwice. Lecha Poznań czeka jedno z większych wyzwań w jesiennej części rozgrywek PKO Ekstraklasy."/>
  </head>
  <body>
    <article>
      <h1>PKO Ekstraklasa: Lech - Piast. Mistrz Polski faworytem, w Poznaniu szukają przełamania</h1>
      <address><time datetime="2019-11-22T07:00:05+00:00">22 Nov 2019, 07:00</time> by <a rel="author" href="https://sportowefakty.wp.pl/autor/szymon-mierzynski" target="_blank">Szymon Mierzyński</a></address>
      <h4>Cztery mecze bez zwycięstwa, a w najbliższej perspektywie starcie z mistrzem Polski, Piastem Gliwice. Lecha Poznań czeka jedno z większych wyzwań w jesiennej części rozgrywek PKO Ekstraklasy.</h4>
      <related>
        <a href="https://sportowefakty.wp.pl/pilka-nozna/855552/pko-ekstraklasa-lech-piast-poznaniacy-w-niemal-najsilniejszym-skladzie"/>
      </related>
      <p>Obie ekipy są w diametralnie różnych nastrojach. Podopieczni nie przegrali w lidze od połowy września, a w siedmiu spotkaniach wywalczyli aż 17 pkt., dzięki czemu dziś są wiceliderem ze stratą zaledwie jednego "oczka" do Legii Warszawa.</p>
      <p>"Kolejorzowi" idzie jak po grudzie. W czterech potyczkach zainkasował marne dwa punkty i ugrzązł w środku tabeli. Obecnie - zamiast atakować czołówkę - musi myśleć o zapewnieniu sobie miejsca w pierwszej ósemce.</p>
      <p>
        <b>Wszystkie atuty po stronie Piasta</b>
      </p>
      <p>Przewaga mentalna, ale także więcej doświadczenia - gliwiczanie przyjechali do Poznania jako faworyt, a trener <a href="https://sportowefakty.wp.pl/pilka-nozna/dariusz-zuraw">Dariusz Żuraw</a> doskonale zdaje sobie sprawę, że jego zespół czeka duże wyzwanie.</p>
      <p>- Piast to mistrz Polski i doświadczona, wyrachowana drużyna, która potrzebuje czasem jedną lub dwie sytuacje, żeby zdobyć gola. Gra długo w podobnym zestawieniu, a tych, którzy odchodzą, zastępuje zawodnikami doświadczonymi - takimi jak choćby Bartosz Rymaniak czy Patryk Tuszyński, których znamy z ekstraklasy od wielu lat. Nie jest to jednak rywal, którego nie można ograć. Też miewa słabsze momenty i spróbujemy je wykorzystać - podkreślił opiekun poznaniaków.</p>
      <p>
        <a href="https://sportowefakty.wp.pl/pilka-nozna/855537/znamy-sedziow-na-16-kolejke-pko-ekstraklasy-i-hit-pogon-szczecin-legia-warszawa">
          <b>-&gt;Znamy sędziów na 16. kolejkę PKO Ekstraklasy i hit Pogoń Szczecin - Legia Warszawa</b>
        </a>
      </p>
      <p>Lechici w starciach z takimi przeciwnikami miewają spore kłopoty. Gdy do stolicy Wielkopolski przyjeżdżają ekipy dysponujące ogranym składem, zespół Dariusza Żurawia bywa bezradny. - Ta runda już nas przekonała, że w starciach z doświadczonymi rywalami mamy problemy, bo oni wiedzą jak korzystać z naszych pomyłek. Dużo pracujemy nad tym, by ofensywny styl, do którego chcemy dążyć, nie skutkował szansami bramkowymi dla przeciwników - przekonuje Żuraw.</p>
      <p>
        <b>Intensywna przerwa na kadrę</b>
      </p>
      <p>Dwutygodniową pauzę w Poznaniu wykorzystano na budowanie formy. Wielu podstawowych zawodników zagrało w spotkaniu II-ligowych rezerw z Olimpią Elbląg (1:1). Mimo ogromnego zaciągu z pierwszej drużyny, tego meczu nie udało się wygrać, co odebrano jako kompromitację.</p>
      <p>Żuraw uważa jednak, że jego zawodnicy odbyli cenną lekcję. - To spotkanie było zamknięciem mikrocyklu. Wiadomo, że zawsze najważniejszy jest wynik, ale w tygodniu poprzedzającym mocno potrenowaliśmy i - w przeciwieństwie do poprzedniej przerwy na kadrę - chcieliśmy to zakończyć meczem. Szansę dostali m. in. ci piłkarze, którzy dotąd występowali mniej - Filip Szymczak, Joao Amaral, Tymoteusz Klupś, Maciej Makuszewski czy Miłosz Mleczko. Rezultat i gra powinny być lepsze, mimo to plan, który sobie założyliśmy, został zrealizowany.</p>
      <p>
        <a href="https://sportowefakty.wp.pl/pilka-nozna/855239/eliminacje-euro-2020-polska-w-2-koszyku-znamy-wszystkich-potencjalnych-rywali">
          <b>-&gt;Eliminacje Euro 2020: Polska w 2. koszyku! Znamy wszystkich potencjalnych rywali</b>
        </a>
      </p>
      <p>Przez niespełna dwa tygodnie skład był jednak mocno okrojony, bo sporo zawodników wyjechało na zgrupowania drużyn narodowych. - Piast miał pod tym względem łatwiej, lecz my się cieszymy, że mamy tylu reprezentantów. Obstawiamy naszymi zawodnikami wszystkie kadry młodzieżowe, a Kamil Jóźwiak zadebiutował w kadrze seniorskiej. Pamiętam, że ja po podobnym wydarzeniu wróciłem do klubu bardzo naładowany i to się potem przełożyło na występy ligowe. Mam nadzieję, że w Lechu będzie podobnie. Dlatego nie zamierzam na nic narzekać - oznajmił Żuraw.</p>
      <p>Mecz Lech Poznań - Piast Gliwice rozpocznie się w piątek o godz. 20.30.</p>
      <p>WP SportoweFakty</p>
    </article>
  </body>
</html>