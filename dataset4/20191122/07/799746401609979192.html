<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/articles/2019/11/22/7103349/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T07:50:10+00:00"/>
    <meta property="og:title" content="Кінець диктату &quot;Газпрому&quot;: як Польща змогла відмовитися від російського газу"/>
    <meta property="og:description" content="Епоха російського газового диктату щодо Польщі остаточно минула. Варшаві знадобилося 10 років, щоб отримати реальну можливість відмовитися від поставок газу з РФ."/>
  </head>
  <body>
    <article>
      <h1>Кінець диктату "Газпрому": як Польща змогла відмовитися від російського газу</h1>
      <address>
        <time datetime="2019-11-22T07:50:10+00:00">22 Nov 2019, 07:50</time>
      </address>
      <p>Тиждень тому польська державна нафтогазова компанія PGNiG заявила про намір не продовжувати контракт на поставки газу з Росії, які зараз складають близько 50% його споживання у Польщі.</p>
      <p>У чому причина такого радикального рішення і якими можуть бути його наслідки?</p>
      <h3>Примус до контракту</h3>
      <p>Протягом багатьох років польська держава залежала від поставок природного газу з Росії. Їхня частка перевищувала 50%, що ставило країну в один ряд з багатьма іншими державами колишнього соцтабору.</p>
      <p>Спочатку постачання газу в Польщу йшло головним чином через Україну, але різке зростання попиту в 1990-ті роки, пов'язане з економічним розвитком, змусило взятися за будівництво нового каналу. Зрештою, в 1999 році був побудований газопровід "Ямал – Європа", який забезпечує блакитним паливом Білорусь, Польщу і Німеччину.</p>
      <p>З одного боку, його прокладання дозволило задовольнити зростаючу потребу країни в газі. З іншого ж – на довгі роки закріпило залежність Польщі від Росії.</p>
      <p>Особливо ця залежність далася взнаки взимку 2008/2009 року. Тоді "Газпром" за кілька місяців поінформував польський уряд про можливість появи "проблем" у виконанні договору транзиту через Україну. Як виявилося, це була успішно проведена Росією операція тиску на Україну, наслідком якої було підписання Києвом невигідного договору на постачання газу.</p>
      <aside>Таким чином "Газпром" примусив Польщу до переговорів щодо додатка до договору про транзит, а також до збільшення обсягу поставок газу.</aside>
      <p>Варто пам'ятати, що в ситуації, що склалася, є і частка провини польського уряду. Як показав розсекречений звіт Верховної контрольної палати, учасники переговорів з польської сторони не були до них підготовлені, не дотримались рамок, визначених інструкцією, і навіть брали додаткові зобов'язання по телефону.</p>
      <p>Крім того, у деяких членів уряду і державних структур було на прочитання договору перед підписанням лише дві хвилини.</p>
      <p>Як наслідок, Польща ледь не підписала торговий договір, який можна було б назвати найневигіднішим з моменту здобуття незалежності в 1989 році. Його початкова версія включала в себе, наприклад, термін дії до 2037 року і положення, що суперечать національному і євросоюзівському законодавству.</p>
      <p>Однак у справу втрутилася Європейська комісія, яка загальмувала ратифікацію договору і змусила внести в нього кілька змін на користь польської сторони.</p>
      <p>В остаточній версії Ямальський контракт був підписаний тільки 29 жовтня 2010 року – і все одно виявився жахливо невигідним для Польщі.</p>
      <h3>Довго, дорого і в обов'язковому порядку</h3>
      <p>Що ж не так з Ямальським контрактом? Кремль вміло використовував те, що у Варшави не було альтернативи російському газу.</p>
      <p>Залежність Польщі від імпорту загалом набагато більша, ніж, наприклад, у України. Якщо остання в 2018 році імпортувала лише третину використовуваного газу (близько 10,6 млрд кубометрів з 32,3 млрд), то Польща – понад три чверті (13,5 млрд кубометрів з 17,2 млрд).</p>
      <p>Створення газової кризи і примус непідготовлених до нього партнерів до швидких переговорів неминуче мали привести до підписання договору, невигідного Польщі.</p>
      <aside>Ямальський контракт діє до кінця 2022 року.</aside>
      <p>Одне з його слабких місць для Польщі полягає у формулі, за якою розраховується ціна газу, що імпортується: вона не враховує ринкових ставок, а пов'язана винятково з цінами на нафту. В результаті Польща платить за газ набагато більше, ніж, наприклад, більше віддалена від Росії Німеччина. За неофіційними даними, в 2012 році Польща платила за 1000 кубометрів газу з РФ 525,5 доларів, а Німеччина – лише 379,3 доларів. Ціна для України тоді становила 450 доларів за той самий обсяг.</p>
      <p>Договір був укладений на 8,7 млрд кубометрів газу щороку за загальноприйнятою формулою "бери або плати", відповідно до якої, навіть якщо Польща з якихось причин не потребує обумовленої кількості газу, вона повинна заплатити за нього в повному обсязі. При цьому чи не головний підводний камінь контракту полягає в тому, що Польща не має права реекспортувати російський газ.</p>
      <p>Як наслідок, вона змушена використовувати цей обсяг у себе в країні, незалежно від актуальної потреби і від можливості закупівлі дешевшої сировини з інших джерел. Подібні умови були і в договорі, підписаному в 2009 році Росією і Україною.</p>
      <h3>Газова революція</h3>
      <p>Однак відтоді як польський уряд підписав Ямальський контракт, на польському ринку газу багато що змінилося.</p>
      <p>Перш за все, з'явився СПГ-термінал у Свіноуйсьце, який вже зараз може прийняти до 5 млрд кубометрів зрідженого газу на рік. Зараз його розширюють, щоби збільшити можливий обсяг до 7,5 млрд кубометрів.</p>
      <p>У 2023-24 роках буде здано в експлуатацію плавучу регазифікаційну установку (ПРГУ) в Гданській затоці.</p>
      <p>Крім того, не пізніше жовтня 2022 року планується відкрити газопровід Baltic Pipe, який з'єднає норвезькі газові родовища з Польщею. Його пропускна спроможність становить 10 млрд кубометрів, з яких 8,1 млрд вже зарезервовані польською державною компанією PGNiG.</p>
      <aside>Дата запуску Baltic Pipe невипадково збігається з терміном закінчення Ямальського контракту. Саме цей проєкт покликаний замінити поставки з Росії.</aside>
      <p>Очевидно, втім, що до 2023 року, коли закінчиться контракт з РФ, потреби Польщі в газі зростуть. Це пов'язано з переходом економіки з вугілля на газ і відновлювані джерела енергії.</p>
      <p>За прогнозами польського оператора Gaz-System, вже в 2023 році витрати газу в країні можуть зрости з 20,1 до 23,6 млрд кубометрів на рік. При цьому обсяг видобутку всередині країни вельми скромний – за 2018 рік, наприклад, він склав 3,8 млрд кубометрів, і шансів на значне зростання цієї цифри немає.</p>
      <p>У зв'язку з цим вже зараз PGNiG зарезервувала з 2023 року 12,4 млрд кубометрів зрідженого газу, частина якого може бути, залежно від ситуації, перепродана на світовий ринок або використана в Польщі.</p>
      <p>Щоб застрахуватися на випадок можливих перебоїв у поставках, був розроблений аварійний план – тимчасова установка ПРГУ неподалік від терміналу в Свіноуйсьце.</p>
      <p>З 2009 року, коли Польща була змушена вести переговори в терміновому порядку під загрозою припинення подачі газу і в результаті підписала невигідний для себе договір з "Газпромом", минуло лише 10 років. Однак за цей час польський ринок газу змінився кардинальним чином, а в 2023 році остаточно набуде нового вигляду.</p>
      <p>Тоді будуть завершені всі диверсифікаційні проєкти і Польща матиме реальну можливість відмовитися від поставок газу з Росії.</p>
      <p>Чи означає це, що російська сировина більше ніколи не буде доставлятися до Польщі? Зовсім не обов'язково.</p>
      <p>Немає жодних перешкод для того, щоби Польща закуповувала у Росії обмежені обсяги газу – за ринковою ціною, з правом реекспорту і в рамках короткострокових контрактів. Саме так зараз виглядають стандартні газові договори в Європі.</p>
      <p>Але для цього Росія має прийняти той факт, що епоха газового диктату щодо Польщі минула.</p>
      <p>
        <b>
          <i>Автор: Мацей Заневич,</i>
        </b>
      </p>
      <p>
        <b>
          <i>редактор порталу Energetyka24.com (Польща)</i>
        </b>
      </p>
      <p>
        <i>Стаття була опублікована на порталі "<a href="https://www.novayapolsha.pl/article/konec-diktata-gazproma/?fbclid=IwAR3V2OD9jS6qsMNgYJHABcf1XFkdNvhL1m8InI0XMiWPd06qcGZeVuVMMV8">Новая Польша</a>". Републіковано за згодою власника авторських прав</i>
      </p>
    </article>
  </body>
</html>