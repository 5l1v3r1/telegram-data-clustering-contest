<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/entertainment/detail/9620000112160"/>
    <meta property="og:site_name" content="MGR Online"/>
    <meta property="article:published_time" content="2019-11-22T07:17:00+00:00"/>
    <meta property="og:title" content="&quot;ปั้นจั่น&quot; เลิกคุย &quot;ฐิสา&quot; แล้ว เหลือแค่มิตรภาพ เหนื่อยบทเรียนชีวิตที่ผิดพลาด จากสามีแห่งชาติถูกเรียกไอ้!"/>
    <meta property="og:description" content="ปั้นจั่น รับมือลั่นโพสต์ภาพวิดีโอคอลกับสาว รีบลบเพราะไม่อยากให้มีปัญหา ยันอีกฝ่ายไม่ใช่มือที่สาม ทำให้เลิกคุย ฐิสา เพราะยังไม่ใช่แฟนกัน รับจังหวะเวลาไม่ตรงกัน เหลือแค่มิตรภาพ ท้อเหนื่อยกับปีนี้ อยากชกหน้าตัวเองให้ปากแตก บทเรีย"/>
  </head>
  <body>
    <article>
      <h1>"ปั้นจั่น" เลิกคุย "ฐิสา" แล้ว เหลือแค่มิตรภาพ เหนื่อยบทเรียนชีวิตที่ผิดพลาด จากสามีแห่งชาติถูกเรียกไอ้!</h1>
      <address><time datetime="2019-11-22T07:17:00+00:00">22 Nov 2019, 07:17</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011603501.JPEG"/>
      </figure>
      <p><b>"ปั้นจั่น" รับมือลั่นโพสต์ภาพวิดีโอคอลกับสาว รีบลบเพราะไม่อยากให้มีปัญหา ยันอีกฝ่ายไม่ใช่มือที่สาม ทำให้เลิกคุย "ฐิสา" เพราะยังไม่ใช่แฟนกัน รับจังหวะเวลาไม่ตรงกัน เหลือแค่มิตรภาพ ท้อเหนื่อยกับปีนี้ อยากชกหน้าตัวเองให้ปากแตก บทเรียนชีวิตที่ผิดพลาด จากสามีแห่งชาติถูกเรียกไอ้ ลั่นไม่ต้องย่อ พระรองอดีตนักร้องเคาะห้องนักข่าว อัดเขียนชื่อเต็มให้แม่กูรู้ไปเลย เผยอาบอบนวดปลอดภัยที่สุด </b><br/><br/>ดูเหมือนปีนี้จะเป็นปีชงของนักแสดงหนุ่ม <b>"ปั้นจั่น ปรมะ อิ่มอโนทัย" </b>จริงๆ เพราะไม่ว่าจะทำอะไรก็เป็นข่าว ล่าสุดก็มีภาพเจ้าตัวกำลังวิดีโอคอลกับสาวนางหนึ่งออกมา จังหวะเหมาะกับที่ความสัมพันธ์เริ่มห่างกับนางเอกสาว<b> "ฐิสา วริฏฐิสา ลิ้มธรรมมหิศร"</b> เลยโดนเมาท์ไปว่าสาวคนนี้หรือเปล่าเป็นสาเหตุให้ความสัมพันธ์กับสาวฐิสาไม่คืบหน้า โดยหนุ่มปั้นจั่นก็ออกมายอมรับแล้วว่าตนมือลั่นลงภาพนั้นไป แต่ผู้หญิงคนนั้นก็เป็นแค่เพื่อน<br/><br/><b>"สำหรับเรื่องวิดีโอคอล คือผมต้องบอกก่อนว่ามันคืออุบัติเหตุ มือลั่น เพราะผมกำลังจะโพสต์อีกรูปหนึ่ง แต่ปรากฏว่ามันกลายเป็นรูปนั้น ซึ่งโดยปกติผมเป็นคนที่ชอบคุยวิดีโอคอลกับเพื่อนอยู่แล้ว ไม่ว่าจะเพื่อนผู้ชายหรือเพื่อนผู้หญิง</b> ซึ่งก็เป็นไปตามที่บอก มือลั่น หลังจากนั้นผมก็รีบลบภาพออกไปทันที เพราะไม่อยากให้เพื่อนเดือดร้อน ส่วนเรื่องมือที่สาม มันไม่มีอยู่แล้วครับ มันไม่มีทางเป็นไปได้ มันไม่เคยเกิดขึ้น เพราะว่าผมยังไม่ได้มีแฟน หรือคบกับใคร"<br/><br/>"ส่วนกับน้องฐิสา ผมต้องบอกว่ามันเป็นเวลาที่ดีนะครับ และสิ่งที่ผมพูดไปทั้งหมดตั้งแต่แรก ผมพูดด้วยความจริงใจ ผมรู้สึกแบบนั้นจริงๆ มาโดยตลอด แต่เมื่อเวลาผ่านไปด้วยหน้าที่การงานต่างๆ มันอาจจะทำให้จังหวะของเราสองคนไม่พอดี และทำให้เราต้องห่างกัน แต่ถึงอย่างนั้นแล้ว มิตรภาพ รวมถึงความเป็นพี่น้องของเราก็ยังเหมือนเดิม <b>ถามว่าไม่ได้จีบแล้วใช่ไหม คือไม่ได้คุยกันมาสักพักแล้วครับ เพราะต่างคนก็ต่างยุ่ง ผมเองก็ต้องเตรียมตัวสำหรับการบวช แถมยิ่งใกล้บวชมากเท่าไหร่ ก็ดูเหมือนว่าปัญหาจะยิ่งรุมเร้า"<br/></b><br/>ย้ำไม่เกี่ยวอันฟอลโลว์ไอจี รับรักวงการ ชอบอาชีพดารา แต่อาจจะอยู่กับมันไม่ได้ แต่ต้องทนอยู่เพราะพ่อแม่ต้องกินต้องใช้<br/>"ที่ผ่านมาผมไม่เคยออกมาพูดแก้ตัวหรืออะไรเลย เพราะผมรู้สึกว่าการแก้ตัวมันไม่ใช่การที่ทำให้คนที่เขาไม่ชอบเรา กลับมาชอบเราได้ แถม <b>ณ เวลานี้ไม่ว่าผมจะทำอะไรมันก็เป็นข่าวไปเสียหมด ดังนั้นสิ่งที่ผมทำได้ดีที่สุดก็คือการทำใจและเข้าใจมันครับ เหตุผลที่เลิกคุยกัน เรื่องนี้ขอเก็บไว้เป็นเรื่องส่วนตัวนะครับ แต่เอาเป็นว่าเราเข้าใจในตัวของกันและกันก็พอ เรายังคงมีมิตรภาพที่ดี เป็นพี่น้องที่ดีต่อกันครับ"</b><br/><br/><b>"ถามว่าเป็นสาเหตุทำให้เลิกติดตามอินสตาแกรมเขาด้วยไหม ไม่เกี่ยวครับ แต่ที่ผมเลิกติดตามเป็นเพราะผมไม่อยากเสพข่าวบันเทิงให้มันมากนัก จริงๆ ผมไม่ได้ติดต่อกับเพื่อนในวงการเลยสักคน </b>ผมพูดตรงๆ ผมไม่ได้ตัดขาดนะ ผมรักวงการนี้ ผมชอบอาชีพนี้ แต่ผมก็รู้สึกอีกเหมือนกันว่าบางทีผมอาจจะอยู่กับมันไม่ได้ เพียงแต่ผมต้องอยู่ เพราะพ่อแม่ผมยังต้องกิน ผมยังมีแฟนๆ ที่รักผม เพียงแค่ผมเลิกเสพสื่อทางโลกโซเชียล ก็เท่านั้นเอง"<br/><br/>ไม่อยากให้เจาะจง รักเคยเกิดขึ้นหรือไม่<br/><b>"ถามว่าความรักมันเคยเกิดขึ้นไหมสำหรับเรากับเขา คืออย่าไปเจาะถึงขั้นนั้นเลยครับ เพราะถ้าเจาะไปมันก็จะกลายเป็นประเด็นเปล่าๆ แต่อย่างที่ผมเคยบอก ทุกครั้งเราทุกคนทำเต็มที่ และเราก็หวังว่าจะให้มันดี แต่ในเมื่อมันไม่ใช่ เราก็แค่ต้องยอมรับมัน </b>เหมือนอกหักไหม ผมเชื่อว่าทุกคนต้องมีอารมณ์นั้น แต่ The Show Must Go On ไง ผมยังต้องทำงาน ผมยังต้องยิ้มให้กับทุกคน แต่สิ่งที่ผมมองว่ามันเป็นสิ่งที่เหนื่อยที่สุดของคนทำงานในวงการนั่นก็คือข่าวและคอมเมนต์ต่างๆ จากบุคคลอื่น ผมกล้าพูดเลยว่า ณ เวลานี้ไม่ว่าใครสะดุด หรือใครหกล้มสักนิดหนึ่ง ต้องโดนถล่ม ฉะนั้นคนที่เป็นนักแสดงเขาอดทนกันมากนะ ถึงแม้อาชีพของเราจะเป็นคนของประชาชน เป็นบุคคลสาธารณะ แต่ก็อยากให้เห็นใจเราสักนิด เราก็เป็นคนธรรมดาคนหนึ่ง การที่คุณจะว่าจะด่าทอเรา เราก็อยากให้คุณมารู้จักกับเราจริงๆ ก่อน"<br/><br/>ทำใจจากเคยเป็นสามีแห่งชาติ ตอนนี้เป็นได้แค่ไอ้ปั้นจั่น<br/>"ถามว่าเพราะผมไม่ค่อยโอเคกับกระแส Bully ในโซเชียลหรือเปล่า มันก็ไม่เกี่ยวหรอกครับ <b>แต่ว่าปีนี้ผมโดนมาตลอดไง หน้ามือเป็นหลังมือเลย ทำอะไรก็ผิดไปหมด จากที่เคยเป็นสามีแห่งชาติ ตอนนี้กลายเป็นไอ้ปั้น คำหยาบมีเข้ามามากจนผมเลิกอ่าน </b>แต่ก็เข้าใจนะครับ และเวลาเห็นเพื่อนคนอื่นๆ โดน ก็คิดด้วยว่า อีกหน่อยคงไม่มีใครกล้าพูด หรือกล้าสร้างสรรค์อะไรแล้ว"<br/><br/>"จริงๆ ตัวผมเอง ผมไม่ได้อยากเป็นข่าวเลยนะ ผมอยากจะแค่ทำงานแล้วเดินกลับบ้านด้วยซ้ำ ผมอยากสร้างสรรค์ผลงานให้กับคนที่ชอบดูละครของผม และผมก็กลับบ้านมากกว่า ผมไม่อยากพูดอะไรทั้งนั้น แต่ในเมื่อวงจรมันเป็นแบบนี้ ดาราต้องมาพร้อมกับสื่อ ออกมาพูดนู่นพูดนี่ ฉะนั้นมันก็ยังจำเป็นที่จะต้องอยู่ต้องพูด"<br/><br/><b>"จริงๆ เวลาที่ผมพลาด ผมก็อยากตบหัวตัวเอง อยากจะชกหน้าตัวเองให้ปากแตกเลยนะ เพราะผมพลาด ผมทำให้ตัวเองถูกด่าอีกแล้ว ซึ่งมันเหนื่อยนะ ผมท้อ ผมพูดจริงๆ ปีนี้เป็นปีที่แบบ...ซิกมาก เอาไว้ปีหน้าค่อยว่ากันใหม่</b> ส่วนพวกโรคซึมเศร้าโรคอะไรต่างๆ ไม่ต้องเอามาอ้างหรอก เพราะไม่มีใครเขาเชื่อ ถึงพูดไปคนก็ไม่เชื่อ พูดไปคนก็หาว่าสำออยอีก ฉะนั้นสิ่งที่ทำได้สำหรับคนในวงการก็คือแข็งแกร่งที่สุด อดทนที่สุด ระวังที่สุด ระวังแล้วระวังอีก เอาตรงๆ นะ ตอนนี้ผมปิดช่องทางโซเชียลหมดทุกอย่าง ยกเว้นอินสตาแกรม เพราะผมยังมีลูกค้า แต่ถ้าผมไม่มีลูกค้าผมลบไปแล้วครับ"<br/><br/><b>"เหนื่อยครับ เหนื่อย ตอนนี้ผมคิดแค่อย่างเดียวว่าผมทำงานเพื่อครอบครัว และงานนี้มันก็เป็นอาชีพที่ผมถนัดที่สุด ผมทำมันมาเกือบทั้งชีวิตแล้ว ดังนั้นถ้ายังมีคนดู มีคนรัก มีแฟนละครที่ติดตามผม ผมก็จะยังคงทำงานต่อไป </b>ถามว่าเคยคิดอยากพักงานในวงการบ้างไหม ผมมองว่าใครๆ ก็อยากเข้ามาในจุดนี้นะ ฉะนั้นในเมื่อผมก้าวมาทั้งตัวแล้ว ผมก็คงจะต้องคุมพื้นที่ของผมให้ดี ผมยังรักในการแสดงอยู่ แต่ถามว่าความเหนื่อยมันมีไหม แน่นอนครับว่ามันมี แต่ผมเชื่อว่าเวลามันจะช่วยเยียวยาทุกอย่าง การตัดสินใจบวชของผม ไม่ใช่เพราะผมอยากบวชหนีปัญหา แต่ผมมีแพลนของผมมาตั้งนานแล้ว"<br/><br/>ยันข่าวเมาท์ พระรองอดีตนักร้องเคาะประตูห้องนักข่าวไม่ใช่ตนแน่นอน<br/><b>"อันนี้ก็ความวัวยังไม่ทันหาย ความควายก็เข้ามาแทรก เรื่องนี้มันตลกมาก เพราะมันไม่มีทางที่จะเป็นผม แต่คงเพราะผมเป็นที่รักของชาวเน็ตมั้ง เขาก็เลยเขียนกันมา ปจ. ปจ. ปจ. ซึ่ง ปจ. ก็มีอยู่คนเดียว ปั้นจั่น ทีหลังไม่ต้อง ปจ. หรอก เขียนชื่อเต็มให้แม่กูรู้ไปเลยว่ากูไปขึ้นห้องนักข่าว (หัวเราะ) แต่ทั้งหมดทั้งมวลก็คือ ข่าวนี้มั่วมากๆ ผมไม่ได้ขึ้นห้องใครทั้งนั้น คือ...ถ้าผมจะไปจบอย่างนั้น ผมไปอาบอบนวดดีกว่า ผมพูดตรงๆ นักแสดงทุกคนครับ อาบอบนวดปลอดภัยที่สุด"</b></p>
    </article>
  </body>
</html>