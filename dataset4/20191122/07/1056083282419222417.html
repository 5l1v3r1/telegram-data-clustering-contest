<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100107/%D9%86%D9%85%D8%A7%DB%8C%D8%B4%DA%AF%D8%A7%D9%87-%D8%A2%D8%AB%D8%A7%D8%B1-%D8%AF%D8%A7%D9%88%DB%8C%D9%86%DA%86%DB%8C-%D8%AF%D8%B1-%D8%A7%D8%B3%DA%A9%D8%A7%D8%AA%D9%84%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T07:55:07+00:00"/>
    <meta property="og:title" content="نمایشگاه آثار «داوینچی» در اسکاتلند"/>
    <meta property="og:description" content="بزرگترین نمایشگاه آثار «داوینچی» در اسکاتلند، امروز در شهر «ادینبرا» آغاز به کار می‌کند."/>
  </head>
  <body>
    <article>
      <h1>نمایشگاه آثار «داوینچی» در اسکاتلند</h1>
      <address><time datetime="2019-11-22T07:55:07+00:00">22 Nov 2019, 07:55</time> by <a rel="author">پیوند مرزوقی</a></address>
      <p>بزرگترین نمایشگاه آثار «داوینچی» در اسکاتلند، امروز در شهر «ادینبرا» آغاز به کار می‌کند.</p>
      <p>به گزارش ایسنا، این نمایشگاه‌ که «لئوناردو داوینچی: یک عمر هنر نقاشی کشیدن»‌ نام دارد در گالری ملکه واقع در کاخ ‌«هولی رود» و به مناسبت پانصدمین سالروز درگذشت این هنرمند برگزار می‌شود.</p>
      <p>حدود ۸۰ طراحی «داوینچی»‌ که از مجموعه خصوصی خاندان سلطنتی بریتانیا امانت گرفته شده‌اند، در این نمایشگاه به نمایش گذاشته خواهند شد. این نمایشگاه سلیقه «داوینچی»‌ و طرز فکر او را در خلق آثار هنری مورد بررسی قرار خواهد داد.</p>
      <p>مجموعه‌ای از برترین طراحی‌های این هنرمند بر اساس موضوع و در گروه‌های جداگانه در این نمایشگاه به نمایش گذاشته می‌شوند. تعدادی از طراحی‌های اولیه تابلوهای مشهور «داوینچی» از جمله طراحی‌ اولیه تابلو نقاشی «مریم مقدس، کودک و حنای قدیس» و چهار طراحی‌ از شش طراحی به جامانده از نقاشی «شام آخر» نیز در این نمایشگاه به نمایش گذاشته خواهد شد.</p>
      <figure>
        <img src="https://cdn.isna.ir/d/2019/11/22/3/61491903.jpg"/>
      </figure>
      <p>تعدادی از طراحی‌های آناتومی که توسط «داوینچی»‌ انجام شدند نیز در این نمایشگاه حضور خواهند داشت.</p>
      <p>دو پرتره‌ به جامانده از «لئوناردو داوینچی» که یکی از آنها توسط شاگردش Francesco Melzi خلق شد و پرتره‌ی دیگری که از دوران کهنسالی «‌داوینچی»‌ توسط دستیارش خلق شد نیز از دیگر آثار مهم این نمایشگاه هستند.</p>
      <p>در ماه فوریه سال جاری، ۱۴۴ طراحی «‌داوینچی» متعلق به مجموعه خصوصی خاندان سلطنتی بریتانیا به طور همزمان در ۱۲ نمایشگاه در سراسر بریتانیا به نمایش گذاشته شد.</p>
      <p>در ماه «می»، همین طراحی‌ها در گالری ملکه واقع در کاخ باکینگهام برای برگزاری نمایشگاهی گردهم آورده شدند که این نمایشگاه به پربازدیدترین نمایشگاه گالری‌های ملکه در ۶۰ سال اخیر  تبدیل شد.</p>
      <p>«لئوناردو داوینچی» متولد فلورانس ایتالیا در مدت ۶۷ سال از عمر خود، صدها اثر هنری را که مشهورترین آن‌ها تابلوی «مونالیزا» یا «لبخند ژکوند» است، خلق کرد. «داوینچی» ‌همواره به عنوان یک نقاش بزرگ شناخته می‌شود ولی او در تمام طول زندگی خود توانست فقط ۲۰ تابلو نقاشی را به اتمام برساند. «دایوینچی» در دوران زندگی خود به عنوان یک مجسمه‌ساز و معمار مشهور نیز شناخته می‌شد، با این حال هیچکدام از مجسمه‌ها یا ساختمان‌هایی که او طراحی کرد سالم باقی نماندند.</p>
      <p>انتهای پیام</p>
    </article>
  </body>
</html>