<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/infokommunikacio/uj-funkcioval-gazdagodik-a-nepszeru-alkalmazas-1885710/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T07:20:00+00:00"/>
    <meta property="og:title" content="Új funkcióval gazdagodik a népszerű alkalmazás"/>
    <meta property="og:description" content="A felhasználók védelmét szolgáló új funkciót vezet be a Twitter, az időpont azonban még kérdéses."/>
  </head>
  <body>
    <article>
      <h1>Új funkcióval gazdagodik a népszerű alkalmazás</h1>
      <address><time datetime="2019-11-22T07:20:00+00:00">22 Nov 2019, 07:20</time> by <a rel="author">MTI</a></address>
      <p>A felhasználók védelmét szolgáló új funkciót vezet be a Twitter – jelentette be Suzanne Xie, a cég termékigazgatója a blogján csütörtökön.</p>
      <p>A kaliforniai médiavállalat régóta próbálkozik azzal, hogy gátat vessen a felületein megjelenő gyűlöletkeltő vagy egyszerűen csak bántó bejegyzéseknek, és a most beharangozott új funkció ezt a célt kívánja szolgálni. A felhasználók ugyanis a saját Twitter-oldalukon „kimaszkolhatják” a nem tetsző bejegyzéseket.</p>
      <blockquote>Muszáj mindenkinek biztonságban éreznie magát, ha a Twitteren cseveg, s ennek érdekében változtatnunk kell a platformunkon zajló beszélgetések módjain</blockquote>
      <p>– magyarázta a blogján Suzanne Xie.</p>
      <figure>
        <img src="https://www.vg.hu/wp-content/uploads/2019/08/twitter2929941280.jpg"/>
        <figcaption>Fotó: Pixabay</figcaption>
      </figure>
      <p>Az új alkalmazás lehetővé teszi a felhasználóknak, hogy a saját bejegyzéseikre érkező, nem tetsző válaszokat elrejtsék. Suzanne Xie szerint ezzel irányíthatják a fiókjukon zajló beszélgetéseket. A nemkívánatos bejegyzéseket azonban „csak” elrejtik, és nem kitörlik, mégpedig annak érdekében, hogy a felhasználó bármikor visszatérhessen rájuk, és követhesse a témában megjelent új bejegyzéseket. A Twitter vezető tisztségviselője azt mondta, hogy ezzel a cenzúrát akarják megakadályozni.</p>
      <aside>Ilyen alkalmazás a másik nagy közösségi portálon, a Facebookon már létezik.</aside>
      <p>Suzanne Xie arról nem írt, hogy az új funkció mikor lesz elérhető a Twitteren.</p>
    </article>
  </body>
</html>