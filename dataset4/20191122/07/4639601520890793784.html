<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/politics/prosfygiko-i-allagi-stasis-tis-agkyras-sto-aigaio-kai-to-sxedio-kata-tis-elladas/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T07:33:28+00:00"/>
    <meta property="og:title" content="Προσφυγικό : Η αλλαγή στάσης της Αγκυρας στο Αιγαίο και το σχέδιο κατά της Ελλάδας"/>
    <meta property="og:description" content="Πώς η Άγκυρα προσπαθεί να πλημμυρίσει τα νησιά με μετανάστες"/>
  </head>
  <body>
    <article>
      <h1>Προσφυγικό : Η αλλαγή στάσης της Αγκυρας στο Αιγαίο και το σχέδιο κατά της Ελλάδας</h1>
      <h2>Πώς η Άγκυρα προσπαθεί να πλημμυρίσει τα νησιά με μετανάστες</h2>
      <address><time datetime="2019-11-22T07:33:28+00:00">22 Nov 2019, 07:33</time> by <a rel="author">ΤοΒΗΜΑ Team</a></address>
      <p>Για τουρκικό σχέδιο κατά της Ελλάδας με μοχλό το <a href="https://www.tovima.gr/tag/%CF%80%CF%81%CE%BF%CF%83%CF%86%CF%85%CE%B3%CE%B9%CE%BA%CF%8C/">προσφυγικό</a> κάνουν λόγο καλά ενημερωμένες πηγές.</p>
      <p>Από τον περασμένο Μάιο οι αφίξεις μεταναστών στα ελληνικά νησιά έχουν αυξηθεί κατά 240%, όπως ανέφερε χαρακτηριστικά ο <a href="https://www.tovima.gr/tag/%CE%B3%CE%B9%CF%8E%CF%81%CE%B3%CE%BF%CF%82-%CE%BA%CE%BF%CF%85%CE%BC%CE%BF%CF%85%CF%84%CF%83%CE%AC%CE%BA%CE%BF%CF%82/">Γιώργος Κουμουτσάκος</a>, αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, σε συνέντευξή του στο Γαλλικό Πρακτορείο Ειδήσεων (AFP) κατά τη διάρκειά επίσκεψής του στην Ουάσιγκτον.</p>
      <p>
        <a href="https://www.in.gr/2019/11/22/greece/tourkiko-sxedio-kata-tis-elladas-moxlo-metanasteytiko/">Τουρκικό σχέδιο κατά της Ελλάδας με μοχλό το μεταναστευτικό</a>
      </p>
      <p>Σύμφωνα με πληροφορίες του Star, ο ίδιος ο υπουργός Ναυτιλίας Γιάννης Πλακιωτάκης έχει αναφέρει ότι τις τελευταίες ημέρες  οι Τούρκοι έχουν αλλάξει πλήρως τη στάση τους στο Αιγαίο.</p>
      <p>Μέχρι πρότινος όταν η ελληνική Ακτοφυλακή έβλεπε βάρκες να έρχονται και ειδοποιούσε τις τουρκικές αρχές, σε ποσοστό 60% παρενέβαιναν και σταματούσαν τους μετανάστες.</p>
      <p>Πλέον -σύμφωνα με τον υπουργό- παρότι ειδοποιούνται διαρκώς οι Τούρκοι δεν ανταποκρίνονται σε καμία έκκληση και τηρούν σιγή ασυρμάτου. Και δεν πρόκειται για ένα – δύο περιστατικά, αλλά για 25 αναπάντητες κλήσεις την ημέρα.</p>
      <figure>
        <img src="https://www.in.gr/wp-content/uploads/2019/11/2406104_29204426-2-thumb-large-thumb-large-thumb-large-600x374.jpg"/>
      </figure>
      <p>Το γεγονός αυτό, σε συνδυασμό με την ιταμή <a href="https://www.tovima.gr/2019/11/21/politics/nea-proklisi-apo-tourkiko-ypeks-ti-apanta-se-mitsotaki-gia-prosfygiko/">ανακοίνωση που εξέδωσε χθες, Πέμπτη, το τουρκικό υπουργείο Εξωτερικών</a> ότι «η ελληνική πλευρά επιχειρεί να χειραγωγήσει την κοινή γνώμη μέσω αλλοίωσης των γεγονότων» στο προσφυγικό δείχνει ότι το σχέδιο της Άγκυρας βρίσκεται εν εξελίξει.</p>
      <p>Μιλώντας σε δημοσιογράφους ο εκπρόσωπος του υπουργείου Εξωτερικών Χαμί Ακσόι χαρακτήρισε «αβάσιμες και ατυχείς» τις δηλώσεις Κυριάκου Μητσοτάκη για το μεταναστευτικό.</p>
      <p>Σύμφωνα με τον Ακσόι, η ελληνική πλευρά επιχειρεί να χειραγωγήσει την κοινή γνώμη μέσω «αλλοίωσης των γεγονότων». Και σαν να μην έφθανε αυτό ο Ακσόι πρόσθεσε ότι οι ροές προσφύγων και μεταναστών έχουν μειωθεί χάρη… στα μέτρα που έλαβε η τουρκική κυβέρνηση.</p>
      <h3>Ολόκληρη η ανακοίνωση του τουρκικού ΥΠΕΞ</h3>
      <p>«Το τελευταίο παράδειγμα χειραγώγησης της κοινής γνώμης που προσπαθεί να κάνει η Ελλάδα μέσω στρέβλωσης των γεγονότων είναι οι αβάσιμες και ατυχείς δηλώσεις του πρωθυπουργού Μητσοτάκη.</p>
      <p>Σε σύγκριση με τη μεταναστευτική κρίση του 2015, όταν 850 χιλιάδες παράτυποι μετανάστες έφτασαν στην Ευρώπη, το σημερινό επίπεδο διέλευσης μειώθηκε κατά 94% χάρη στα μέτρα που έλαβε η Τουρκία.</p>
      <p>Δεν είναι ανθρώπινο για τις χώρες που βρίσκονται στις μεταναστευτικές διαδρομές καθώς και για την Ελλάδα να εφαρμόσουν «μηδενική μεταναστευτική πολιτική» και να αγνοήσουν τα δικαιώματα αυτών των ανθρώπων. Η Ελλάδα και οι χώρες που πλήττονται από το μεταναστευτικό πρέπει να επικεντρωθούν κυρίως στην αντιμετώπιση των βασικών αιτιών που προκαλούν τη μετανάστευση στις χώρες προέλευσης.</p>
      <figure>
        <img src="https://www.in.gr/wp-content/uploads/2019/11/720_535814_0b4f5d18c0-80dc4d103da281c1-600x338.jpg"/>
      </figure>
      <p>Η Τουρκία φιλοξενεί περισσότερους από τέσσερα εκατομμύρια εξωτερικά εκτοπισμένους. Οι Έλληνες ομόλογοι μας καθώς και η διεθνής κοινότητα πρέπει να καταλάβουν ότι δεν είναι δίκαιο να αναλάβει η Τουρκία το βάρος της μετανάστευσης, το οποίο αποτελεί παγκόσμιο πρόβλημα.</p>
      <p>Παρά το γεγονός ότι ο πρωθυπουργός της Ελλάδας αρνείται να δει και να αναγνωρίσει την κατάσταση, οι παράτυποι μετανάστες συνεχίζουν να επαναπροωθούνται στα σύνορα από τις ελληνικές αρχές. Αγνοώντας τις ευρωπαϊκές αξίες, αυτοί οι άνθρωποι υποβάλλονται σε απάνθρωπη μεταχείριση.</p>
      <p>Θεωρούμε σκόπιμο να υπενθυμίσουμε στην Ελλάδα ότι η επιλογή συνεργασίας με την Τουρκία σε αυτό το θέμα θα αποφέρει αποτελεσματικότερα αποτελέσματα αντί να προπαγανδίζει την Τουρκία.</p>
      <p>Καλούμε την ελληνική κυβέρνηση να:</p>
      <p>– επανορθώσει για τις απάνθρωπες συνθήκες που αντιμετωπίζουν οι μετανάστες, οι οποίες καταγράφονται επίσης από διεθνείς οργανισμούς,</p>
      <p>– κάνει κάτι για την πρόληψη των θανάτων μεταναστών, των ανηλίκων καθώς και των μεταναστών που δεν μπορούν να λάβουν την απαιτούμενη βοήθεια,</p>
      <p>– μην ξεχνάει ότι αυτοί οι άνθρωποι έχουν δικαιώματα και ελευθερίες που απορρέουν από το διεθνές δίκαιο,</p>
      <p>– τερματίσει την πρακτική επαναπροώθησης των μεταναστών, η οποία αντιβαίνει στο διεθνές δίκαιο,</p>
      <p>– μην χρησιμοποιεί όπλα εναντίον μεταναστών και να μην τους αντιμετωπίζει απάνθρωπα,</p>
      <p>– επιδείξει σεβασμό στις πεποιθήσεις των μεταναστών καθώς και στις κοινές αξίες της Ευρώπης και της ανθρωπότητας».</p>
      <figure>
        <img src="https://www.in.gr/wp-content/uploads/2019/11/prosfygiko01-600x306.jpg"/>
      </figure>
      <h3>Κουμουτσάκος: «Να σταματήσει τον εκβιασμό η Άγκυρα»</h3>
      <p>Ανησυχία για τις απειλές του προέδρου της Τουρκίας Ρετζέπ Ταγίπ Ερντογάν και άλλων τούρκων αξιωματούχων περί «ανοίγματος των θυρών» στην Ευρώπη εξέφρασε o Γιώργος Κουμουτσάκος, αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, σε συνέντευξή του στο Γαλλικό Πρακτορείο Ειδήσεων (AFP) κατά τη διάρκειά επίσκεψής του στην Ουάσιγκτον.</p>
      <p>Οταν η Τουρκία «συνεχίζει να επαναλαμβάνει ότι θα ανοίξει τις «πόρτες», αυτό που κάνουν οι μετανάστες είναι να μετακινούνται πιο κοντά σε αυτές, περιμένοντας να ανοίξουν», είπε ο κ. Κουμουτσάκος, σημειώνοντας ότι από τον Μάιο οι αφίξεις των μεταναστών στις ελληνικές ακτές έχουν αυξηθεί κατά 240%.</p>
      <p>Δήλωσε επίσης ότι η Τουρκία οφείλει να σταματήσει να «εκβιάζει», εάν θέλει περισσότερη ευρωπαϊκή βοήθεια. Εντούτοις, η Ελλάδα θα επιθυμούσε η Ευρωπαϊκή Ενωση να δει θετικά το αίτημα της Τουρκίας για βοήθεια πέραν των 6 δισ. ευρώ που συμφωνήθηκε να δοθεί το 2016 για την ανάσχεση των μεταναστευτικών ροών.</p>
      <p>«Το γεγονός όμως ότι η Τουρκία ζήτησε αυτά τα κονδύλια με εκβιασμούς ή απειλές, δεν δημιουργεί το κατάλληλο πολιτικό κλίμα για τους Ευρωπαίους ώστε να αποφασίσουν να τα δώσουν», τόνισε ο κ. Κουμουτσάκος.</p>
      <p>
        <a href="https://www.tovima.gr/2019/11/22/opinions/elate-stin-ellada-na-kerdisete-xrimata/">Ελάτε στην Ελλάδα να κερδίσετε χρήματα</a>
      </p>
    </article>
  </body>
</html>