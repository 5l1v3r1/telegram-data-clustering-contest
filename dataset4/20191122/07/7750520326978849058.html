<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/svit/turystam-u-kambodzhi-zaboronyly-katatysya-na-slonah.html"/>
    <meta property="og:site_name" content="1NEWS"/>
    <meta property="article:published_time" content="2019-11-22T07:47:48+00:00"/>
    <meta property="og:title" content="Туристам у Камбоджі заборонили кататися на слонах"/>
    <meta property="og:description" content="Туристам у Камбоджі заборонили кататися на слонах"/>
  </head>
  <body>
    <article>
      <h1>Туристам у Камбоджі заборонили кататися на слонах</h1>
      <address>
        <time datetime="2019-11-22T07:47:48+00:00">22 Nov 2019, 07:47</time>
      </address>
      <p>
        <b>Найвідоміша туристична атракція Камбоджі – Ангкор-Ват – запровадила заборону на катання туристів на слонах древніми храмами, починаючи з наступного року, передає <a href="https://1news.com.ua/">1NEWS</a> з посиланням на <a href="https://www.ukrinform.ua/rubric-tourism/2822594-u-kambodzi-turistam-zaboronili-katatisa-na-slonah.html">Укрінформ</a>.</b>
      </p>
      <figure>
        <img src="https://1news.com.ua/wp-content/uploads/2019/11/434.jpg"/>
      </figure>
      <p>До такого кроку адміністрація храмового комплексу вирішила вдатися після тиску зі сторони зоозахисників.</p>
      <p>Двох з 14 слонів, що живуть і працюють в археологічному парку Ангкор, вже переселили до сусіднього лісу. Тих, що залишилися, обіцяють відправити туди до початку 2020 року.</p>
      <p>У відвідувачів буде можливість побачити велетнів, але їм не дозволять кататися на них.</p>
      <p>“Слон – це велика тварина, але вона також ніжна, і ми більше не хочемо, щоб вони експлуатувалися туристичною галуззю. Ми хочемо, щоб вони жили в їхньому природному середовищі”, – заявив представник компанії, що управляє археологічним парком, Лонг Косал.</p>
      <p>У 2016 році до Ангкору була прикута увага всього світу. Тоді внаслідок поєднання теплового удару й виснаження тут померла слониха на прізвисько Самбо. Її смерть призвела до появи петиції із закликом покласти край катанню на слонах у храмовому комплексі, яка зібрала понад 185 тисяч підписів.</p>
      <p>Крім того, торік Всесвітній фонд дикої природи опублікував звіт, у якомуговориться, що популяція азіатського слона лише за три покоління зменшилася на 50 відсотків. У дикій природі їх живе менше 50 тисяч. Їх офіційно внесено до списку видів тварин, що перебувають на межі зникнення.</p>
    </article>
  </body>
</html>