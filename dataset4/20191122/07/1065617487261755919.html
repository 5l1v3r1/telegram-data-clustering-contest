<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/rassegna-stampa/il-messaggero/roma-friedkin-torna-a-natale/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-22T07:32:06+00:00"/>
    <meta property="og:title" content="Roma, Friedkin torna a Natale"/>
    <meta property="og:description" content="La negoziazione per la cessione della società giallorossa è entrata nel vivo. Il californiano è volato a Londra con i suoi consulenti per definire l’offerta"/>
  </head>
  <body>
    <article>
      <h1>Roma, Friedkin torna a Natale</h1>
      <h2>La negoziazione per la cessione della società giallorossa è entrata nel vivo. Il californiano è volato a Londra con i suoi consulenti per definire l’offerta</h2>
      <address><time datetime="2019-11-22T07:32:06+00:00">22 Nov 2019, 07:32</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p>“<i>Ci vediamo tra un mese</i>“. Così <b>Dan Friedkin</b> ha salutato i suoi interlocutori privilegiati, a cominciare dal ceo <b>Guido Fienga</b>, fissando il nuovo viaggio in Italia con l’obiettivo di prendersi la Roma di James Pallotta, scrive Ugo Trani su <i>Il Messaggero,c</i>ome nel 2018.</p>
      <p><b>La negoziazione va avanti</b>. Anzi, con il blitz dei giorni scorsi nella Capitale, <b>è già entrata nel vivo</b> con lo studio dei conti e la valutazione degli asset del club. La conferma dalla Borsa, dove vola il titolo: in mattinata oltre il 16% , poi stop e chiusura al 3,57% (più 20,17% in 24 ore).</p>
      <p><b>Friedkin, insomma, ha deciso di forzare la mano</b>. E’ convinto, e anche entusiasta, a differenza del <b>disamorato Pallotta</b>.  Il tycoon, del resto, ha la possibilità di vedere il presidente giallorosso negli States e di proseguire comunque la trattativa attraverso JP Morgan che lo affianca nell’affare Roma. Mercoledì pomeriggio, intanto, si è spostato con i suoi consulenti a Londra, dove a settembre ha aperto una nuova sede della Pursuit Aviation. Nella City ha fatto il punto della situazione con i manager del suo advisor. Anche Fienga è volato all’estero. In Europa. Business e mercato.</p>
      <p><b>Pallotta è il vero regista dell’operazione,</b> come dimostrano i luoghi frequentati dal californiano durante il soggiorno nella Capitale che sono gli stessi (albergo e ristorante) scelti di solito dal bostoniano. Ha insistito con il potenziale acquirente per spingerlo al grande passo. Lo ritiene il profilo ideale per la solidità del club. Adesso, però, c’è da convincerlo sulla cifra da investire. <b>Che per Friedkin è al massimo di 600 milioni.</b> Pallotta dice 1 miliardo per averne almeno 800.</p>
      <p>Il californiano, però, ha già pianificato le sue mosse. <b>Punta a prendere la massima quota disponibile dell’aumento di capitale da 150 milioni</b> approvato dall’assemblea dei soci del 28 ottobre. Sono circa 130 milioni (qualcuno in meno). Glieli garantirebbe proprio il bostoniano che, come azionista di maggioranza, detiene l’86,577% dell’As Roma Spv Llc. Ma non basterebbe: Friedkin deve andare oltre, acquistando il 51% delle quote di Pallotta.</p>
      <p><b>Il nuovo stadio</b> fa parte del pacchetto: As Roma Spv Llc possiede anche le società Stadio Tdv e Tdv Real Estate. Pallotta vuol rientrare di quanto speso finora: 70 milioni. Il californiano li tiene strategicamente fuori dalla negoziazione. Intende procedere per conto proprio. Lo stadio gli interessa: il suo, però.</p>
    </article>
  </body>
</html>