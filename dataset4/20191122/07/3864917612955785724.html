<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823255-v-ukroboronprom-priihala-delegacia-na-coli-z-eksministrom-vms-ssa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T07:39:00+00:00"/>
    <meta property="og:title" content="В Укроборонпром приїхала делегація на чолі з ексміністром ВМС США"/>
    <meta property="og:description" content="Нова команда Укроборонпрому зустрілася з представниками групи радників Інституту оборонного аналізу (Institute for Defense Analyses) США та обговорила плани трансформаційного розвитку підприємств-учасників Концерну."/>
  </head>
  <body>
    <article>
      <h1>В Укроборонпром приїхала делегація на чолі з ексміністром ВМС США</h1>
      <h2>Нова команда Укроборонпрому зустрілася з представниками групи радників Інституту оборонного аналізу (Institute for Defense Analyses) США та обговорила плани трансформаційного розвитку підприємств-учасників Концерну.</h2>
      <address>
        <time datetime="2019-11-22T07:39:00+00:00">22 Nov 2019, 07:39</time>
      </address>
      <p>Про це повідомляє <a href="https://ukroboronprom.com.ua/uk/media/kerivnytstvo-ukroboronpromu-obgovorylo-zminy-z-grupoyu-amerykanskyh-radnykiv.html">пресслужба концерну.</a></p>
      <p>"Наша мета - перетворити Укроборонпром на ефективний управлінський орган державними підприємствами оборонно-промислового комплексу – вони мають задовольняти потреби нашої армії та бути економічно ефективними. Задля цього ми співпрацюємо з міжнародними партнерами, аналізуємо та відбираємо найкращі світові рішення", – цитує пресслужба заступника гендиректора з трансформації концерну Романа Бондаря.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2820954-ukroboronprom-ne-vistavlatime-zoru-masproekt-na-privatizaciu.html">Укроборонпром не виставлятиме "Зорю" - "Машпроєкт" на приватизацію</a>
      </blockquote>
      <p>Як зазначається, попередньо експерти цієї групи здійснили майже двотижневий візит на підприємства-учасники ДК "Укроборонпром" в Київському, Житомирському, Львівському та Харківському регіонах, де вони оцінили виробничий потенціал та ефективність таких підприємств. Під час проведеної зустрічі особливу увагу сторони приділили обговоренню фінансово-економічних показників та виробничих результатів діяльності державно-виробничої складової оборонно-промислового комплексу України, а також подальші плани трансформаційного розвитку підприємств-учасників концерну.</p>
      <p>За словами Бондаря, одними з рушіїв змін на підприємствах Укроборонпрому стануть цифровізація та захист права інтелектуальної власності. Також Концерн поліпшуватиме умови праці та посилить соціальний захист своїх працівників.</p>
      <p>За інформацією пресслужби, в рамках обговорень були актуалізовані питання підвищення прозорості державного оборонного замовлення внаслідок очікуваних змін до нормативно-правових актів, перехід з 1 грудня поточного року усіх підприємств-учасників ДК "Укроборонпром" до відкритих процедур відбору постачальників із використанням системи державних закупівель Prozorro, перебіг фінансового аудиту, а також інші трансформаційні процеси, у т.ч. на шляху до корпоративного управління.</p>
      <p>В <a href="https://www.ukrinform.ua/tag-ukroboronprom">Укроборонпромі</a> також нагадали, що група радників Інституту оборонного аналізу, яку очолює стратегічний радник з питань реформування оборонно-промислового комплексу доктор Дональд Чарльз Вінтер, колишній міністр ВМС США, надає консультативно-дорадчу допомогу стратегічного рівня з питань реформування і розвитку підприємств-учасників Державного концерну "Укроборонпром". Робота цієї групи, яка розпочалась у лютому 2019 року, була ініційована за запитом керівництва держави до міністра оборони США Джеймса Меттіса під час візиту до Сполучених Штатів у вересні 2018 року.</p>
    </article>
  </body>
</html>