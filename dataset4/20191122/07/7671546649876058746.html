<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914707"/>
    <meta property="og:site_name" content="Dnevnik"/>
    <meta property="article:published_time" content="2019-11-22T07:15:00+00:00"/>
    <meta property="og:title" content="Dobovec korak (točko) oddaljen od sanj, a si ne dela utvar"/>
    <meta property="og:description" content="Slovenski prvak v dvoranskem nogometu Dobovec v ligi prvakov na zadnji tekmi turnirja v Moskvi proti KPRF potrebuje točko za uvrstitev na sklepni turnir četverice."/>
  </head>
  <body>
    <article>
      <h1>Dobovec korak (točko) oddaljen od sanj, a si ne dela utvar</h1>
      <address><time datetime="2019-11-22T07:15:00+00:00">22 Nov 2019, 07:15</time> by <a rel="author">Sandi Škvarč</a></address>
      <p>
        <b>Slovenski prvak v dvoranskem nogometu Dobovec v ligi prvakov na zadnji tekmi turnirja v Moskvi proti KPRF potrebuje točko za uvrstitev na sklepni turnir četverice.</b>
      </p>
      <p>»Želimo priti na tekmo zadnjega kroga s šestimi točkami, da z Rusi odločimo o napredovanju,« je ob prihodu v Rusijo načrte slovenskih prvakov v dvoranskem nogometu predstavil kapetan <b>Rok Mordej</b>. Tik pred vrhuncem turnirja je cilj pravzaprav presežen, saj gre Dobovec v derbi z moskovskim klubom KPRF kot vodilna ekipa skupine (boljša razlika v golih) in za zgodovinski prvi slovenski preboj na zaključni turnir četverice v 19-letni zgodovini tega tekmovanja potrebuje samo točko.</p>
      <p>Preden nekaj več besed namenimo načrtovanju drevišnjega boja v kultni CSKA Areni, kratek skok v preteklost in podatek, da je izmed slovenskih klubov takšno izhodišče doslej priigrala le Litija, ki je leta 2003 v Laškem v zadnjem krogu neuspešno izzivala Barcelono. Da bi se zapisala v zgodovino in odšla v boj za prvaka stare celine, bi jo morala premagati, medtem ko je Dobovec stopničko bliže, saj lahko proti gostitelju in prvemu favoritu turnirja, klubu ruske komunistične partije, igra na remi. »V našem športu je rezultat težko načrtovati, igra je preveč dinamična, da bi se lahko osredotočili zgolj na branjene naše mreže,« trener Dobovca <b>Kujtim Morina </b>ne daje posebne pozornosti dejstvu, da sta izmed treh možnih rezultatov zanj ugodna dva. Ampak to, da bodo v tekmo vstopili kot vodilna ekipa skupine, je vendarle lahko svojevrstna prednost oziroma predvsem dodaten pritisk za moskovske profesionalce, ki jim pred polnimi tribunami ne bo enostavno, če se kaj zalomi. Razmerje moči in tudi mnogo drugih parametrov, s katerimi bi se lotili ocenjevanja tekmecev, govorijo seveda v prid »komunistov«, ki bi na desetih tekmah zagotovo vsaj sedemkrat premagali slovenskega prvaka. Ampak morda je prav nocoj tisti trenutek, ko se bo kolo sreče obrnilo njim v prid. »Imamo priložnost, ki je ni imel še nihče, vprašanje je tudi, ali se bo še kdaj ponovila,« se sprašuje kapetan Rok Mordej, ki se vrača v igro, potem ko je drugo tekmo zaradi kartonov spremljal s tribune. »Pomembno je, da smo v popolni zasedbi in lahko postavimo igro, s katero smo se prebili do zgodovinske priložnosti,« dodaja. Je vendarle pričakovati bolj obrambno naravnano igro in več pozornosti temu, kako preprečiti in ne doseči zadetek. »Samo z obrambno igro bomo težko ustavili njihove nalete. Morali jih bomo oddaljiti tudi z napadi na njihova vrata,« opozarja <b>Kristjan Čujec</b>, edini Slovenec, ki je že igral na spomladanskem zaključnem turnirju, leta 2014 v dresu azerbajdžanskega Araza.</p>
      <p>»V eni tekmi je mogoče vse, tudi velikemu favoritu se lahko zalomi,« je prepričan vratar <b>Damir Puškar</b>. In še misel trenerja Kujtima Morine, brez katerega Dobovec ne bi bil tu, kjer je: »Dolgo smo trdo delali, da smo danes le korak oddaljeni od sanj. Ampak ne delamo si utvar: naloga je še vedno na meji mogočega.«</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914865/sport/nogomet/olimpiji-je-ostala-le-se-umetna-trava-"/>
        <a href="https://www.dnevnik.si/1042914831/sport/nogomet/v-manchestru-bodo-toplo-sprejeli-trenerja-nasprotnikov"/>
        <a href="https://www.dnevnik.si/1042914631/sport/ostali-sporti/drugi-sporti/druga-zmaga-dobovca"/>
        <a href="https://www.dnevnik.si/1042914517/sport/nogomet/odlocile-so-izkusnje"/>
        <a href="https://www.dnevnik.si/1042910809/sport/nogomet/dobovec-tretjic-v-ligi-prvakov"/>
        <a href="https://www.dnevnik.si/1042885215/sport/ostali-sporti/drugi-sporti/dobovec-tretjic-prvak-"/>
        <a href="https://www.dnevnik.si/1042846892/sport/ostali-sporti/drugi-sporti/kapetan-mordej-dva-gola-do-zmage-smo-jim-poklonili"/>
        <a href="https://www.dnevnik.si/1042842425/sport/nogomet/napake-se-zgodijo-ko-ni-vec-kisika-v-mozganih"/>
      </related>
    </article>
  </body>
</html>