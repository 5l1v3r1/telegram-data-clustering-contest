<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/kosmos/article/nea-zilandia-enoxos-kri8ike-nearos-andras-gia-ton-fono-22xronis-touristrias"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T07:55:00+00:00"/>
    <meta property="og:title" content="Νέα Ζηλανδία: Ένοχος κρίθηκε νεαρός άνδρας για τον φόνο 22χρονης τουρίστριας"/>
    <meta property="og:description" content="Σώμα ενόρκων στη Νέα Ζηλανδία καταδίκασε έναν 27χρονο άνδρα για τον φόνο μιας Βρετανίδας τουρίστριας, που έγινε πριν από έναν χρόνο. Η 22χρονη Γκρέις Μιλέιν εξαφανίστηκε την 1η Δεκεμβρίου 2018 από το Όκλαντ, όπου είχε πάει για διακοπές μετά την αποφοίτησή της από το πανεπιστήμιο. Η αστυνομία της Νέας Ζηλανδίας εντόπισε το πτώμα της στις 9 Δεκεμβρίου σε μια θαμνώδη περιοχή, λίγα μέτρα από το εθνικό πάρκο Waitakere Ranges."/>
  </head>
  <body>
    <article>
      <h1>Νέα Ζηλανδία: Ένοχος κρίθηκε νεαρός άνδρας για τον φόνο 22χρονης τουρίστριας</h1>
      <address>
        <time datetime="2019-11-22T07:55:00+00:00">22 Nov 2019, 07:55</time>
      </address>
      <p>Σώμα ενόρκων στη Νέα Ζηλανδία καταδίκασε έναν 27χρονο άνδρα για τον φόνο μιας Βρετανίδας τουρίστριας, που έγινε πριν από έναν χρόνο. Η 22χρονη Γκρέις Μιλέιν εξαφανίστηκε την 1η Δεκεμβρίου 2018 από το Όκλαντ, όπου είχε πάει για διακοπές μετά την αποφοίτησή της από το πανεπιστήμιο. Η αστυνομία της Νέας Ζηλανδίας εντόπισε το πτώμα της στις 9 Δεκεμβρίου σε μια θαμνώδη περιοχή, λίγα μέτρα από το εθνικό πάρκο Waitakere Ranges.</p>
      <p>Ο δράστης, το όνομα του οποίου δεν αποκαλύφθηκε έπειτα από απόφαση του δικαστηρίου, συνάντησε τη Μιλέιν το βράδυ της 1ης Δεκεμβρίου μέσω της εφαρμογής Tinder. Ο ίδιος δήλωσε αθώος για τον φόνο, λέγοντας ότι η κοπέλα πέθανε από ατύχημα κατά τη διάρκεια της συναινετικής σεξουαλικής επαφής που είχαν μεταξύ τους.</p>
      <figure>
        <img src="https://www.zougla.gr/image.ashx?fid=2772845"/>
      </figure>
      <p>Οι εισαγγελείς ωστόσο εξήγησαν ότι ο δράστης πήρε πολλές φωτογραφίες από το πτώμα της Μιλέιν στις 2 Δεκεμβρίου και αργότερα την ίδια ημέρα το έβαλε σε μία βαλίτσα και με ένα νοικιασμένο όχημα μετέβη στο σημείο όπου έθαψε την άτυχη κοπέλα.</p>
      <p>Οι ένορκοι έκριναν τον 27χρονο ένοχο, ενώ η ποινή του θα ανακοινωθεί στις 21 Φεβρουαρίου. Ενδέχεται να του επιβληθούν ισόβια.</p>
      <p>Η υπόθεση αυτή είχε προκαλέσει έντονες συζητήσεις για τη βία εναντίον των γυναικών στη Νέα Ζηλανδία, μια χώρα όπου τα βίαια εγκλήματα είναι σπάνια.</p>
      <p>Χιλιάδες άνθρωποι είχαν τιμήσει τη μνήμη της Μιλέιν με ολονυκτίες, ενώ η πρωθυπουργός της χώρας Τζασίντα Άρντερν είχε ζητήσει δακρυσμένη συγγνώμη από την οικογένεια της κοπέλας εκ μέρους όλης της Νέας Ζηλανδίας.</p>
    </article>
  </body>
</html>