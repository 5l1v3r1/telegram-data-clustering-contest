<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121266/cba-zatrzymalo-wlasciciela-prywatnej-stacji-telewizyjnej-chodzi-o-korupcje.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T07:54:00+00:00"/>
    <meta property="og:title" content="CBA zatrzymało właściciela prywatnej stacji telewizyjnej. Chodzi o korupcję"/>
    <meta property="og:description" content="Przedsiębiorcy z branży deweloperskiej, transportu i logistyki, prezes Izby Gospodarczej Transportu Lądowego oraz właściciel prywatnej stacji telewizyjnej i uczelni niepublicznej w Katowicach oraz wykładowca tej uczelni zostali zatrzymani przez CBA. Śledztwo dotyczy korzyści majątkowych na blisko 1 mln 900 tys. zł."/>
  </head>
  <body>
    <article>
      <h1>CBA zatrzymało właściciela prywatnej stacji telewizyjnej. Chodzi o korupcję</h1>
      <address>
        <time datetime="2019-11-22T07:54:00+00:00">22 Nov 2019, 07:54</time>
      </address>
      <h4>Przedsiębiorcy z branży deweloperskiej, transportu i logistyki, prezes Izby Gospodarczej Transportu Lądowego oraz właściciel prywatnej stacji telewizyjnej i uczelni niepublicznej w Katowicach oraz wykładowca tej uczelni zostali zatrzymani przez CBA. Śledztwo dotyczy korzyści majątkowych na blisko 1 mln 900 tys. zł.</h4>
      <p>Krakowska delegatura CBA prowadzi postępowanie w sprawie podejmowania się pośrednictwa w załatwieniu spraw w zamian za korzyści majątkowe, a także powoływania się na wpływy w instytucjach państwowych i samorządowych województwa małopolskiego oraz udzielania korzyści majątkowych osobom pełniącym funkcje publiczne, w związku z pełnieniem tych funkcji. W tej sprawie zarzuty usłyszało już 11 podejrzanych, w tym były senator VIII kadencji.</p>
      <p>W związku z tą sprawą, funkcjonariusze CBA zatrzymali 10 osób. Zatrzymani w zamian za korzyści majątkowe, w tym rzeczowe i pieniężne, przekazywane bezpośrednio bądź w formie darowizn na rzecz wskazanych fundacji, a także korzyści osobiste załatwiali za pośrednictwem byłego senatora różne sprawy w instytucjach państwowych i samorządowych. Zgromadzony w tej części materiał dowodowy wskazuje na przekazanie blisko 1 mln 900 tys. zł korzyści majątkowych.</p>
      <p>Zatrzymanym osobom w Prokuraturze Regionalnej w Katowicach przedstawiono zarzuty korupcyjne, w tym płatnej protekcji oraz wręczania korzyści majątkowych. Jednocześnie agenci CBA wykonali przeszukania w kilkunastu miejscach.</p>
      <footer>/ Źródło: <a href="http://www.cba.gov.pl/">Centralne Biuro Antykorupcyjne<br/></a>/ kga</footer>
    </article>
  </body>
</html>