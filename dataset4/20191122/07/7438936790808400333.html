<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Berdychova-Ve-Vrchlabi-vznikne-nove-strojirenske-centrum-i-pro-lanovkare-604244"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T07:32:00+00:00"/>
    <meta property="og:title" content="Berdychová: Ve Vrchlabí vznikne nové strojírenské centrum i pro lanovkáře"/>
    <meta property="og:description" content="Královéhradecký kraj podpoří rozvoj odborného vzdělávání ve vrchlabském regionu vybudováním nového strojírenského centra."/>
  </head>
  <body>
    <article>
      <h1>Berdychová: Ve Vrchlabí vznikne nové strojírenské centrum i pro lanovkáře</h1>
      <address>
        <time datetime="2019-11-22T07:32:00+00:00">22 Nov 2019, 07:32</time>
      </address>
      <p>
        <b>Královéhradecký kraj podpoří rozvoj odborného vzdělávání ve vrchlabském regionu vybudováním nového strojírenského centra.</b>
      </p>
      <p>Pracoviště novopacké Střední školy strojírenské a elektrotechnické získá ve Vrchlabí novou přístavbu a stávající budovy školy projdou celkovou modernizací. Předpokládané investice jsou ve výši 41 milionů korun s předběžným termínem dokončení v roce 2022.</p>
      <p>„Naším záměrem je vybudování nového strojírenského středisko za úzké spolupráce kraje, naší školy a města Vrchlabí. V současných nevyhovujících prostorách vznikne nové zázemí pro žáky a učitele a rozšíří se stávající areál školy, který je v majetku kraje. Zlepšíme praktickou výuku učňů v oborech automechanik, autoklempíř a mechanik lanovkář, který je v tomto horském regionu žádaný a v rámci České republiky jedinečný,“ říká náměstkyně hejtmana Martina Berdychová odpovědná za oblast školství.</p>
      <p>V současné době je hotová komplexní studie a kraj se chystá v co nejkratší době zakázku vysoutěžit. „Rádi bychom tento projekt nové přístavby včetně rekonstrukce zahájili už v příštím roce,“ doplňuje náměstkyně Berdychová.</p>
      <p>„Předpokládané náklady jsou ve výši 41 milionů korun včetně DPH. Ve stávajícím objektu například vyměníme veškeré instalace, zrevidujeme rozvod plynovodu, vyměníme podlahy a celou budovu zateplíme. Pořídíme i novou střešní krytinu. Objekt propojíme spojovací chodbou s novou přístavbou. Ta bude dvoupodlažní s plochou střechou a vzniknou zde čtyři nové dílny s navazujícím zázemím, jako jsou šatny, toalety, úklidová místnost, kancelář. V areálu plánujeme parkoviště pro osobní automobily a garáž pro školní mikrobus a cvičnou rolbu,“ popisuje projekt radní Václav Řehoř odpovědný za krajský majetek a investice.</p>
      <p>Nové strojírenské centrum vznikne za spolupráce Královéhradeckého kraje, město Vrchlabí a Střední školy strojírenské a elektrotechnické Nová Paka. Tato škola vznikla splynutím novopacké střední integrované školy s vrchlabskou odbornou školou a odborným učilištěm.</p>
      <p>„Velmi vítám a podporuji tuto plánovanou investici Královéhradeckého kraje. Pro další rozvoj odborného technického vzdělávání na Vrchlabsku je klíčová. Tradičně tu působí řada významných a prosperujících strojírenských podniků. Dávají perspektivní zaměstnání mnoha zdejším lidem a rodinám. K udržování a posilování tohoto stavu je možnost získání moderního středního technického vzdělání přímo ve Vrchlabí zásadní. Naše město se tomu snaží vycházet maximálně vstříc a se střední školou úzce spolupracuje. Děti u nás mají možnost prohlubovat vztah k technice už v osvědčených a úspěšných kroužcích v rámci základních škol, Domu dětí a mládeže i dokonce již v takto vybavené mateřské škole,“ říká starosta města Vrchlabí a krajský zastupitel Jan Sobotka.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Berdychova-ANO-Mladi-sportovci-pojedou-do-Karlovarskeho-kraje-604012"/>
        <a href="https://www.parlamentnilisty.cz/politika/politici-volicum/Berdychova-ANO-V-Novem-Meste-nad-Metuji-se-vyuci-jemni-mechanici-600608"/>
        <a href="https://www.parlamentnilisty.cz/politika/politici-volicum/Berdychova-ANO-Novobydzovske-odborne-dilny-a-ucebny-prosly-modernizaci-599864"/>
        <a href="https://www.parlamentnilisty.cz/politika/politici-volicum/Berdychova-ANO-Technicke-a-remeslne-obory-maji-perspektivu-597928"/>
      </related>
    </article>
  </body>
</html>