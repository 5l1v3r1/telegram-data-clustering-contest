<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/focus/cds-centrocampo-a-gennaio-niente-big-si-punta-su-de-paul-kucka-e-benassi-le-alternative-323708"/>
    <meta property="og:site_name" content="FcInterNews.it"/>
    <meta property="article:published_time" content="2019-11-22T07:27:09+00:00"/>
    <meta property="og:title" content="CdS - Centrocampo, a gennaio niente big: si punta su De Paul. Kucka e Benassi le alternative"/>
    <meta property="og:description" content="L'Inter cerca un centrocampista a gennaio per accontentare le esigenze di Conte. Due le vie: una porta a un esborso notevole e una, invece, a un'operazione low-cost. &quot;La società..."/>
  </head>
  <body>
    <article>
      <h1>CdS - Centrocampo, a gennaio niente big: si punta su De Paul. Kucka e Benassi le alternative</h1>
      <address><time datetime="2019-11-22T07:27:09+00:00">22 Nov 2019, 07:27</time> by <a rel="author">Alessandro Cavasinni</a></address>
      <p>L'Inter cerca un centrocampista a gennaio per accontentare le esigenze di <b>Conte</b>. Due le vie: una porta a un esborso notevole e una, invece, a un'operazione low-cost. "La società predilige l’arrivo di un elemento che sia futuribile, soprattutto se sarà necessario un investimento per averlo. Altrimenti, se il prescelto sarà un giocatore più in là con gli anni, via libera a un prestito - precisa il<i> Corriere dello Sport</i> -. Conte non ha preferenze per quel che riguarda l’età, ma vuole gente pronta, ovvero che non debba essere indottrinata tatticamente o sul campionato. A gennaio convincere i top player a cambiare maglia è complicato, ecco perché il costoso <b>Van De Beek</b> non va preso in considerazione. A giugno vedremo. Idem <b>Castrovilli</b>, che la Fiorentina non cede. La stessa ferma volontà l’ha pure il Napoli con <b>Allan</b>, nonostante il brasiliano potrebbe essere tentato da un trasferimento viste le ultime vicende. L’Inter magari ci proverà mettendo sul tavolo una contropartita tecnica (Gagliardini, Vecino o Politano) più un conguaglio, ma l’affare è in salita. E pure su <b>Kulusevski </b>c’è un doppio ostacolo: il no del Parma a interrompere in anticipo il prestito avuto dall'Atalanta e l’inevitabile adattamento del ragazzo al ruolo di mezzala nel 3-5-2 (con D’Aversa gioca in tutt’altra posizione). Anche lo svedese resterà nel mirino per l’estate. A gennaio, invece, un investimento potrebbe essere fatto per <b>De Paul</b>, l’argentino che tanto piace a Conte e che costa 35 milioni. Se i friulani tra un mese e mezzo avranno “ipotecato” o quasi la salvezza, il discorso potrebbe essere più semplice, magari inserendo Dimarco come contropartita".</p>
      <p>Per il resto, <b>Vidal </b>resta complicato vista la volontà del Barça di puntarci. E allora occhio a <b>Kucka</b>: lo slovacco potrebbe rappresentare un'opzione interessante. "I rapporti tra il management gialloblù, che non vuole perdere l'ex Genoa e Milan, e quello nerazzurro sono parecchio forti e, se la soluzione dovessero convincere Conte, Marotta e Ausilio, non va escluso che un accordo possa essere trovato - si legge -. Ausilio lo ha visto all’opera in Parma-Roma. Altre alternative low cost? In Italia esiste solo l’opzione <b>Benassi </b>che però d’estate non scaldava nonostante abbia i mesi per essere inserito in lista Champions come prodotto del vivaio interista". ;</p>
      <p>
        <a href="https://www.videointer.it/watch.php?vid=35a85bbea">
          <b>VIDEO - COSI' DE PAUL HA CONQUISTATO L'ARGENTINA IN COPPA AMERICA</b>
        </a>
      </p>
    </article>
  </body>
</html>