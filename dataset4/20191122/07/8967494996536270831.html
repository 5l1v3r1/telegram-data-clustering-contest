<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/geld/economie/topman-wil-nationale-loterij-naar-de-beurs-brengen~a7b24ccc/"/>
    <meta property="og:site_name" content="HLN"/>
    <meta property="article:published_time" content="2019-11-22T07:24:00+00:00"/>
    <meta property="og:title" content="Topman wil Nationale Loterij naar de beurs brengen"/>
    <meta property="og:description" content="De topman van de Nationale Loterij, Jannie Haek, pleit er in De Tijd en L'Echo voor om de staatsloterij naar de beurs te brengen. De Franse loterij trok gisteren met veel succes naar de beurs. “We ..."/>
  </head>
  <body>
    <article>
      <h1>Topman wil Nationale Loterij naar de beurs brengen</h1>
      <address><time datetime="2019-11-22T07:24:00+00:00">22 Nov 2019, 07:24</time> by <a rel="author">TT , HAA</a></address>
      <p>
        <b>De topman van de Nationale Loterij, Jannie Haek, pleit er in De Tijd en L'Echo voor om de staatsloterij naar de beurs te brengen. De Franse loterij trok gisteren met veel succes naar de beurs. “We zijn heel verontwaardigd dat hij dit in de pers aankondigt”, zegt Kurt Sissau van ACOD in een reactie.</b>
      </p>
      <p>Haek zegt in de krant dat de Nationale Loterij drie jaar geleden al een zakenbank aanstelde om een beursgang te onderzoeken. Een scenario met een gedeeltelijke beursgang geniet zijn voorkeur.</p>
      <p>"Met een beursgang kunnen we de Belgische belegger een mooi dossier aanbieden in tijden waarin het spaarboekje niets opbrengt. Zo'n operatie verplicht de overheid ook om de regelgeving voor de kansspelsector op punt te zetten, en zou de afstand tussen de overheid en de Nationale Loterij groter maken", aldus Haek.</p>
      <p>De uitspraken van Haek vallen slecht bij de socialistische vakbond. Het zit de ACOD-militanten vooral dwars dat ze de plannen in de krant moesten lezen. “Toen Française des Jeux (de Franse loterij, red.) naar de beurs trok, hebben we het voorgelegd op een ondernemingsraad. Toen werd gezegd dat het niet aan de orde was bij de Nationale Loterij”, aldus Kurt Sissau van ACOD.</p>
      <p>De vakbond zegt tegen een privatisering te zijn, en gaat de eventuele gevolgen voor het personeel onderzoeken. Sissau wijst er nog op dat het maar om een idee gaat, dat momenteel bij gebrek aan regering toch niet realiseerbaar is.</p>
    </article>
  </body>
</html>