<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/sponsrad/nackdelar-blir-fordelar-i-cybersakra-system-6975382"/>
    <meta property="og:site_name" content="Ny Teknik"/>
    <meta property="article:published_time" content="2019-11-22T07:49:00+00:00"/>
    <meta property="og:title" content="Nackdelar blir fördelar i cybersäkra system"/>
    <meta property="og:description" content="Länge har utvecklare sett på cybersäkerhet som ett hinder för funktionssäkerheten – men det behöver man inte göra så länge till enligt forskare på Mälardalens högskola. De menar att pålitliga..."/>
  </head>
  <body>
    <article>
      <h1>Nackdelar blir fördelar i cybersäkra system</h1>
      <address><time datetime="2019-11-22T07:49:00+00:00">22 Nov 2019, 07:49</time> by <a rel="author">Mälardalens högskola</a></address>
      <slideshow>
        <figure>
          <img src="https://medier.talentum.com/ponIltIpIv-1571318523/media/Nyteknik/xz8nma-Mikael-Sj%C3%B6din-professor-vid-M%C3%A4lardalens-h%C3%B6gskola.jpg/binary/original/Mikael%20Sj%C3%B6din%20professor%20vid%20M%C3%A4lardalens%20h%C3%B6gskola.jpg"/>
          <figcaption>Mikael Sjödin, professor vid Mälardalens högskola och forskningsledare för projektet Serendipity.</figcaption>
        </figure>
        <figure>
          <img src="https://medier.talentum.com/ponIltIpIv-1571318566/media/Nyteknik/1ac10l-Elisabeth-Uhlemann-M%C3%A4lardalens-h%C3%B6gskola.jpg/binary/original/Elisabeth%20Uhlemann%20M%C3%A4lardalens%20h%C3%B6gskola.jpg"/>
          <figcaption>Elisabeth Uhlemann, Mälardalens högskola</figcaption>
        </figure>
      </slideshow>
      <h4>Länge har utvecklare sett på cybersäkerhet som ett hinder för funktionssäkerheten – men det behöver man inte göra så länge till enligt forskare på Mälardalens högskola. De menar att pålitliga system kan ha både hög cybersäkerhet och säkra funktioner.</h4>
      <p>En modern bil innehåller mellan fyrtio och hundra små uppkopplade processorer, som både pratar med varandra, och med externa processorer. Även i fabriker har inbyggda processorer brett ut sig, med sensorer som placeras ut i produktionslinjen och rapporterar så fort något avviker. Uppkopplingar som dessa är dock inte riskfria, tvärtom kan det öppna upp för stor sårbarhet om man inte säkrar systemen för intrång.</p>
      <p>– Alla kan inte vara specialiserade på cybersäkerhet men alla system behöver vara säkra.</p>
      <p>Målet är en teknikplattform som gör att ingenjörer kan utveckla system som är cybersäkra utan att behöva vara experter, säger Mikael Sjödin, professor vid Mälardalens högskola och forskningsledare för projektet Serendipity.</p>
      <p>Serendipity har sin grund i forskning kring så kallad funktionssäkerhet, det vill säga att maskiner och datorsystem inte ska vara, eller kunna bli, farliga för sin omgivning. När man nu börjar koppla upp dessa system finns det en risk att de blir farliga om någon skulle hacka sig in och ta över kontrollen, men även andra oförutsedda störningar kan uppstå som kan vara minst lika farliga.</p>
      <p>– Du vill till exempel inte att bilen ska sluta fungera mitt på motorvägen för att ett lösenord bytts ut och du vill inte att produktionen i en fabrik stannar av bara för att ett certifikat löpt ut, säger Mikael Sjödin.</p>
      <p>Projektet består av tre delprojekt som alla undersöker olika aspekter av cybersäkerhet. Elisabeth Uhlemann är ansvarig för ett av dessa delprojekt.</p>
      <p>– De andra utvecklar själva mjukvaran medan jag och mitt team undersöker hur man kan förbättra kommunikationen i och mellan olika system, berättar hon.</p>
      <p>Mycket av det som Elisabeth Uhlemann tittar på är sådant som redan används för att skapa tillförlitlig kommunikation när system av system ska kopplas samman, men som hittills inte applicerats i cybersäkerhetssammanhang.</p>
      <p>– Existerande lösningar för ökad tillförlitlighet går att använda även när störningarna är avsiktliga. Redan i dag skickar vi data flera olika vägar samtidigt för att öka tillförlitligheten.</p>
      <p>Hon berättar också att man kan vända nackdelarna till fördelar:</p>
      <p>– Man kan använda vänligt sinnade störningar för att maskera sina egna sändningar och göra dem svårare att avlyssna. När sedan motståndaren sänder störsignaler skickar man data en annan väg och passar istället på att ladda batterierna med hjälp av störsignalen.</p>
      <hr/>
      <h3>Mälardalens högskola:</h3>
      <p>På Mälardalens högskola har man internationellt framstående forskning inom framtidens energi och inbyggda system. Forskningsinriktningen för inbyggda system fokuserar på att utveckla teknik som används för att styra olika produkter som till exempel fordon, robotar och maskiner. Forskningen rankas bland de bästa i världen och här sätter man standarden för framtidens inbyggda system. Forskningsprojektet Serendipity, om säkra och pålitliga plattformar för autonomi, finansieras av Stiftelsen för strategisk forskning.</p>
      <p>
        <b>För mer information: <a href="https://www.mdh.se/">www.mdh.se</a></b>
      </p>
      <hr/>
      <related>
        <h4>Relaterade artiklar</h4>
        <a href="https://www.nyteknik.se/sponsrad/omfattande-transformation-gor-postnord-it-redo-for-framtiden-6975391"/>
        <a href="https://www.nyteknik.se/sponsrad/avancerad-teknik-bakom-det-till-synes-enkla-6975398"/>
        <a href="https://www.nyteknik.se/sponsrad/nar-lopande-bandet-blir-smart-6975400"/>
      </related>
    </article>
  </body>
</html>