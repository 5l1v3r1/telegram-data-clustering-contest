<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/orebro/kommunen-gor-expressanalyser-av-vattnet"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T07:50:13+00:00"/>
    <meta property="og:title" content="Kommunen gör expressanalyser av vattnet"/>
    <meta property="og:description" content="Under dagen tar Kumla och Hallsbergs kommun vattenprover. Men tidigast på lördag kväll kan vattnet gå att dricka utan att det kokas."/>
  </head>
  <body>
    <article>
      <h1>Kommunen gör expressanalyser av vattnet</h1>
      <address><time datetime="2019-11-22T07:50:13+00:00">22 Nov 2019, 07:50</time> by <a rel="author">Samuel Boström</a></address>
      <p>
        <b>Under dagen tar Kumla och Hallsbergs kommun vattenprover. Men tidigast på lördag kväll kan vattnet gå att dricka utan att det kokas.</b>
      </p>
      <p>Prover på dricksvattnet i Kumla, Hallsberg och Tarsta har visat att vattnet innehåller E-colibakterier. Boende i kommunerna, samt samhället Tarsta, ska därför koka vattnet innan det förtärs.</p>
      <p>Kumlas vattenverk förser båda Kumla- och Hallsbergsbor med vatten och i Kumla utreder man nu hur bakterierna kunde hamna i vattnet.</p>
      <p>– Vi har gjort första åtgärder och tar prover, vi ska åka in med det till labbet och göra expressanalyser på förmiddagen, säger Tina Huhtala, VA-chef i Kumla kommun.</p>
      <h3>Drickbart tidigast lördag</h3>
      <p>För att säkerställa att vattnet är drickbart krävs tre godkända prover tagna med ett visst tidsintervall. Det innebär att kokningsrekommendationen kan hävas först under lördag kväll.</p>
      <p>Det var under torsdagskvällen som ett provsvar visade E-colibakterier i vattnet. Själva provet togs i tisdags. Det är ännu oklart om Kumla- och Hallsbergsbor kan ha fått i sig E-colibakterier.</p>
      <p>– Det kan vi inte svara på just nu, vi kollar på det, säger Tina Huhtala.</p>
    </article>
  </body>
</html>