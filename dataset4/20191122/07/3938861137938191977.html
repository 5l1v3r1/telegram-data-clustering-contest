<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_gruzini-vimagayut-dostrokovih-parlamentskih-viboriv/939252"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Грузини вимагають дострокових парламентських виборів"/>
    <meta property="og:description" content="У Тбілісі поліція водометами розігнала протест біля будівлі парламенту Грузії 18 листопада. Затримали 37 осіб. Їх звинуватили у хуліганстві й непокорі правоохоронцям. За два дні всіх відпустили. Протести почалися 14 листопада. Того дня владна партія &quot;Грузинська мрія&quot; не схвалила перехід ..."/>
  </head>
  <body>
    <article>
      <h1>Грузини вимагають дострокових парламентських виборів</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author">Ольга ГОЛОВКА</a></address>
      <figure>
        <img src="https://static2.gazeta.ua/img2/cache/gallery/939/939252_1_w_1200.jpg?v=0"/>
        <figcaption>Люди протестують біля будівлі грузинського парламенту в Тбілісі 17 листопада. Вимагають відставки уряду й дострокових парламентських виборів за пропорційною виборчою системою<cite>Автор: REUTERS</cite></figcaption>
      </figure>
      <p>У Тбілісі поліція водометами розігнала протест біля будівлі парламенту Грузії 18 листопада. Затримали 37 осіб. Їх звинуватили у хуліганстві й непокорі правоохоронцям. За два дні всіх відпустили.</p>
      <p>Протести почалися 14 листопада. Того дня владна партія "Грузинська мрія" не схвалила перехід від змішаної виборчої системи до пропорційної з 2020 року. На вулицю вийшли понад п'ять тисяч людей. Представники опозиції заблокували парламент. На ворота почепили ланцюги із замками. Вулиці перекрили мішками з піском. Встановили намети.</p>
      <p>Виборчу реформу партія пообіцяла в червні. Це була одна з вимог учасників багатотисячних протестів у Тбілісі після візиту російського депутата Сергія Гаврилова. Грузинів обурило, що в парламенті він сидів на місці спікера. "Грузинська мрія" тоді визнала провину. Депутат, який запросив Гаврилова, склав мандат, а спікер пішов у відставку.</p>
      <p>Зараз мітингувальники вимагають відставки уряду, зміни складу Центральної виборчої комісії та дострокових парламентських виборів за новим законом.</p>
      <p>Перехід на пропорційну систему підтримують 58% грузинів. Вважають, це позитивно вплине на розвиток демократії в країні.</p>
      <p>"Грузинська мрія" не зацікавлена у виборчій реформі. За пропорційної системи в неї не буде шансів одержати більшість у парламенті восени 2020 року. Змішана гарантує перемогу за рахунок мажоритарників, — пише голова Кавказького інституту миру, демократії та розвитку <b>65-річний Гіа Нодіа</b> для "Эхо Кавказа". — Влітку влада злякалася народу і пішла на поступки. Відкритий обман розлючених людей — великий політичний ризик. Досі жоден уряд на таке не наважувався.</p>
      <p>Голова "Грузинської мрії" Бідзіна Іванішвілі каже, що підтримує реформу, але не "вивертатиме руки" депутатам, які проти. Мовляв, це демократія. Але все шито білими нитками. Мажоритарники перемогли в округах тільки тому, що Іванішвілі поставив їх своїми кандидатами. Конфліктувати з ним не в їхніх інтересах".</p>
    </article>
  </body>
</html>