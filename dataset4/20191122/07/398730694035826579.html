<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/lina-lund-har-forbundskansler-angela-merkel-fortidspensionerat-sig-i-smyg/"/>
    <meta property="og:site_name" content="DN.SE"/>
    <meta property="article:published_time" content="2019-11-22T07:48:24+00:00"/>
    <meta property="og:title" content="Lina Lund: Har förbundskansler Angela Merkel förtidspensionerat sig i smyg?"/>
    <meta property="og:description" content="Tysklands förbundskansler Angela Merkel är den ledare inom EU som har suttit längst vid makten. Nu vacklar hennes auktoritet."/>
  </head>
  <body>
    <article>
      <h1><a href="https://www.dn.se/av/lina-lund/">Lina Lund:</a> Har förbundskansler Angela Merkel förtidspensionerat sig i smyg?</h1>
      <address><time datetime="2019-11-22T07:48:24+00:00">22 Nov 2019, 07:48</time> by <a rel="author" href="https://www.dn.se/av/lina-lund/" target="_blank">Lina Lund</a></address>
      <p>
        <b>BERLIN. Utomlands kallades hon för Europas drottning och den fria världens ledare. På hemmaplan var smeknamnet Mutti. <br/>Men efter 14 år som Tysklands förbundskansler vacklar Angela Merkels auktoritet. Vem ska ta över efter Merkel? är frågan som lurar inför CDU:s partikongress på fredagen.</b>
      </p>
      <p>Angela Merkel hade en gång en dröm. Hon ville åka på roadtrip till USA och lyssna på amerikansk rock i bilen. Inte som ung, utan som pensionär. Och det skulle vara i en bättre bil än en Trabant. </p>
      <p>Inför 30-årsdagen av Berlinmurens fall ställde förbundskanslern upp i en ovanligt personligt hållen intervju. Den inledande frågan var kontrafaktisk: journalisterna ville veta vad toppolitikern från Östtyskland hade gjort i dag om muren ännu stått kvar och Tyskland fortfarande varit ett delat land. </p>
      <p><b>Merkel hade tagit sig</b> en ordentlig titt på Västtyskland och gjort en långresa till andra sidan Atlanten.  </p>
      <p>– Att titta på Klippiga bergen och åka runt i en bil och lyssna på Bruce Springsteen. Det var min dröm, sade hon till den tyska tidningen <a href="https://www.spiegel.de/politik/deutschland/angela-merkel-zum-mauerfall-in-westdeutschland-lebten-nicht-nur-mutbolzen-a-1294911.html">Der Spiegel.</a>  </p>
      <p>I DDR gick kvinnor i pension när de fyllde 60 år och eftersom pensionärer inte längre ansågs bidra till samhället åtnjöt de resefrihet. I somras fyllde Angela Merkel 65 år och hon kan nu se tillbaka på ett väsentligt annorlunda liv än den fria pensionärstillvaro som hon drömde om före Berlinmurens fall. </p>
      <blockquote>Men att döma av den låga profil som Merkel hållit på sistone verkar det nästan som om hon har låtit förtidspensionera sig i smyg.</blockquote>
      <p><b>Men att döma av</b> den låga profil som Merkel hållit på sistone verkar det nästan som om hon har låtit förtidspensionera sig i smyg. Efter 14 år som Tysklands kansler har hon dragit sig tillbaka från den politiska hetluftens centrum. Hon har hållit sig osynlig i de senaste valrörelserna, har knappt brytt sig om att kommentera sitt partis valnederlag och tittar endast på när partikamraterna utkämpar en öppen ledarstrid. Frånvaron är så påtaglig att tyska väljare och<a href="https://www.spiegel.de/politik/deutschland/news-angela-merkel-groko-indien-chile-irak-libanon-franz-beckenbauer-a-1293721.html"> kommentatorer</a> frågar sig vem som egentligen styr landet: ”Angela Merkel är en världsstjärna, men är hon fortfarande kansler?”</p>
      <p>Fast även på den internationella scenen är det inte längre hon – som fram till nyligen lyssnade till epiteten ”Europas drottning” och ”den fria världens ledare” – som innehar initiativet, utan Frankrikes president Emmanuel Macron. Maktförskjutningen från Berlin till Paris har ritat om spelplanen i Europa. </p>
      <p>Att det är slutet på eran Merkel vi ser råder det inget tvivel om. Merkel har själv sagt att hon kommer att pensionera sig efter nästa ordinarie förbundsdagsval 2021. Men frågan som många nu ställer sig är om det kommer att hålla hela vägen dit. </p>
      <p>● ● ●</p>
      <p><b>Bilderna slog ner</b> som en bomb mitt i sommartorkan. Utan förklaring och inför rullande kameror syntes Angela Merkel skaka i samband med tre offentliga framträdanden. Darrningarna utlöste en våg av <a href="https://www.dn.se/nyheter/varlden/nya-darrningar-vacker-fragor-om-merkels-halsa/">spekulationer om kanslerns hälsotillstånd</a>. ”Was ist los?” undrade tyskarna och halva världspressen i kör. </p>
      <figure>
        <img src="https://cached-images.bonnier.news/cms30/UploadedImages/2019/11/22/38e4fd95-36ea-4fff-8699-cdf63ad9ae07/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
        <figcaption><b>Bild 1 av 2</b> När Angela Merkel mötte Ukrainas president Volodymyr Zelenskyj den 18 juni i år verkade hon inte må bra och sågs skaka.<cite>Foto: Michael Sohn/AP</cite></figcaption>
      </figure>
      <figure>
        <img src="https://cached-images.bonnier.news/cms30/UploadedImages/2019/11/22/e3202edc-6e61-4d1e-b2db-6463dddfafae/bigOriginal.jpg?interpolation=lanczos-none&amp;fit=around%7C1010:568&amp;crop=1010:h;center,top&amp;output-quality=80&amp;output-format=auto"/>
        <figcaption><b>Bild 2 av 2</b> Den 27 juni sågs Merkel skaka för andra gången på tio dagar vid en ceremoni på Schloss Bellevue i Berlin.<cite>Foto: Darmer/Davids/Ropi</cite></figcaption>
      </figure>
      <p>Bildspel</p>
      <p>Sedan Merkel bedyrat att hon ”mår väldigt bra” har det varit tyst om hennes eventuella hälsoproblem, även om ingen medicinsk förklaring har presenterats. Men i politiken har det fortsatt att skaka. Darrningarna har blivit en symbol för återkommande regeringskriser, flera valnederlag och ständig internkritik som undergrävt hennes auktoritet. </p>
      <p><b>Det har nu gått</b> ett år sedan Angela Merkel överraskande avgick som partiledare för Kristdemokraterna CDU, efter 18 år på posten. Kvällen före hade partiet backat kraftigt i ett tysk delstatsval och Merkel, som av sina kritiker anklagas för att bedriva politik på samma sätt som företag prövar nya produkter på sina kunder, anade vartåt vinden blåste. </p>
      <p>Hon visste att hon skulle ställas inför två alternativ: agera – eller bli avsatt.</p>
      <p>Planen var egentligen genial. Genom att lämna i från sig halva makten – partiledarskapet – kunde hon säkra den återstående halvan – kanslerposten. Med minsta möjliga marginal (51,75 procent av rösterna) valdes dessutom hennes kronprinsessa Annegret Kramp-Karrenbauer till ny partiledare. </p>
      <p>Dealen såg ungefär ut så här: medan Merkel skulle leda landet och hålla ihop regeringen, skulle Kramp–Karrenbauer ena partiet och vinna val. </p>
      <p>Maktdelningen var ett genidrag, menade vissa. Ett dödsdömt projekt, hävdade andra. </p>
      <p>
        <a href="https://ext.dn.se/qs/widgets/arkku/knappar_swiper/index_singel_4.html?id=42124&amp;TyyppiID=48&amp;security=eQmHJ">Länk till grafik</a>
      </p>
      <p><b>Resultatet imponerar inte:</b> CDU har förlorat fyra av fem val som hållits under det gånga året (ett EU-val och fyra delstatsval). Allra sämst gick det i CDU-fästet Thüringen där partiet hamnade först på tredje plats, efter vänsterpartiet Die Linke och högernationalistiska Alternativ för Tyskland (AFD) som tillsammans samlade fler än hälften av väljarna. De två vinnande partierna befinner sig på motsatt sida av den politiska skalan och har av ledande kristdemokrater beskrivits som en hemvist för å ena sidan kommunister och å andra sidan nazister.</p>
      <p>Så vad gjorde Merkel? Hon sade inte ett knyst. </p>
      <p>”Hon verkar inte ens vara intresserad”, konstaterade<a href="https://www.welt.de/debatte/kommentare/plus202636498/Thueringen-Wahl-Das-Debakel-ist-auch-ein-Erbe-Angela-Merkels.html"> tyska kommentatorer</a> och beskrev resultatet som en ”katastrof” för CDU och en brytpunkt i tysk politik.</p>
      <p><b>Samtidigt som valchocken </b>debatterades av alla andra än Angela Merkel störtade en annan tung kristdemokrat från en scen i Dortmund. Peter Altmaier, Tysklands näringslivsminister och Merkels nära förtrogna, tog ett felsteg och snubblade handlöst och med huvudet före mot golvet. Altmaier klarade sig utan svårare skador, men snedsteget fångades på film. Det spreds snabbt i sociala medier som en illustration av ett parti som upplevs befinna sig i fritt fall. </p>
      <figure>
        <iframe src="https://www.youtube.com/embed/nQU1yolAzak" width="640" height="360" data-service="Youtube" scrolling="no"/>
      </figure>
      <p> </p>
      <p>● ● ●</p>
      <p>Det skulle handla om digitalisering och tyska kristdemokraternas huvudnummer, social marknadsekonomi. I stället kommer korridorsdiskussionerna under CDU:s partikongress som hålls på fredagen att kretsa kring en enda fråga: vem ska ta över efter Merkel?</p>
      <p>Det ser nämligen ganska dystert ut för arvtagerskan Annegret Kramp-Karrenbauer,  även kallad AKK eller Mini-Merkel. I stället för att ena partiet och vinna val har hon åstadkommit motsatsen: hon leder ett parti som befinner sig i öppet uppror och som läcker väljare åt alla håll. </p>
      <p><b>Fortsätter det som hittills</b> kan miljöpartiet De gröna göra anspråk på kanslerposten i valet om två år. Om AKK:s svårigheter beror på otur, oskicklighet eller dåliga rådgivare får vara osagt. Men klart är att hennes förtroendesiffror är usla och att en rad utmanare står redo att över. </p>
      <p>Medan USA:s president hotas av riksrätt och Storbritannien störtar mot nyval, pågår ett tystare men icke desto mindre dramatiskt uppror inom det som en gång var Europas mest framgångsrika demokratiska parti. Den interna kritiken har varit så högljudd att det ryktas om att ett kuppförsök är under uppsegling. </p>
      <p><b>Samtidigt som de tyska</b> kristdemokraterna samlas för att reda ut sina interna angelägenheter har Merkel i tysthet lämnat över initiativet i Europapolitiken till Emmanuel Macron. Frankrikes nej till att EU skulle öppna för förhandlingar om medlemskap med Nordmakedonien och Albanien, och utspelet om att försvarsalliansen Nato är ”hjärndöd” är två av flera exempel där Macron visat att det inte längre är Merkel som håller i taktpinnen. Maktförskjutningen från Berlin till Paris har väckt irritation även bland Merkels nära förtrogna. </p>
      <p>– Tyskland har lämnat efter sig ett fullständigt tomrum, sade Norbert Röttgen, ordförande i förbundsdagens utrikesutskott och tidigare allierad till Merkel, i en uppmärksammad intervju i <a href="https://www.nytimes.com/2019/11/01/world/europe/macron-france-eu.html">New York Times</a> nyligen. </p>
      <p>– Kanslern vet allt men gör ingenting, fortsatte han.  </p>
      <p>● ● ●</p>
      <p>Angela Merkel är den av EU:s nuvarande ledare som har suttit längst vid makten, men det fungerar inte längre att blicka bakåt och rida på gamla meriter. </p>
      <p><b>När Berlinmuren öppnades för</b> 30 år sedan badade Angela Merkel bastu i Östberlin och drömde om att åka på roadtrip i USA och lyssna på Bruce Springsteen. Tysklands blivande förbundskansler anade då lika lite som alla andra att den dåvarande världsordningen höll på att rasa samman. </p>
      <p>När eran Merkel nu går mot sitt slut är frågan: vad väntar runt hörnet? </p>
      <p> </p>
      <details>
        <summary>Fakta: Angela Merkel</summary>
        <p>Angela Merkel, 65, är Tysklands förbundskansler sedan 2005 och den ledare i EU som har suttit längst vid makten. Hon leder en så kallad stor koalition mellan Kristdemokraterna CDU och Socialdemokraterna SPD. För ett år sedan avgick Merkel som partiledare för CDU men vill sitta kvar som kansler till nästa ordinarie förbundsdagsval 2021. </p>
        <p>Merkel växte upp i Östtyskland där hon var forskare inom fysik. Först efter Berlinmurens fall inledde hon sin långa politiska karriär. </p>
      </details>
    </article>
  </body>
</html>