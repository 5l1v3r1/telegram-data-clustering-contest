<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/siatkowka/plusliga/siatkowka-plusliga-santilli-musieli-miec-winnego-wywiad/23r0tvb"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Musieli mieć winnego"/>
    <meta property="og:description" content="Decyzja prezesa nie zmieni jednego: mojego przywiązania do klubu, z którym zdobywałem najcenniejsze trofea w karierze - mówi w wywiadzie dla „Przeglądu Sportowego” Roberto Santilli, były trener Jastrzębskiego Węgla."/>
  </head>
  <body>
    <article>
      <h1>Musieli mieć winnego</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author" href="https://www.przegladsportowy.pl/autorzy/edyta-kowalczyk" target="_blank">Edyta Kowalczyk</a></address>
      <p>
        <b>
          <b>Decyzja prezesa nie zmieni jednego: mojego przywiązania do klubu, z którym zdobywałem najcenniejsze trofea w karierze - mówi w wywiadzie dla „Przeglądu Sportowego” Roberto Santilli, były trener Jastrzębskiego Węgla.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>
        <b>Edyta Kowalczyk: Został pan zwolniony z pracy trenera Jastrzębskiego Węgla. Czuje się pan niesprawiedliwie potraktowany?</b>
      </p>
      <p>Roberto Santilli (były trener Jastrzębskiego Węgla): Każdy może to ocenić wedle własnego sumienia. Jeśli zwalnia się trenera po 25 dniach od rozpoczęcia sezonu, pięciu wygranych w ośmiu meczach i tym, co do tej pory osiągnąłem z klubem, to nie muszę nic więcej dodawać.</p>
      <p>
        <b>Kiedy dowiedział się pan o utracie posady?</b>
      </p>
      <p>Zaraz po wtorkowym meczu z zespołem z Bydgoszczy (Jastrzębski Węgiel wygrał go 3:2 – przyp. red.) wezwał mnie prezes klubu. Przeczuwałem, że nie ma dobrych wiadomości, zwłaszcza że spodziewałem się tego od kilku dni.</p>
      <p>
        <b>Prezes Adam Gorol coś sygnalizował?</b>
      </p>
      <p>Rozmawialiśmy kilka razy w ostatnich dniach. Mówiłem mu, że w siatkówce trzeba być cierpliwym. Zwłaszcza że żadna z drużyn nie rozegrała do tej pory aż ośmiu spotkań, grając co dwa dni. Do tego ani jednego meczu nie zagraliśmy naszą najlepszą szóstką. Ale cóż ja mogłem? Oni mają inną percepcję siatkówki niż ja.</p>
      <p>
        <b>Ma pan na myśli władze klubu?</b>
      </p>
      <p>Nie wiem, czy to prezes podjął ostateczną decyzję, czy ktoś inny. Mogę powiedzieć tylko, że pracowałem w Plus-Lidze wiele lat, za każdym razem doprowadzając moje drużyny do czwórki, a zostałem potraktowany jak początkujący trener, który stawia pierwsze kroki w lidze. Nie jestem zaskoczony tą decyzją. Takie prawo prezesa. Nie jestem pierwszym szkoleniowcem ani ostatnim, który stracił pracę w tym klubie. Byłem czwartym, który w cztery lata przewinął się przez ten zespół. Tym razem musieli znaleźć winnego i uznano, że to ja jestem winowajcą niepowodzeń.</p>
      <related>
        <a href="http://onet.tv/s/przegladsportowy/85-plebiscyt-ps-czworka-podwojna-kobiet/4dlxg4"/>
      </related>
      <p>
        <b>Jastrzębski Węgiel w tym sezonie wygrał pięć z ośmiu spotkań, uległ zespołom z Kędzierzyna-Koźla, Warszawy i Olsztyna. W którymś zwycięskim zbliżyliście się do swojego optymalnego poziomu?</b>
      </p>
      <p>Myślę, że mecze z Będzinem czy zespołem z Suwałk były niezłe, ale ja nigdy nie jestem w stu procentach usatysfakcjonowany grą, zwłaszcza na początku sezonu. Nawet jeśli drużyna nie pokazywała tego, na co ją stać, moim zadaniem było doprowadzić do ją najwyższej formy, a nie przedwcześnie oceniać. To cały czas robiłem.</p>
      <p>
        <b>Mieliście w zespole kilku kadrowiczów, którzy z opóźnieniem dołączyli do drużyny. Co poza tym wpłynęło na ten słaby początek sezonu?</b>
      </p>
      <p>
        <a href="https://literia.pl/ludzie-ze-zlota?utm_source=content&amp;utm_medium=ps&amp;utm_campaign=%5Bcontent%5D%5Bps%5Dludzie_ze_zlota">Dzieciństwo, pasje, cierpienie i trudna droga na szczyt. Siatkarscy mistrzowie bez tajemnic w książce „Ludzie ze złota”. Zamów ją już dziś! &gt;&gt;</a>
      </p>
      <p>Chociażby brak Juliena Lyneela, który jest dla nas jednym z kluczowych zawodników. W sumie nie zagrał za wiele meczów w tym sezonie w pełnym wymiarze. Graham Vigrass dostał ode mnie wolne na pierwsze cztery mecze, by mógł polecieć do Kanady i być przy narodzinach swojego pierwszego dziecka. To wyjątkowy moment i biorę za tę decyzję odpowiedzialność.</p>
      <p>
        <b>Pożegnał się pan z zawodnikami?</b>
      </p>
      <p>Widzieliśmy się w środę i to był bardzo emocjonalny moment. Uwielbiam tę drużynę. To przede wszystkim fantastyczni ludzie, a potem – jakościowi zawodnicy. Decyzja prezesa nie zmieni jednego: mojego przywiązania do klubu, z którym zdobywałem najcenniejsze trofea w karierze.</p>
      <p>
        <b>Szuka pan teraz nowej pracy?</b>
      </p>
      <p>Na razie potrzebuję czasu dla siebie i mojej rodziny. Z pewnością wybiorę się też na wakacje. Jeszcze przez kilka dni będę w Polsce, a potem wrócę do Włoch.</p>
    </article>
  </body>
</html>