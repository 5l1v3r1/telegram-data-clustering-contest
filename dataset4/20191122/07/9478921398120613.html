<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/eidiseis/ellada/politiki/anatheorisi-syntagmatos-anexartites-arches-kai-exomoiosi-stratiotikon-dikaston-me-taktikoys-dikastes-sto-epikentro/"/>
    <meta property="og:site_name" content="ert.gr"/>
    <meta property="article:published_time" content="2019-11-22T07:04:32+00:00"/>
    <meta property="og:title" content="Αναθεώρηση Συντάγματος: Ανεξάρτητες Αρχές και εξομοίωση στρατιωτικών δικαστών με τακτικούς δικαστές στο επίκεντρο"/>
    <meta property="og:description" content="Η εξομοίωση των στρατιωτικών δικαστών με τους τακτικούς δικαστές, και η επιλογή των μελών των Ανεξάρτητων Αρχών, είναι δύο από τα κεντρικά θέματα της σημερινής ημερήσιας διάταξης της Ολομέλειας της Βουλής για την αναθεώρηση του Συντάγματος. Και τα δύο αυτά θέματα έχουν την ευρεία αποδοχή των κομμάτων."/>
  </head>
  <body>
    <article>
      <h1>Αναθεώρηση Συντάγματος: Ανεξάρτητες Αρχές και εξομοίωση στρατιωτικών δικαστών με τακτικούς δικαστές στο επίκεντρο</h1>
      <address><time datetime="2019-11-22T07:04:32+00:00">22 Nov 2019, 07:04</time> by <a rel="author">Βιβή Παπαστεφάνου</a></address>
      <p>Η εξομοίωση των στρατιωτικών δικαστών με τους τακτικούς δικαστές, και η επιλογή των μελών των Ανεξάρτητων Αρχών, είναι δύο από τα κεντρικά θέματα της σημερινής ημερήσιας διάταξης της Ολομέλειας της Βουλής για την αναθεώρηση του Συντάγματος. Και τα δύο αυτά θέματα έχουν την ευρεία αποδοχή των κομμάτων.</p>
      <p>Ειδικότερα για τις Ανεξάρτητες Αρχές η <b>πρόταση της κυβερνητικής πλειοψηφίας</b> ορίζει ότι:</p>
      <p>«Η επιλογή τους γίνεται με απόφαση της Διάσκεψης των Προέδρων της Βουλής. Η απόφαση λαμβάνεται με πλειοψηφία τριών πέμπτων των μελών της. Η θητεία των μελών των ανεξάρτητων αρχών παρατείνεται έως τον διορισμό νέων μελών. Τα σχετικά με τη διαδικασία επιλογής των μελών των ανεξάρτητων αρχών και της λειτουργίας και των αρμοδιοτήτων της Διάσκεψης των Προέδρων της Βουλής ορίζονται από τον Κανονισμό της Βουλής».</p>
      <p>Από την πλευρά του, <b>ο ΣΥΡΙΖΑ προτείνει</b>:</p>
      <p>«Η επιλογή τους γίνεται με απόφαση της Διάσκεψης των Προέδρων της Βουλής κατ’ αρχήν με την αυξημένη πλειοψηφία των τεσσάρων πέμπτων των μελών της και εφόσον αυτή δεν επιτευχθεί, μετά την πάροδο οκταμήνου από τη λήξη της θητείας των απερχομένων μελών της οικείας ανεξάρτητης αρχής, με την πλειοψηφία των τριών πέμπτων αυτής. Οι ανεξάρτητες αρχές υπόκεινται στον έλεγχο της Βουλής για πράξεις ή παραλείψεις τους. Με τον Κανονισμό της Βουλής ρυθμίζονται όσα αφορούν τη σχέση των ανεξάρτητων αρχών με τη Βουλή και ο τρόπος άσκησης του κοινοβουλευτικού ελέγχου».</p>
      <p>Με τη σημερινή συνεδρίαση ολοκληρώνεται η πενθήμερη συζήτηση επί της αρχής και επί των άρθρων για την αναθεώρηση του Συντάγματος και την ερχόμενη Δευτέρα 25 Νοεμβρίου θα διεξαχθεί στην Ολομέλεια η ψηφοφορία επί των τελικών κειμένων.</p>
      <p>Ειδικότερα θα συζητηθούν δύο θεματικές ενότητες αναθεωρητέων διατάξεων και αφορούν:</p>
      <p>-Ποινική δικαιοσύνη (στρατιωτικοί δικαστές) (άρθρο 96 παρ.5)</p>
      <p>-Ανεξάρτητες Αρχές (άρθρο 101 Α)</p>
      <p>-Διοικητική Αποκέντρωση (άρθρο 101 παρ.1,4 και εισαγωγή ερμηνευτικής παραγράφου)</p>
      <p>-Οργανισμοί Τοπικής Αυτοδιοίκησης (άρθρο 102 παρ. 2)</p>
      <p>-Έκδοση νόμου που προβλέπεται από το Σύνταγμα (άρθρο 112 κατάργηση παρ. 4)</p>
      <p>-Ισχύς προσωρινού Κανονισμού της Βουλής (άρθρο 113 κατάργηση)</p>
      <p>-Εκλογή πρώτου Προέδρου Δημοκρατίας, προσωρινός πρόεδρος (άρθρο 114 παρ. 1 και κατάργηση παρ. 2)</p>
      <p>-Ειδικό Δικαστήριο που προβλέπει το Σύνταγμα (άρθρο 115 παρ. 1 και 2 και κατάργηση παραγράφων 3 και 4)</p>
      <p>-Ακύρωση Πράξεων που εκδόθηκαν από 21.04.67 έως 23.7.74 (άρθρο 119 παρ. 1 κατάργηση).</p>
      <p>
        <b>Πηγή: ΕΡΤ, ΑΠΕ-ΜΠΕ</b>
      </p>
      <p>Σχετική είδηση:</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/politiki/voyli-stis-25-noemvrioy-i-psifoforia-gia-tin-anatheorisi-toy-syntagmatos/"/>
        <a href="https://www.ert.gr/perifereiakoi-stathmoi/tripoli/i-eisigisi-toy-g-papailioy-stin-epitropi-gia-tin-anatheorisi-toy-syntagmatos/"/>
        <a href="https://www.ert.gr/perifereiakoi-stathmoi/komotini/synantisi-me-ton-prothypoyrgo-eiche-e-stylianidis/"/>
        <a href="https://www.ert.gr/eidiseis/ellada/politiki/apotimisi-tis-anatheorisis-kai-ta-epomena-vimata-antiparatheseis-video/"/>
        <a href="https://www.ert.gr/eidiseis/ellada/politiki/synantisi-toy-k-mitsotaki-me-antiprosopeia-toy-oikoymenikoy-patriarcheioy/"/>
        <a href="https://www.ert.gr/perifereiakoi-stathmoi/tripoli/o-g-papailioy-gia-tin-anatheorisi-toy-syntagmatos-2/"/>
      </related>
    </article>
  </body>
</html>