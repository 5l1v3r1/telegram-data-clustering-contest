<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121261/te-same-roszczenia-sprzedal-kilkukrotnie-cba-zatrzymalo-go-ponownie.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T07:25:00+00:00"/>
    <meta property="og:title" content="Te same roszczenia sprzedał kilkukrotnie. CBA zatrzymało go ponownie"/>
    <meta property="og:description" content="Funkcjonariusze CBA po raz drugi zatrzymali byłego prezesa reaktywowanej warszawskiej spółki. Sprawa dotyczy nieprawidłowości przy reprywatyzacji w Warszawie."/>
  </head>
  <body>
    <article>
      <h1>Te same roszczenia sprzedał kilkukrotnie. CBA zatrzymało go ponownie</h1>
      <address>
        <time datetime="2019-11-22T07:25:00+00:00">22 Nov 2019, 07:25</time>
      </address>
      <h4>Funkcjonariusze CBA po raz drugi zatrzymali byłego prezesa reaktywowanej warszawskiej spółki. Sprawa dotyczy nieprawidłowości przy reprywatyzacji w Warszawie.</h4>
      <p>Co ciekawe, mężczyzna został już raz zatrzymany przez CBA w maju. Wówczas otrzymał jednak wolnościowe środki zapobiegawcze, ale pomimo tego nie wpłacił poręczenia majątkowego i nie stawiał się na wezwania prokuratury.</p>
      <p>Teraz agenci, którzy prowadzą śledztwo, ustalili, że zatrzymany biznesmen ma związek z usiłowaniem wyłudzenia wielomilionowego odszkodowania od miasta Warszawy w związku z realizacją roszczeń do nieruchomości przysługujących spółce. W toku śledztwa ustalono, że firma sprzedała na rzecz dwóch osób roszczenia do nieruchomości znajdującej się u zbiegu ulic Książęcej, Smolnej i Herberta. Sprzedaż ta była wynikiem oszustwa, gdyż uprzednio roszczenia zostały przeniesione na inny podmiot kontrolowany przez podejrzanego, o czym nabywcy nie byli informowani. Tym sposobem zainkasowane zostały środki w wysokości 175 tys. zł.</p>
      <p>Funkcjonariusze warszawskiej delegatury CBA prowadzą obecnie pod nadzorem prokuratury około 70 śledztw dotyczących przestępstw związanych z reprywatyzacją w Warszawie, które dotyczą blisko 200 nieruchomości, a zarzuty w sprawie usłyszało już około 40 osób. Wartość szkód z tego tytułu została oszacowana na ponad 3 mld zł. We wrześniu 2019 roku Prokuratura Regionalna we Wrocławiu skierował szósty akt oskarżenia w związku z tym wielowątkowym postępowaniem.</p>
      <footer>/ Źródło: <a href="http://www.cba.gov.pl/">Centralne Biuro Antykorupcyjne<br/></a>/ kga</footer>
    </article>
  </body>
</html>