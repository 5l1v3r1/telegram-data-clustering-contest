<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/abonamentul-la-dentist-cel-mai-nou-beneficiu-extrasalarial/"/>
    <meta property="og:site_name" content="Cotidianul"/>
    <meta property="article:published_time" content="2019-11-22T07:46:02+00:00"/>
    <meta property="og:title" content="Abonamentul la dentist, cel mai nou beneficiu extrasalarial  "/>
    <meta property="og:description" content="Oferta de beneficii extrasalariale pe care companiile din România le pot oferi angajaților se diversifică cu un abonament  la dentist, care vine în (...)"/>
  </head>
  <body>
    <article>
      <h1>Abonamentul la dentist, cel mai nou beneficiu extrasalarial  </h1>
      <address><time datetime="2019-11-22T07:46:02+00:00">22 Nov 2019, 07:46</time> by <a rel="author">(R.C.)</a></address>
      <p><b>Oferta de beneficii extrasalariale pe care companiile din România le pot oferi angajaților se diversifică cu un abonament  la dentist, care vine în completarea pachetului medical la marile clinici private</b>. Abonamentul IziDoc, unic în România și cu un cost de până la 29 de euro pe an, le permite angajaților să aleagă dintr-o rețea de peste 200 de dentiști în prezent, și să beneficieze de reducerile și gratuitățile oferite de aceștia.</p>
      <p>Rețeaua cuprinde, la finalul anului 2019, orașele București, Cluj-Napoca, Sibiu și Ploiești, și se va extinde în toate marile orașe până la jumătatea anului următor, când se estimează că va avea 150 de clinici-partenere, cu peste 500 de dentiști, și minimum 5.000 de abonați.</p>
      <blockquote>“<i>În Romania, pacienții au, în general, o singură opțiune, să plătească integral serviciile stomatologice, în cadrul cabinetelor private. Abonamentul IziDoc, care funcționează ca beneficiu extrasalarial neimpozabil și pentru care angajatorii plătesc între 21 și 29 de euro pe an pentru fiecare angajat, le oferă abonaților posibilitatea să își aleagă de pe platforma de beneficii dentare izidoc.ro medicul dentist potrivit nevoilor și așteptărilor lor”</i>, declară Diana Enăchescu, fondatorul IziDoc.</blockquote>
      <p>Abonații își pot alege medicul dentist în special după criterii precum proximitatea, experiența, discount-urile oferite și prețurile practicate, platforma izidoc.ro oferind toate aceste informații, dar și educație dentară constantă pentru conștientizarea importanței îngrijirii regulate a sănătății dentare.</p>
      <p>Statistici realizate la nivelul UE arată că România este la coada clasamentului privind cheltuielile per capita pentru serviciile stomatologice și se clasează pe primele locuri în privința problemelor dentare, 80% dintre români confruntându-se cu asemenea afecțiuni. Un studiu privind sănătatea orală în UE arată că doar 30% dintre români au dantura naturală completă, față de media din țările nordice, care depășește 50%.</p>
      <p>O sănătate orală precară poate afecta considerabil, și pe termen lung, încrederea de sine și calitatea vieții unei persoane, fapt reflectat de statisticile de profil care arată că 16% dintre români s-au declarat stânjeniți de starea danturii lor, față de media europeană de doar 7%. Nici la capitolul prevenție și vizite regulate la medicul dentist statisticile nu stau mai bine, în ultimele 12 luni doar 34% dintre români mergând la un control stomatologic de rutină, față de 57% media europeană sau 83% în Olanda.</p>
      <p>Platforma de beneficii dentare IziDoc susține, încă de la apariție, accesul la serviciile stomatologice pentru cei aflați în situații mai puțin fericite. 2% din veniturile IziDoc sunt direcționați către sponsorizarea tratamentelor stomatologice pentru copiii din zone rurale defavorizate, cu ajutorul Zânei Merciluță, primul cabinet stomatologic mobil din România. Aceasta, prin Asociatia MerciCharity, și alături de medici dentiști voluntari, ajută copiii să își rezolve probleme dentare urgente și îi îndrumă spre prevenție.</p>
      <related>
        <h4>Articole asemănătoare</h4>
        <a href="https://www.cotidianul.ro/cat-ne-costa-sa-vorbim-la-telefon-in-europa/"/>
        <a href="https://www.cotidianul.ro/creste-incidenta-cariilor-profunde-la-copii/"/>
        <a href="https://www.cotidianul.ro/ratb-reorganizeaza-liniile-de-tramvai-din-sudul-bucurestiului/"/>
      </related>
    </article>
  </body>
</html>