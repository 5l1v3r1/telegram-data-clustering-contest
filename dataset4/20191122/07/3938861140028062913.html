<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/scandals-newspaper/_igor-panov-pomer-pislya-pobittya/939237"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:25:00+00:00"/>
    <meta property="og:title" content="Ігор Панов помер після побиття"/>
    <meta property="og:description" content="20 листопада в Головному військовому госпіталі в Києві помер ветеран АТО 56-річний Ігор Панов із позивним &quot;Хан&quot;. За його життя лікарі боролися 10 днів. Мав розтрощений череп і численні гематоми мозку. Із проламаними головами його з дружиною 51-річною Оксаною Кавецькою знайшли на сходах ..."/>
  </head>
  <body>
    <article>
      <h1>Ігор Панов помер після побиття</h1>
      <address><time datetime="2019-11-22T07:25:00+00:00">22 Nov 2019, 07:25</time> by <a rel="author">Анна БОВА</a></address>
      <figure>
        <img src="https://static2.gazeta.ua/img2/cache/gallery/939/939237_1_w_1200.jpg?v=0"/>
        <figcaption>Ігор Панов родом із російського Ставрополя в Україну переїхав кілька років тому. У березні 2015-го пішов добровольцем в АТО<cite>Автор: ФОТО З САЙТА FACEBOOK.COM/ТЕТЯНА РУДЕНЬКА</cite></figcaption>
      </figure>
      <p>20 листопада в Головному військовому госпіталі в Києві помер ветеран АТО <b>56-річний Ігор Панов</b> із позивним "Хан". За його життя лікарі боролися 10 днів. Мав розтрощений череп і численні гематоми мозку.</p>
      <p>Із проламаними головами його з дружиною <b>51-річною Оксаною Кавецькою</b> знайшли на сходах біля власної квартири. Обоє були в комі. За підозрою у побитті арештували сина Оксани <b>30-річного Максима Кавецького</b> й сусіда<b> Олександра Пінчука, 29 років.</b></p>
      <p>— Стан Ігоря був критичний. До тями не приходив, не функціонувала ліва сторона. Його годували через зонд, організм сприймав їжу, — розповідає волонтер Тетяна Грубенюк. — Одного разу зігнув у коліні праву ногу. Говорила до нього. Він усе чув і усміхався. Коли взяла за руку, стиснув мою долоню. На прощання рухав усіма пальцями правої руки, ніби казав "па-па". За два дні Ігорю почали вводити препарат, що мав стимулювати клітини мозку. Але дива не сталося.</p>
      <p>Оксана Кавецька продовжує лікування в столичній лікарні №17, її стан покращується.</p>
      <p>Слідство у справі про побиття триває.</p>
    </article>
  </body>
</html>