<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622697/%D8%A7%D8%B2-%D8%B3%D9%86%DA%AF%D9%86%D9%88%D8%B1%D8%AF-%DB%B8-%D8%B3%D8%A7%D9%84%D9%87-%D8%B3%D9%82%D9%88%D8%B7-%DA%A9%D8%B1%D8%AF%D9%87-%DA%86%D9%87-%D8%AE%D8%A8%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T07:04:00+00:00"/>
    <meta property="og:title" content="از سنگنورد ۸ ساله سقوط کرده چه خبر؟"/>
    <meta property="og:description" content="رئیس فدراسیون کوهنوردی می گوید که آرمان غیاثی وضعیت خوبی دارد و شرایطش روز به روز در حال بهبود است."/>
  </head>
  <body>
    <article>
      <h1>از سنگنورد ۸ ساله سقوط کرده چه خبر؟</h1>
      <address>
        <time datetime="2019-11-22T07:04:00+00:00">22 Nov 2019, 07:04</time>
      </address>
      <p>
        <i>رئیس فدراسیون کوهنوردی می گوید که آرمان غیاثی وضعیت خوبی دارد و شرایطش روز به روز در حال بهبود است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رضا زارعی رئیس فدراسیون کوهنوردی درباره وضعیت آرمان غیاثی کودک سنگنورد ۸ ساله که دچار حادثه شده و از دیواره سنگنوردی سقوط کرده بود، گفت: دیشب با پدر آرمان صحبت کردم، شرایط او بهبود پیدا کرده است و خانواده او در حال کار درمانی و فیزیوتراپی برای آرمان هستند. شرایط آرمان به امید خدا خوب خواهد شد و همچنین خانواده او در شرایط روحی خوبی قرار دارند.</p>
      <p>او در باره تخلفات صورت گرفته در این حادثه اظهار کرد: در زمینه تخلفات رسیدگی های لازم انجام شده است اما هنوز ابلاغی نداشته ایم. تاجایی که می دانم دادگاه هم در خصوص پیگیری این مسئله تشکیل شده است و اعتراضاتی هم از جانب خانواده او به دادگاه صورت گرفته است. دیروز جلسه کارشناسی سه نفره با حضور آقای نصر رئیس هیات کوهنوردی اصفهان انجام شده و من بانصر صحبت هایی را داشتم. همچنین هیات استان اصفهان با خانواده او جلسه ای را برگزار کرد و فکر می کنم که در این هفته نظر کارشناسی به دادگاه هم ارائه شود.</p>
      <figure>
        <img src="https://aftabnews.ir/files/fa/news/1398/9/1/361977_581.jpg"/>
      </figure>
      <p>او در خصوص پیگیری های صورت گرفته از سوی فدراسیون، گفت: کمیته انضباطی استان اصفهان بررسی های لازم را انجام داده و لیستی را در اختیار وزارت ورزش قرار داده است و تاکنون کارشناسان وزارت ورزش در حال پیگیری و تحلیل هستند. جلساتی بین وزرات ورزش و فدراسیون انجام شده است ولی نتیجه آن هنوز ابلاغ نشده است و این معطلی به دلیل این است که باید براساس قوانین حکمی صادر شود تا کاری خلاف مقررات حقوقی صورت نگیرد.</p>
      <p>او در پایان گفت: شرایط آرمان غیاثی بهتر شده و در حال درمان است و پزشکان و خانواده او امید دارند که شرایطش روز به روز بهتر شود.</p>
      <p>روز جمعه ۲۹ شهریورماه و در جریان مسابقه‌ای بدون مجوز در سالن ایثار فولادشهر، آرمان غیاثی کودک سنگ‌نورد ۸ ساله از ارتفاع زیاد سقوط کرد و دچار آسیب جدی شده و به کما رفته بود. همچنین او در بخش مراقبت‌های ویژه بیمارستان الزهرا (س) اصفهان بستری بوده است و بعد از یک ماه از این جریان از بیمارستان مرخص شده و اکنون تحت درمان در خانه است.</p>
    </article>
  </body>
</html>