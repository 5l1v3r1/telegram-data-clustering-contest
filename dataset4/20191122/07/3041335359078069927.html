<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/world/xili-epeisodia-leilasies-kai-emprismoi-meta-tis-diadiloseis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T07:40:00+00:00"/>
    <meta property="og:title" content="Χιλή : Επεισόδια, λεηλασίες και εμπρησμοί μετά τις διαδηλώσεις"/>
    <meta property="og:description" content="Λεηλασίες και εμπρησμοί καταστημάτων σε εμπορικό κέντρο καταγράφηκαν χθες Πέμπτη στο Σαντιάγο, ενώ βίαια επεισόδια ξέσπασαν παράλληλα στις πόλεις Βαλπαραΐσο (κεντρικά) και Αντοφαγκάστα (βόρεια), καθώς η κοινωνική κρίση που εκδηλώθηκε τη 18η Οκτωβρίου στη Χιλή συνεχίζεται, έναν μήνα και πλέον αργότερα"/>
  </head>
  <body>
    <article>
      <h1>Χιλή : Επεισόδια, λεηλασίες και εμπρησμοί μετά τις διαδηλώσεις</h1>
      <h2>Λεηλασίες και εμπρησμοί καταστημάτων σε εμπορικό κέντρο καταγράφηκαν χθες Πέμπτη στο Σαντιάγο, ενώ βίαια επεισόδια ξέσπασαν παράλληλα στις πόλεις Βαλπαραΐσο (κεντρικά) και Αντοφαγκάστα (βόρεια), καθώς η κοινωνική κρίση που εκδηλώθηκε τη 18η Οκτωβρίου στη Χιλή συνεχίζεται, έναν μήνα και πλέον αργότερα</h2>
      <address><time datetime="2019-11-22T07:40:00+00:00">22 Nov 2019, 07:40</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Λεηλασίες και εμπρησμοί καταστημάτων σε εμπορικό κέντρο καταγράφηκαν χθες Πέμπτη στο Σαντιάγο, ενώ βίαια επεισόδια ξέσπασαν παράλληλα στις πόλεις Βαλπαραΐσο (κεντρικά) και Αντοφαγκάστα (βόρεια), καθώς η κοινωνική κρίση που εκδηλώθηκε τη 18η Οκτωβρίου στη Χιλή συνεχίζεται, έναν μήνα και πλέον αργότερα.</p>
      <p>Πολλές δεκάδες άνθρωποι συγκεντρώθηκαν μπροστά στο εμπορικό κέντρο Αραούκο, στην Κιλικούρα, βόρειο προάστιο του Σαντιάγο, προκειμένου να διαμαρτυρηθούν για τα βασανιστήρια που κατηγορούνται πως έκαναν αστυνομικοί με θύματα νεαρούς διαδηλωτές.</p>
      <p>
        <a href="https://www.in.gr/2019/11/22/greece/giatros-panagiotis-rafail-se-treis-mines-tha-exoume-kali-eikona-gia-ta-apotelesmata-tis-therapeias/">Γιατρός Παναγιώτης Ραφαήλ : Σε τρεις μήνες θα έχουμε καλή εικόνα για τα αποτελέσματα της θεραπείας</a>
      </p>
      <p>Η διαδήλωση αμαυρώθηκε από τη λεηλασία και τους εμπρησμούς πολλών καταστημάτων, δήλωσε ο Χουάν Καράσκο, ο δήμαρχος στην Κιλικούρα, στο τηλεοπτικό δίκτυο 24 Horas.</p>
      <p>Διαδηλώσεις έγιναν επίσης στην Πλατεία Ιταλίας, στο κέντρο της πρωτεύουσας της Χιλής, όπου δεκάδες κουκουλοφόροι διαδηλωτές ενεπλάκησαν σε συγκρούσεις με αστυνομικούς, που έκαναν χρήση δακρυγόνων και φορτηγών με εκτοξευτήρες νερού υπό πίεση.</p>
      <p>Βίαια επεισόδια καταγράφηκαν και σε άλλες πόλεις. Στην Αντοφαγκάστα, στο βόρειο τμήμα της Χιλής, αυτοκινητιστής έπεσε πάνω σε ομάδα διαδηλωτών πριν κατόπιν τραπεί σε φυγή, όπως κατέγραψαν πλάνα που μετέδωσε τοπικός τηλεοπτικός σταθμός. Η αστυνομία διαβεβαίωσε το Γαλλικό Πρακτορείο ότι κανείς από τους ανθρώπους που χτυπήθηκαν δεν τραυματίστηκε θανάσιμα. Ο οδηγός παραδόθηκε αργότερα στην αστυνομία.</p>
      <p>Λεηλασίες καταστημάτων αναφέρθηκαν στη Βαλπαραΐσο και στην Κονσεψιόν, όπου διαδηλωτές απωθήθηκαν αργότερα από τις δυνάμεις επιβολής της τάξης.</p>
      <p>Τουλάχιστον 23 άνθρωποι έχουν σκοτωθεί — ανάμεσά τους πέντε σε επεμβάσεις των δυνάμεων ασφαλείας — στις ταραχές και τις διαδηλώσεις που ξέσπασαν τη 18η Οκτωβρίου στη χώρα. Η κρίση που προκάλεσαν οι κινητοποιήσεις εναντίον των κοινωνικών ανισοτήτων θεωρείται η σοβαρότερη μετά το τέλος της στρατιωτικής δικτατορίας στη Χιλή (1973-1990).</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
    </article>
  </body>
</html>