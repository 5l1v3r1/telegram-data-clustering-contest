<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/lokalt/stockholm/jelassi-det-har-varit-tufft"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T07:10:19+00:00"/>
    <meta property="og:title" content="Debutskiva om uppväxten i Farsta"/>
    <meta property="og:description" content="På sin debut-ep ”Port 43” rappar Jelassi om minnen från uppväxtåren i Farsta. – Jag har själv inte landat i hur personlig den här ep:n egentligen är, säger hon."/>
  </head>
  <body>
    <article>
      <h1>Debutskiva om uppväxten i Farsta</h1>
      <address><time datetime="2019-11-22T07:10:19+00:00">22 Nov 2019, 07:10</time> by <a rel="author">TT</a></address>
      <p>
        <b>På sin debut-ep ”Port 43” rappar Jelassi om minnen från uppväxtåren i Farsta.<br/>– Jag har själv inte landat i hur personlig den här ep:n egentligen är, säger hon.</b>
      </p>
      <p>Efter debutsingeln ”Keff båt” som kom i våras släpper Jelassi nu sin första ep ”Port 43”. Jelassi beskriver de nya låtarna som olika minnen från hennes uppväxtår i Farsta, minnen som av olika anledningar förträngts men som nu väckts till liv i råa och ärliga låttexter.</p>
      <p>– Den enda terapi jag kan vända mig till är att skriva av mig. Det är det enda sättet där jag kan få ut mina känslor och reflektera över vad som har hänt, säger hon.</p>
      <h3>Föddes i Farsta – flyttade till Tunisen</h3>
      <p>21-åriga Jelassi föddes i Farsta men flyttade som nioåring med sin far till Tunisien. Som 14-åring återvände hon till vad hon själv kallar för ”Port 43 på Blattebacken i Farsta”.</p>
      <p>På låten ”Mattetorsk” rappar hon: ”husrannsakan i vårt hyreshus / när socialen leker sisten ut / det är ba' byta lås och köpa värmeljus”</p>
      <h3>Ser sig som konstnär</h3>
      <p>– Det har varit tufft, men jag ska inte klaga. Jag vet jättemånga som har gått igenom samma saker, men de kan tyvärr inte få ut sin sorg genom konsten. Folk går under därför att de inte vet vart de ska vända sig. Det är en anledning till att jag gör det här. Folk ska tänka: Jag är inte ensam, det finns fler.</p>
      <p>Hon ser sig mer som konstnär än rappare, berättandet på ”Port 43” är stundtals dokumentärt. I sin strävan efter att låta lyssnarna komma så nära hennes livshistoria som möjligt har hon på två av låtarna klippt in vardagliga samtal med sin mor och far.</p>
      <p>– Min mamma är med i ett telefonsamtal. I bland får jag en klump i magen och känner att jag måste ringa mamma för att se vad hon gör och var hon är. För de omständigheterna min mamma lever i har varit ”knas”.</p>
      <h3>Avskalad ljudbild</h3>
      <p>Jelassi hymlar inte med att hon vill gå sin egen väg, något som hon även manifesterar i ljudbilden på de nya låtarna. Det är avskalat, texterna tar plats och ibland gränsar det till spoken word.</p>
      <p>– Innan jag skrev rap skrev jag dikter och det ville jag verkligen ha med, för det var där min resa började.</p>
      <h3>Turné</h3>
      <p>Nu väntar snart en turné för Jelassi. Med den nya ep:n i ryggen och det självbiografiska låtskrivandet som lett fram till den, känner hon en större självrespekt som artist och att det finns fler minnen att göra låtar av.</p>
      <p>-Nu berättar jag kanske 20 procent av allt jag har sett och varit med om.</p>
    </article>
  </body>
</html>