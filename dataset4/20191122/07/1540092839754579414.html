<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/198206/mikro-koinoniko-merisma-to-2019-me-diaforetiki-filosofia-kai-stoxeysi"/>
    <meta property="og:site_name" content="CNN.gr"/>
    <meta property="article:published_time" content="2019-11-22T07:24:10+00:00"/>
    <meta property="og:title" content="Μικρό κοινωνικό μέρισμα το 2019 με διαφορετική φιλοσοφία και στόχευση"/>
    <meta property="og:description" content="Μικρό καλάθι θα πρέπει να κρατήσουν εφέτος οι πολίτες για το κοινωνικό μέρισμα , καθώς δεν θα επαναληφθεί η διανομή μεγάλων ποσών σε ασθενείς κοινωνικές..."/>
  </head>
  <body>
    <article>
      <h1>Μικρό κοινωνικό μέρισμα το 2019 με διαφορετική φιλοσοφία και στόχευση</h1>
      <h2>Μικρό καλάθι θα πρέπει να κρατήσουν εφέτος οι πολίτες για το κοινωνικό μέρισμα, καθώς δεν θα επαναληφθεί η διανομή μεγάλων ποσών σε ασθενείς κοινωνικές ομάδες όπως συνέβη τα προηγούμενα χρόνια.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 09:24 , 22 November 2019 - 09:39</p>
      <p>Οι προβλέψεις που ενσωματώνονται στον προϋπολογισμό δείχνουν <b>πρωτογενές πλεόνασμα 3,73%</b> του ΑΕΠ φέτος, γεγονός το οποίο δημιουργεί έναν δημοσιονομικό χώρο <b>436 εκατ. ευρώ.</b></p>
      <p>Από αυτά τα χρήματα, ένα ποσό της τάξεως των 200 εκατ. ευρώ θα κρατηθεί ως «μαξιλάρι ασφαλείας» έναντι ενδεχόμενων στατιστικών αναθεωρήσεων, ενώ με τη συνδρομή και του αποθεματικού θα καλυφθούν υποχρεώσεις για <b>Υπηρεσίες Κοινής Ωφέλειας προς τη ΔΕΗ ύψους 150 εκατ. ευρώ.</b></p>
      <p>Οι τελευταίες μπαίνουν στον λογαριασμό των παροχών – όπως συνέβη και πέρυσι – καθώς εάν δεν καλύπτονταν από τον προϋπολογισμό ο λογαριασμός θα πήγαινε στους τελικούς καταναλωτές ηλεκτρικού ρεύματος.</p>
      <p>Με αυτά τα δεδομένα, το προς καθαρή διανομή υπερπλεόνασμα περιορίζεται στη ζώνη των <b>100-200 εκατ. ευρώ,</b> αλλά ο λογαριασμός δεν έχει κλείσει. Πέραν του νέου γύρου επισκόπησης των πραγματικών δαπανών των υπουργείων, το <a href="https://www.cnn.gr/eidhseis/tag/154/geniko-logistirio-toy-kratoys"><b>Γενικό Λογιστήριο του Κράτους</b></a> περιμένει ασφαλέστερες προβλέψεις για το εάν τα πόσα από τα 2,7 δισ. ευρώ των εγγεγραμμένων δαπανών του <b>Προγράμματος Δημοσίων Επενδύσεων</b> θα πάρουν σάρκα και οστά μέσα στον Δεκέμβριο, ενώ η πορεία των εσόδων τον Νοέμβριο θα δείξει αν υπάρχουν περιθώρια να βγει κάτι παραπάνω, το οποίο θα αποδοθεί στην κοινωνία.</p>
      <p>Οι πληροφορίες αναφέρουν ότι η κυβέρνηση επεξεργάζεται ένα <b>«έξυπνο» κοινωνικό μέρισμα</b>, το οποίο θα αναδεικνύει την αλλαγή φιλοσοφίας έναντι της επιδοματικής πολιτικής με πολιτική στόχευση την οποία είχε καθιερώσει η κυβέρνηση ΣΥΡΙΖΑ. Άλλωστε, όπως θύμισε χθες ο υπουργός Οικονομικών, <a href="https://www.cnn.gr/eidhseis/tag/3470/xristos-staikoyras"><b>Χρήστος Σταϊκούρας</b></a>, ήδη έχουν εγγραφεί στον προϋπολογισμό έξτρα παροχές 200 εκατ. ευρώ για τις μειώσεις του ΕΝΦΙΑ, 68 εκατ. ευρώ για επίδομα θέρμανσης, 138 εκατ. ευρώ για εφάπαξ μείωση των προκαταβολών φόρου για τις επιχειρήσεις, μείωση του φορολογικού συντελεστή για τις επιχειρήσεις από το 28% στο 24% για τα φετινά κέρδη και «όποιο επιπλέον περιθώριο υπάρξει στον προϋπολογισμό θα δοθεί στην κοινωνία».</p>
      <p>Την ίδια ώρα, αρμόδιες πηγές <b>διαψεύδουν σενάρια περί πιθανής εφάπαξ μείωσης της ειδικής εισφοράς αλληλεγγύης</b> η οποία επιβάλλεται σήμερα σε εισοδήματα πάνω από 12.000 ευρώ και ενδεχόμενη μείωσή της θα ισοδυναμούσε με στήριξη της μεσαίας τάξης, ενώ σημειώνουν πως παραμένει σε πλήρη ισχύ η δήλωση του πρωθυπουργού, <b><a href="https://www.cnn.gr/eidhseis/tag/215/kyriakos-mitsotakis">Κυριάκου Μητσοτάκη</a>,</b> για ενίσχυση των ασθενέστερων.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/198195/oi-822-foroapallages-poy-kostizoyn-8-9-dis-eyro-ston-proypologismo">Οι 822 φοροαπαλλαγές που κοστίζουν 8,9 δισ. ευρώ στον προϋπολογισμό</a>
        </li>
        <li>
          <a href="https://www.cnn.gr/news/politiki/story/198183/proypologismos-2020-syriza-h-nd-dinei-polla-stoys-ligoys-kai-liga-stoys-polloys">Προϋπολογισμός 2020 - ΣΥΡΙΖΑ: Η ΝΔ δίνει πολλά στους λίγους και λίγα στους πολλούς</a>
        </li>
        <li>
          <a href="https://www.cnn.gr/oikonomia/story/198163/piges-ypoik-gia-proypologismo-h-oikonomiki-politiki-voitha-to-89-tis-koinonias">Πηγές ΥΠΟΙΚ για προϋπολογισμό: Η οικονομική πολιτική βοηθά το 89% της κοινωνίας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/44991/koinoniko-merisma">ΚΟΙΝΩΝΙΚΟ ΜΕΡΙΣΜΑ</a>
        </li>
        <li>
          <a href="https://www.cnn.gr/eidhseis/tag/82554/asthenesteroi">ΑΣΘΕΝΕΣΤΕΡΟΙ</a>
        </li>
        <li>
          <a href="https://www.cnn.gr/eidhseis/tag/80350/proypologismos-2020">ΠΡΟΥΠΟΛΟΓΙΣΜΟΣ 2020</a>
        </li>
        <li>
          <a href="https://www.cnn.gr/eidhseis/tag/3470/xristos-staikoyras">ΧΡΗΣΤΟΣ ΣΤΑΙΚΟΥΡΑΣ</a>
        </li>
        <li>
          <a href="https://www.cnn.gr/eidhseis/tag/154/geniko-logistirio-toy-kratoys">ΓΕΝΙΚΟ ΛΟΓΙΣΤΗΡΙΟ ΤΟΥ ΚΡΑΤΟΥΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/22/198288/snapshot/21397917.JPG"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198289/snapshot/2366293.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198293/snapshot/ARTEMHS.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/22/198298/snapshot/tsipras-proores-ekloges.jpg"/>
      </figure>
    </article>
  </body>
</html>