<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-schemes-bohdan-kombinator/30284852.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T07:20:26+00:00"/>
    <meta property="og:title" content="Богдан обходив антикорупційне законодавство на держслужбі за трьох різних президентів – «Схеми»"/>
    <meta property="og:description" content="Керівник Офісу президента Андрій Богдан на державній службі одночасно обіймав кілька посад, тим самим не дотримуючись низки норм українського законодавства, зокрема антикорупційного. Випадки поєднання"/>
  </head>
  <body>
    <article>
      <h1>Богдан обходив антикорупційне законодавство на держслужбі за трьох різних президентів – «Схеми»</h1>
      <address>
        <time datetime="2019-11-22T07:20:26+00:00">22 Nov 2019, 07:20</time>
      </address>
      <p>Керівник Офісу президента Андрій Богдан на державній службі одночасно обіймав кілька посад, тим самим не дотримуючись низки норм українського законодавства, зокрема антикорупційного. Випадки поєднання державної служби з іншою діяльністю простежуються протягом всієї кар’єри Андрія Богдана, за трьох різних президентів України. Про це повідомляють журналісти програми «Схеми: корупція в деталях» (спільний проєкт Радіо Свобода та телеканалу «UA:Перший») у розслідуванні <a href="https://www.radiosvoboda.org/a/schemes/30285116.html">«Зе Комбінатор»</a>.</p>
      <figure>
        <iframe src="https://www.youtube.com/embed/bIObCjA0yy4" width="640" height="360" data-service="Youtube" scrolling="no"/>
      </figure>
      <p>«Схеми» дослідили, що Богдан неодноразово поєднував службу на державних посадах з іншою роботою.</p>
      <p>Так, зокрема, протягом 2010-2011 років він перебував на посаді Урядового уповноваженого з питань антикорупційної політики – і в цей же час не припиняв адвокатської діяльності. І, тим самим, виходить, проігнорував норми антикорупційного законодавства щодо сумісництва.</p>
      <p>«Показово, що в той період Андрія Богдана можна було назвати головним відповідальним за антикорупційну політику в країні за президента Віктора Януковича», – йдеться в матеріалі.</p>
      <p>«Державний службовець або інша особа, уповноважена на виконання функцій держави, не має права: (...) виконувати роботу на умовах сумісництва (крім наукової, викладацької, творчої діяльності, а також медичної практики)», –<a href="https://zakon.rada.gov.ua/laws/show/356/95-%D0%B2%D1%80"> зазначено</a> у 5 статті закону «Про боротьбу з корупцією».</p>
      <p>Раніше, починаючи з 2007 року, Богдан також поєднував державну службу з іншою діяльністю, в порушення низки законодавчих норм.</p>
      <figure>
        <img src="https://gdb.rferl.org/6F70A4CF-08D9-48F0-A5C7-8D8151957CC6.jpg"/>
      </figure>
      <figure>
        <img src="https://gdb.rferl.org/2219E38A-3937-4FE1-86FD-1662C57E1D3D.jpg"/>
      </figure>
      <p>У грудні 2007 він був призначений заступником міністра юстиції, в той же час він був керівником приватної юридичної фірми, а також не зупинив дію своєї адвокатської ліцензії.</p>
      <p>«Відповідно були порушені норми закону про адвокатуру, норми закону про державну службу і боротьбу з корупцією. За таке порушення передбачена відповідальність – за всіма цими законами. З точки зору закону про адвокатуру – це дисциплінарна відповідальність. Яка може бути у вигляді попередження, зупинення чи припинення адвокатської діяльності», – аналізує юрист Богдан Боровик.</p>
      <p>«Законом про боротьбу з корупцією були встановлені так звані спеціальні обмеження – це ті обмеження, які забороняли якраз займатися іншою діяльністю, роботою за сумісництвом. І якщо особа порушувала ці вимоги – це означає, що це порушення цього закону, за яке передбачена відповідальність», – додає інший юрист Денис Свириденко.</p>
      <p>Як з’ясували «Схеми», Андрій Богдан на той момент дійсно підписав документ, що ознайомлений із усіма обмеженнями на держслужбі.</p>
      <figure>
        <img src="https://gdb.rferl.org/33111EBA-2716-443B-AF54-8390D2D0924F.jpg"/>
      </figure>
      <p>Крім того, в цей же період, він понад рік одночасно працював помічником на громадських засадах депутата Андрія Портнова.</p>
      <p>«Сумісництво – характерна особливість Андрія Богдана, яка простежується під час його кар’єри державного посадовця», – йдеться у розслідуванні.</p>
      <p>Також чинний керівник офісу президента у минулому працював помічником судді і залишався адвокатом. Починаючи з 2001 року, як <a href="https://www.president.gov.ua/administration/office-structure/kerivnik-ofisu-prezidenta-ukrayini">вказано</a> в його офіційній біографії, Богдан працював помічником судді Київського апеляційного господарського суду (<i>нині – Північний апеляційний госпсуд Києва – ред.</i>). Підтвердження цьому журналісти «Схем» також отримали в архіві суду. В цей час він не зупиняв адвокатської діяльності – про що зазначено у реєстрі адвокатів. Тоді Богдан так само підписав документ-попередження, що ознайомлений із забороною сумісництва.</p>
      <figure>
        <img src="https://gdb.rferl.org/577B8BF8-F700-4678-B7DD-F8562C964153.jpg"/>
      </figure>
      <p>«Отже, кілька років помічник судді залишався адвокатом, маючи статус державного службовця. І систематично поєднував іншу роботу з державною службою. Тобто, заплющував очі на українське законодавство. Тож чи прийнятно для президента нині мати очільником свого офісу людину, яка легко могла обходити закони, перебуваючи на державних посадах?» – йдеться у розслідуванні.</p>
      <p>«Схеми» надіслали листа з проханням про інтерв’ю до президента Володимира Зеленського та керівника його офісу Андрія Богдана за два тижні до публікації. Відповіді не отримали.</p>
      <p>Раніше «Схеми» також розповідали про те, як <a href="https://www.radiosvoboda.org/a/news-schemes-bohdan-perelit/30185234.html">Андрій Богдан літав</a> разом з Азаровим на переговори до Росії за день до зупинки євроінтеграції у 2013 році.</p>
      <p>А також – як він отримав <a href="https://www.radiosvoboda.org/a/news-schemes-bohdan-zasluzhenyy/30186687.html">заслуженого юриста</a> за повернення заводу державі, хоча підприємство залишилося в олігархів.</p>
    </article>
  </body>
</html>