<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/campania-demarata-de-ministerul-sanatatii-dupa-tragedia-din-zblocul-mortii.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T07:13:00+00:00"/>
    <meta property="og:title" content="Campania demarată de Ministerul Sănătății după tragedia din „blocul morții”"/>
    <meta property="og:description" content="Ministerul Sănătăţii (MS) începe, vineri, controale la prestatorii de servicii pentru deratizare, dezinfecţie şi dezinsecţie şi la distribuitorii de produse utilizate în acest scop."/>
  </head>
  <body>
    <article>
      <h1>Campania demarată de Ministerul Sănătății după tragedia din „blocul morții”</h1>
      <h2>Ministerul Sănătăţii (MS) începe, vineri, controale la prestatorii de servicii pentru deratizare, dezinfecţie şi dezinsecţie şi la distribuitorii de produse utilizate în acest scop.</h2>
      <address>
        <time datetime="2019-11-22T07:13:00+00:00">22 Nov 2019, 07:13</time>
      </address>
      <p>Controalele vor fi făcute de echipe mixte, formate din reprezentanţi ai DSP, DSVSA şi poliţişti, pentru a preveni tragedii precum cea de la Timişoara, potrivit <a href="https://www.news.ro/social/ministerul-sanatatii-demareaza-controalele-firmele-ocupa-deratizare-dezinfectie-dezinsectie-distribuitorii-produse-folosite-aceste-actiuni-dupa-tragedia-timisoara-1922403022002019110719177113">News.ro.</a></p>
      <p>Potrivit MS, Ministerul Sănătăţii, Ministerul Administraţiei şi Internelor şi Autoritatea Naţională Sanitară Veterinară şi pentru Siguranţa Alimentelor au semnat, joi, un Protocol de colaborare pentru desfăşurarea unei acţiuni de control la prestatorii de servicii pentru deratizare, dezinfecţie şi dezinsecţie, dar şi la distribuitorii de produse utilizate pentru realizarea unei astfel de acţiuni.</p>
      <p>Acţiunea de control începe vineri şi se va desfăşura până în 31 decembrie.</p>
      <p><i>„Echipe mixte formate din reprezentanţi ai direcţiilor de sănătate publică, inspectori ai direcţiilor sanitar-veterinare şi pentru siguranţa alimentului, dar şi personal al Poliţiei Române vor verifica documentele privind înfiinţarea şi funcţionarea prestatorilor de servicii, documentele privind instituirea şi atestarea personalului care îşi desfăşoară activitatea în aceste societăţi comerciale"</i>, arată MS.</p>
      <p>De asemenea, se va verifica conformitatea produselor folosite în cadrul operaţiunilor, conformitatea produselor deţinute la data controlului, precum şi orice alte documente sau aspecte relevante în timpul controlului.</p>
      <p><i>„Am cerut ca reprezentanţii direcţiilor de sănătate publică să fie pregătiţi ca mâine să se alăture echipelor de control pentru această acţiune. Lucrăm acum la ordinele comune de control care prevad metodologia de control. Este nevoie de astfel de acţiuni în scopul protejării sănătăţii publice, pentru ca tragedii precum cea de la Timişoara să fie prevenite”</i>, <b>a spus ministrul Sănătăţii, Victor Costache</b>, citat în comunicat.</p>
      <p>La Timişoara, un bebeluş de nouă zile, un copil de trei ani şi mama acestuia au murit după ce în blocul în care locuiau s-a făcut deratizare şi dezinsecţie, alte zeci de persoane fiind intoxicate.</p>
      <p>Sursa: Pro TV</p>
    </article>
  </body>
</html>