<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04730372"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-22T07:11:00+00:00"/>
    <meta property="og:title" content="Onderzoek naar dood van Belgisch-Nederlandse model Ivana Smit in Maleisië moet heropend worden"/>
    <meta property="og:description" content="Het hooggerechtshof in Maleisië heeft het hoger beroep in de zaak rond het overlijden van het Belgisch-Nederlandse model Ivana Smit gegrond verklaard. Dat ..."/>
  </head>
  <body>
    <article>
      <h1>Onderzoek naar dood van Belgisch-Nederlandse model Ivana Smit in Maleisië moet heropend worden</h1>
      <address>
        <time datetime="2019-11-22T07:11:00+00:00">22 Nov 2019, 07:11</time>
      </address>
      <p>
        <b>Het hooggerechtshof in Maleisië heeft het hoger beroep in de zaak rond het overlijden van het Belgisch-Nederlandse model Ivana Smit gegrond verklaard. Dat meldt Sébas Diekstra, de advocaat van de familie, vrijdag op Twitter. Dat betekent volgens hem dat het onderzoek naar haar dood moet worden heropend.</b>
      </p>
      <p>De achttienjarige Smit werd in december 2017 dood gevonden na een val van de twintigste verdieping van een flat in Kuala Lumpur. Volgens de advocaat heeft de Maleisische rechter Collin Lawrence Sequerah geoordeeld dat haar dood het gevolg is van “handelen van derden”. Als gevolg van die uitspraak moet de strafzaak weer heropend worden. Het Amerikaanse echtpaar bij wie Ivana voor haar val verbleef, komt daardoor ook in beeld als verdachten. “Dit is een stap richting vervolging”, zegt de advocaat.</p>
      <p>In maart had de rechtbank in Kuala Lumpur nog geoordeeld dat de dood van Smit een ongeval was. Maar de familie was in hoger beroep gegaan tegen die beslissing. “Volgens deze rechter was de uitspraak van de rechtbank niet houdbaar en is hier duidelijk sprake van een misdrijf”, zegt Diekstra nog. Tijdens de verhoren bleek dat het onderzoek op een aantal punten warrig is verlopen. Zo werd het appartement van de Amerikanen niet meteen verzegeld en konden die een schoonmaakster aan het werk zetten.</p>
      <p>Volgens de advocaat is het maar de vraag of het Amerikaanse echtpaar Johnson mee zal werken aan het onderzoek. Toch is deze wending belangrijk voor de familie, zegt hij. “Hiermee krijgen ze erkenning voor wat zij altijd hebben gezegd.”</p>
    </article>
  </body>
</html>