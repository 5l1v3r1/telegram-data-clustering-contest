<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/lifestyle/vijf-tips-voor-een-acrobatisch-weekend-3"/>
    <meta property="og:site_name" content="Zita"/>
    <meta property="article:published_time" content="2019-11-22T07:00:44+00:00"/>
    <meta property="og:title" content="Vijf tips voor een acrobatisch weekend"/>
    <meta property="og:description" content="Heb je nog geen plannen dit weekend? Met deze tips zal je je niet vervelen! #daaromleesik nog t.e.m. 23/11 Literair festival #daaromleesik, in de Gentse bibliotheek De Krook, heeft het dit jaar over schoonheid en troost. Auteurs vertellen over de boeken die hen anders naar de wereld deden kijken en leesgroepen babbelen over de troost"/>
  </head>
  <body>
    <article>
      <h1>Vijf tips voor een acrobatisch weekend</h1>
      <address>
        <time datetime="2019-11-22T07:00:44+00:00">22 Nov 2019, 07:00</time>
      </address>
      <p>
        <b>Heb je nog geen plannen dit weekend? Met deze tips zal je je niet vervelen!</b>
      </p>
      <h3>#daaromleesik</h3>
      <p>
        <b>nog t.e.m. 23/11</b>
      </p>
      <p>Literair festival #daaromleesik, in de Gentse bibliotheek De Krook, heeft het dit jaar over schoonheid en troost. Auteurs vertellen over de boeken die hen anders naar de wereld deden kijken en leesgroepen babbelen over de troost in poëzie. Eerder op zoek naar tips op maat? Doe de leestest en ontdek welk soort lezer jij bent: een verrekijker, een klassieker of simpelweg een genieter. Vervolgens staan de Serveuses van de Schoonheid en de Obers van de Troost klaar om jou à la carte een kortverhaal of gedicht te serveren op een zilveren dienblad.</p>
      <figure>
        <img src="https://www.zita.be/wp-content/uploads/2019/11/daarom-lees-ik-Facebook-Bibliotheek-De-Krook.jpg"/>
        <figcaption>Facebook Bibliotheek De Krook</figcaption>
      </figure>
      <p>
        <a href="http://daaromleesik.be/">daaromleesik.be</a>
      </p>
      <h3>Cirque du Soleil</h3>
      <p>
        <b>nog t.e.m. 24/11</b>
      </p>
      <p>Corteo, het succesvolle spektakel van Cirque du Soleil dat in 2005 in première ging, trekt opnieuw door Europa als arenashow. Vorst Nationaal is na Graz als tweede aan de beurt met zeven voorstellingen. Niet getreurd als je dit weekend geen gaatje meer in je agenda hebt, want van 13 tot 22 maart 2020 kan je in de Lotto Arena in Antwerpen gaan kijken. In Corteo staat de fantasie van een clown centraal, die er een elegant, humoristisch en theatraal feestje van maakt. Laat je betoveren door 51 acrobaten, muzikanten, zangers en acteurs van over de hele wereld!</p>
      <figure>
        <img src="https://www.zita.be/wp-content/uploads/2019/11/Bouncing-Beds_Lucas-Saporiti-Costumes-Dominique-Lemieux-2015-Cirque-du-Soleil-Photo-1.jpg"/>
        <figcaption>Foto Cirque du Soleil</figcaption>
      </figure>
      <p>
        <a href="http://cirquedusoleil.com/">cirquedusoleil.com</a>
      </p>
      <h3>Ondergronds in de stad</h3>
      <p>
        <b>nog t.e.m. 22/9</b>
      </p>
      <p>Met een gloednieuwe expo duikt het STAM onder de gebouwen en straten van Gent. Riolen, afval, opslagplaatsen, en parkeergarages: allemaal liggen ze onder onze voeten, samen met kilometers buizen die de stad voorzien van water, energie en data. De ondergrond is bovendien ook de plek waar we onze dierbaarste schatten aan toevertrouwen, waar we ons schuilhouden en waar we onze doden begraven. De tentoonstelling neemt je mee naar deze bijzondere wereld: met een museumpas kan je het STAM bovendien gratis bezoeken.</p>
      <figure>
        <img src="https://www.zita.be/wp-content/uploads/2019/11/stam-gent-foto-Reporters-Tim-Dirven.jpg"/>
        <figcaption>Foto Reporters / Tim Dirven</figcaption>
      </figure>
      <p>
        <a href="http://stamgent.be/">stamgent.be</a>
      </p>
      <h3>Josephine</h3>
      <p>
        <b>24/11</b>
      </p>
      <p>Met Sonic Kids organiseert hetpaleis een reeks concerten voor iedereen vanaf zes jaar. Geen speciaal voor kinderen gemaakte muziek, wel de crème van de alternatieve Belgische muziekscene, maar dan op een schappelijk uur en met een aanvaardbaar volume. Deze zondag op het programma: pop- en soulzangeres Josephine, die niet alleen de publieksprijs van Humo’s Rock Rally won, maar ook de harten van iedereen die haar al eens live aan het werk zag.</p>
      <figure>
        <img src="https://www.zita.be/wp-content/uploads/2019/11/Josephine-cTina-Herbots.jpg"/>
        <figcaption>Foto T. Herbots</figcaption>
      </figure>
      <p>
        <a href="http://hetpaleis.be/">hetpaleis.be</a>
      </p>
      <h3>Freud</h3>
      <p>
        <b>nog t.e.m. 30/11</b>
      </p>
      <p>Eind jaren vijftig schreef Jean-Paul Sartre een filmscript over Sigmund Freud. Het lijvige script – goed voor een film van zo’n zeven uur – haalde nooit het doek, en wordt nu voor het eerst bewerkt tot een theatervoorstelling, door Ivo Van Hove en FC Bergman. Marie Vinck, Stef Aerts en Matteo Simoni vervoegen het ensemble van het Internationaal Theater Amsterdam en vertolken drie van de vele personages die een web van gesprekken en confrontaties spinnen rondom de bekendste psychiater ter wereld. Nog tot en met 30 november in Toneelhuis Antwerpen, daarna op tournee in Vlaanderen en Nederland.</p>
      <figure>
        <img src="https://www.zita.be/wp-content/uploads/2019/11/FREUD_%C2%A9_Jan-Versweyveld_17.jpg"/>
        <figcaption>Foto J. Versweyveld</figcaption>
      </figure>
      <p>
        <a href="http://toneelhuis.be/">toneelhuis.be</a>
      </p>
      <footer>Het bericht <a href="https://nl.metrotime.be/2019/11/22/must-read/vijf-tips-voor-een-acrobatisch-weekend-3/">Vijf tips voor een acrobatisch weekend</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>