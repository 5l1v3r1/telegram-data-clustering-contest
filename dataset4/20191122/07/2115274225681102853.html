<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/usa2020_bloomberg_trump_casa_bianca-6597388/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T07:23:00+00:00"/>
    <meta property="og:title" content="Bloomberg deposita la candidatura, più vicina la corsa alla Casa Bianca"/>
    <meta property="og:description" content="Dal suo staff fanno sapere che &quot;la decisione non è ancora stata presa&quot;. Depositare la documentazione era un atto dovuto dopo che l'ex sindaco di New York si è candidato alle primarie dem in Alabama e Arkansas"/>
  </head>
  <body>
    <article>
      <h1>Bloomberg deposita la candidatura, più vicina la corsa alla Casa Bianca</h1>
      <h2>Dal suo staff fanno sapere che "la decisione non è ancora stata presa". Depositare la documentazione era un atto dovuto dopo che l'ex sindaco di New York si è candidato alle primarie dem in Alabama e Arkansas</h2>
      <address><time datetime="2019-11-22T07:23:00+00:00">22 Nov 2019, 07:23</time> by <a rel="author" href="https://www.agi.it/authors/rita-lofano/" target="_blank">Rita Lofano</a></address>
      <p><b>Michael Bloomberg</b> presenta la sua <b>formale candidatura</b> per la <b>presidenza</b> degli Stati Uniti alla Fec (Federal Election Commission), l'autorità Usa per le <b>elezioni</b>, ma non è ancora detta l'ultima parola sulla sua discesa in campo.</p>
      <p>Nella documentazione, Bloomberg dichiara di candidarsi alla <b>nomination</b> del <b>Partito democratico</b>. Dal suo staff tengono a far sapere che si "tratta di un ulteriore passo verso la corsa" alla Casa Bianca ma che "la decisione finale non è ancora stata presa".</p>
      <p>Depositare la documentazione alla Fec era infatti un atto dovuto dopo che Bloomberg si è candidato alle primarie dem in Alabama e Arkansas. Aveva 15 giorni di tempo per farlo. Mercoledì l'<b>ex sindaco di New York</b> si è candidato anche alle <b>primarie dem del Texas</b>. Sono tutti Stati del Sud dove si voterà al <b>Super Tuesday</b> del prossimo 3 marzo. Il miliardario punta a correre poi in <b>Tennessee</b> mentre esclude di candidarsi nel <b>New Hampshire</b>, nella <b>Carolina del Sud</b> o ai <b>caucus </b>di <b>Iowa</b> e <b>Nevada</b>.</p>
      <p>Sebbene non abbia ancora sciolto la riserva, la campagna di Bloomberg per il 2020 è già partita, e con stanziamenti ingenti. Sta lanciando una campagna di spot digitali da 100 milioni di dollari per 'aggredire' il <b>presidente Donald Trump</b> negli Stati cruciali e si stima intenda spendere tra 15 e 20 milioni di dollari a sostegno della registrazione dei votanti. "Se correremo, riteniamo di poter vincere negli Stati dove si vota il Super Tuesday e oltre", ha dichiarato all'inizio del mese l'advisor di Trump Howard Wolfson.</p>
    </article>
  </body>
</html>