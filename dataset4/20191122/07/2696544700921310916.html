<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Orban_Cudar_allapotok_vannak_nehez_evek_jonnek"/>
    <meta property="og:site_name" content="HVG.hu"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Orbán: Cudar állapotok vannak, nehéz évek jönnek"/>
    <meta property="og:description" content="A magyar miniszterelnök a Kossuth rádióban idézte az Ismerős Arcok Nélküled című számát. Mi egy vérből valók vagyunk, összetartozunk – mondta. Sorosozott, migránsozott is. „Beleugrik a majom a vízbe” – figyelmeztetett."/>
  </head>
  <body>
    <article>
      <h1>Orbán: Cudar állapotok vannak, nehéz évek jönnek</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author">Tóth Richárd</a></address>
      <p>
        <b>A magyar miniszterelnök a Kossuth rádióban idézte az Ismerős Arcok Nélküled című számát. Mi egy vérből valók vagyunk, összetartozunk – mondta. Sorosozott, migránsozott is. „Beleugrik a majom a vízbe” – figyelmeztetett.</b>
      </p>
      <p>Nagy Katalin műsorvezető <a href="https://hvg.hu/gazdasag/20191118_varhelyi_oliver_brusszel_biztosjelolt">Várhelyi Olivér meghallgatásával</a> kezdte a pénteki miniszterelnöki rádióbeszélgetését. Megkérdezte Orbánt, kinek a sikere, hogy uniós biztos lehet Várhelyi.</p>
      <blockquote>Sokunké, de nem minden magyaré sajnos.</blockquote>
      <p>Orbán szerint Várhelyi az elmúlt tíz év legnagyobb diplomáciai sikere, vagyis az, hogy hazánk a bővítési portfóliót kapta. „Ez a migrációt is érinti” – tette hozzá a kormányfő. Nagy ünnep ez nekünk, de szólt az árnyékos oldalról is, komoly aknamunka folyt a magyar ellenzék részéről arra, hogy „elgáncsolják a jelöltet, tények támasztják alá, hogy Soros személyesen is meg akarta akadályozni ezt.”</p>
      <p>A Kossuth rádió műsorvezetője arról is faggatta Orbánt, hogy vajon Frans Timmermansnak feltették-e a kérdést meghallgatásán, hogy elhatárolódik-e Soros Györgytől, minekután Várhelyinek feltették a kérdést, elhatárolódik-e Orbántól.</p>
      <blockquote>Soha nem fogok nem jó hazafikat delegálni – felelte Orbán.</blockquote>
      <p>Az azonban szerinte külön műsort igényelne, hogy ki kinek az érdekeit képviseli az EU-ban. Mit vár Orbán a most felálló bizottságtól? A legfontosabb kérdés szerinte a migráció és a biztonság. „Nem fogjuk feladni a kerítést.” A másik prioritás a gazdaságpolitika a kormányfő szerint. Cudar állapotokról, nehéz évekről beszélt Orbán, már ami az eurózónát illeti. A 2020-as év legnagyobb feladata az lesz, hogy megvédjük az elért gazdasági sikereket.</p>
      <blockquote>Javában tervezem az évet. A legnagyobb kihívás ez lesz.</blockquote>
      <p><a href="https://hvg.hu/vilag/20191121_uj_eszkozokkel_koteleznek_Magyarorszagot_az_unios_normak_betartasahoz">Az EU-s költségvetésről</a> azt mondta Orbán, megvétózzák azt, hogy az uniós költségvetést a jelen, tervezett állapotában fogadják el, „mert az szamárság”. Ugyanis az többször felvetődött, hogy az uniós pénzek kifizetését a jogállamisághoz kötnék. A magyar harcmodor látványos – így festette le Orbán a magyar diplomáciát.</p>
      <p>Szóba került Donald Tusk is, <a href="https://hvg.hu/vilag/20191121_Megvalasztotta_uj_elnokseget_az_Europai_Neppart">ő lett az Európai Néppárt elnöke</a>, ami a Fidesz európai pártcsaládja, igaz, tagsága fel van függesztve. Hogy mit hoz a jövő, erről a kormányfő azt mondta:</p>
      <blockquote>a Fidesz még nem döntötte el, folytatjuk-e közös életünket az Európai Néppárttal.</blockquote>
      <p>Orbán szerint a Fidesz nem tartozhat olyan közösségbe, ami bevándorláspárti és nem ismeri el a Fidesz érdemeit.</p>
      <p>Mi egy vérből valók vagyunk, összetartozunk – idézte Orbán Viktor az Ismerős Arcok Nélküled c. számát, azzal kapcsolatban, hogy szerinte csakis tisztán magyar etnikai pártok tudják a magyar érdeket külföldön képviselni. „Az a jó, ha a magyarok erősek a szomszédos országokban. Abban nem reménykedhetünk, hogy más nemzetek képviselői jobban fogják képviselni a magyarok érdekeit” – mondta most.</p>
      <p>Kérdezték Orbánt a gazdaságról is. <a href="https://hvg.hu/gazdasag/20191119_moodys_magyarorszag_2019">A Moody's szerint kitart a magyar növekedés</a>, de lassulni fog, a kérdés a rádióban azonban csak a növekedésre vonatkozott. Cserélne a németekkel, az, hogy a magyar növekedés többszöröse lehet a németnek, nem jelenti azt, hogy a magyar gazdaság erősebb is. Majd visszatért ahhoz, amit mondott, a legnagyobb kihívás az lesz, hogy az eurózóna gazdasági viharaiban megóvják a magyar növekedést.</p>
      <blockquote>Ki fog derülni, képesek vagyunk-e megállni a saját lábunkon – mondta. Beleugrik a majom a vízbe.</blockquote>
      <p>Szerinte lehetséges elérni úgy sikereket a mi régiónkban, hogy közben Nyugat-Európában lassulni fog a gazdasági növekedés, gazdasági akciótervet emlegetett Orbán, aki méltatta Matolcsy Györgyöt is. „Ez az intellektuális erő sokat segít nekünk.”</p>
      <p>A jegybankelnök mellett az adócsökkentés is méltatta, valamint azt is, hogy a kormány még béreket is emelt közben. „A kulcs az adócsökkentés”, de azt nem tudta megmondani, hogy a közelgő akciótervben milyen erre vonatkozó lehetőségek vannak.</p>
      <p>A műsor végén <a href="https://hvg.hu/gazdasag/20191122_eb_foci_stadionok_sport_stadionepites">az új Puskás Arénáról</a> is beszélt, az avatóról, ahol 70 ezer emberrel együtt volt jelen Orbán.</p>
      <blockquote>Valaki szereti a magyarokat, valaki nem. Én szeretek sok magyarral együtt lenni. Az ünnepek előtt szoktunk veszekedni, így van ez a családoknál is, de szeretünk ünnepelni.</blockquote>
      <p>A Puskást a Lánchíd és a Parlament épületéhez hasonlította. „A végén mindenki tapsolni fog.” Hangsúlyozta, az első ceruzavonástól az utolsó csavarig magyarok építették a stadiont. „Mindenki büszke lehet rá.”</p>
    </article>
  </body>
</html>