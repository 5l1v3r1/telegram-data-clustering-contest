<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/felietony/jose-mourinho-wraca-do-wielkiej-gry-felieton-dariusza-farona/m5dv5hp"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T07:30:00+00:00"/>
    <meta property="og:title" content="Dariusz Faron: Jose wraca do wielkiej gry [felieton]"/>
    <meta property="og:description" content="Po zwolnieniu z Tottenhamu Mauricio Pochettino prezes Daniel Levy niespodziewanie (przynajmniej dla mnie) uznał, że drużynę wyciągnie z dołka Jose Mourinho."/>
  </head>
  <body>
    <article>
      <h1>Dariusz Faron: Jose wraca do wielkiej gry [felieton]</h1>
      <address><time datetime="2019-11-22T07:30:00+00:00">22 Nov 2019, 07:30</time> by <a rel="author" href="https://www.przegladsportowy.pl/autorzy/dariusz-faron" target="_blank">Dariusz Faron</a></address>
      <p>
        <b>Po zwolnieniu z Tottenhamu Mauricio Pochettino prezes Daniel Levy niespodziewanie (przynajmniej dla mnie) uznał, że drużynę wyciągnie z dołka Jose Mourinho.</b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>Na pierwszy rzut oka wszystko gra: jeden z najbardziej utytułowanych trenerów na świecie, który nie kryje miłości do angielskiej piłki, ma pomóc w odzyskaniu blasku finaliście Ligi Mistrzów 2018/19. Sam Portugalczyk mówi o sobie jako o szkoleniowcu, który wydostaje wielkie zespoły z tarapatów. Sęk w tym, że moim zdaniem Mourinho dużo bardziej potrzebuje Tottenhamu niż Tottenham Mourinho.</p>
      <p>Jeśli chodzi o reputację, chyba żadna postać ze świata wielkiej piłki nie zaliczyła ostatnio tak wielkiego zjazdu jak „The Special One”. Minęły wieki, odkąd wszedł na salony z przytupem. Jego Chelsea, a później Inter punktowały rywali na boisku, a on punktował w wywiadach swoich adwersarzy, popisując się celnymi ripostami i błyskotliwymi pointami. Od początku był do bólu pragmatyczny, ale trudno było czynić z tego zarzut, skoro klubowe gabloty wreszcie zaczęły wypełniać się upragnionymi pucharami. Rozkochiwał w sobie kibiców i przede wszystkim swoich piłkarzy. Przypominam sobie, jak Marco Materazzi zalewał się łzami, gdy Jose opuszczał w glorii chwały stadion Giuseppe Meazzy, by objąć Real. To jednak czasy przedpotopowe. W Madrycie, Londynie (drugie podejście do Chelsea) i Manchesterze nikt po nim nie płakał, a wręcz przeciwnie – piłkarze otwierali szampany, że nieznośny Portugalczyk wreszcie pakuje manatki. W rozmowach z dziennikarzami zajmował się głównie krytykowaniem swoich zawodników i mówieniem o własnej wielkości. Co jednak najbardziej istotne – przestał być skuteczny. Owszem, w Manchesterze zastał ogromny bałagan, ale dostał też gigantyczne środki, by zbudować coś nowego i trwałego. Mimo to nie udało mu się stworzyć zespołu, który przynajmniej postraszyłby drużynę Guardioli (Klopp udowadnia przecież teraz, że to jak najbardziej wykonalne).</p>
      <p>Tottenham to więc dla Mourinho wymarzona szansa, by przypomnieć, że ciągle jest w ścisłym trenerskim topie. Że jego pomysł na futbol nie stał się archaiczny. Że wcale się nie wypalił. Praca w północnym Londynie to też bez wątpienia jedno z największych wyzwań w bogatej karierze Portugalczyka. Nie dlatego, że ma przywrócić Tottenhamowi blask. Dlatego że zastępuje kogoś, kto nadał klubowi nową tożsamość i wzniósł go na zupełnie inny poziom.</p>
      <p>W jednym z ostatnich tekstów znakomity dziennikarz „Tygodnika Powszechnego” i kibic Tottenhamu Michał Okoński nazywa Mourinho Lordem Voldemortem współczesnej piłki. Dopiero co zwolniony z Tottenhamu Pochettino może nie jest Harrym Potterem, ale dał kibicom Kogutów magiczne chwile. Przy całej sympatii do „Mou”, nie jestem przekonany, czy w Londynie wyczaruje coś więcej…</p>
      <related>
        <a href="http://onet.tv/s/przegladsportowy/prezes-hiszpanskiej-federacji-to-wielki-hipokryta-kazda-jego-decyzja-budzi/j7x9yv"/>
      </related>
    </article>
  </body>
</html>