<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_operacio_mutat_hibernacio_testhomerseklet_lehutese"/>
    <meta property="og:site_name" content="HVG.hu"/>
    <meta property="article:published_time" content="2019-11-22T07:33:00+00:00"/>
    <meta property="og:title" content="Először történt olyan, hogy egy beteget hibernáltak műtét közben"/>
    <meta property="og:description" content="Hibernált állapotba kerülve műtöttek meg egy élő embert egy kísérleti beavatkozás részeként. A hibernáció révén – elviekben – olyan sérülések is kezelhetők, melyek más esetben valószínűleg halállal végződnének."/>
  </head>
  <body>
    <article>
      <h1>Először történt olyan, hogy egy beteget hibernáltak műtét közben</h1>
      <address><time datetime="2019-11-22T07:33:00+00:00">22 Nov 2019, 07:33</time> by <a rel="author">hvg.hu</a></address>
      <p>
        <b>Hibernált állapotba kerülve műtöttek meg egy élő embert egy kísérleti beavatkozás részeként. A hibernáció révén – elviekben – olyan sérülések is kezelhetők, melyek más esetben valószínűleg halállal végződnének.</b>
      </p>
      <p>Kisebb orvosi csodáról közöl részleteket a <a href="https://www.newscientist.com/article/2224004-exclusive-humans-placed-in-suspended-animation-for-the-first-time/"><i>New Scientist</i></a> című tudományos lap: egy orvoscsoport úgy végzett műtétet egy élő emberen, hogy a pácienst hibernálták hozzá. Ilyen még nem történt, a hibernálás közben végzett operáció az első a történelem során.</p>
      <p>Hibernált állapotban a test sejtjeinek tevékenysége gyakorlatilag mozdulatlanná lassul, ezzel az élőlény oxigén szükségletét is nagyban csökkentve. Az állatvilágban nem ismeretlen jelenség a hibernáció, hiszen a téli álom is ahhoz hasonlatos állapot. Míg azonban ott “könnyen” működik, az embereknél (egyelőre) több mint megvalósíthatatlan annak elérése.</p>
      <p>Ezért is nagy szó, amit egy amerikai orvoscsapatnak sikerült véghezvinnie, ráadásul műtét közben. Minderre fontos ok miatt volt szükség, a szakértők ugyanis azt mondják: hibernált állapotba kerülve olyan sérülések is kezelhetővé válhatnak, melyek más esetben szinte biztosan halállal végződnének.</p>
      <p>Az orvosok nem bocsátkoztak túl nagy részletekbe, de annyit azért tudni, hogy a beavatkozást legalább egy esetben már sikeresen elvégezték. A lap szerint az operációra a baltimore-i University of Maryland School of Medicine egyetemi kórházban került sor. A páciens rendkívül súlyos sérüléssel (ilyen például a lövésből, szúrásból eredő seb) került az intézmény sürgősségi osztályára.</p>
      <p>A helyzetet bonyolította, hogy a beteg rengeteg vért veszített és szívrohama is volt. A tudományos lap megjegyzi, az orvosoknak ilyenkor mindössze pár percük van, hogy az operációt végrehajtsák, a túlélés esélye ugyanis rendkívül alacsony, csupán 5 százalék. Az orvosok ezért hibernálták a sérültet, melynek során az úgynevezett EPR (emergency preservation and resuscitation) technikát alkalmazták.</p>
      <p>Az EPR során a beteg testét a normál értékekhez képest lényegesen alacsonyabbra, mintegy 10-15 Celsius-fok körülire hűtik, majd a vérét fiziológiás sóoldattal helyettesítik. Az orvosok mindezzel kétórányi időt nyernek, amely már sokkal több, még egy bonyolult, és súlyos sérülés ellátása esetén is. Az operáció végén a beteg testét fokozatosan melegíteni kezdik, majd újraindítják a keringését.</p>
      <p>A trükk a test lehűtésében rejlik, azzal ugyanis az agy maradandó károsodása is megoldhatónak tűnik. Az agy oxigén nélkül maximum öt percig bírja, mielőtt nagyobb baj történik, a hűtéssel viszont ez az időkorlát valamelyest növelhető.</p>
      <p>A lapnak nyilatkozott az eljárásban résztvevő orvos, Samuel Tisherman is, aki azt mondta, azóta érdeklődik a hibernálás iránt, hogy egy fiatal férfi életét nem sikerült megmenteniük: az illetőt egy szóváltás után szíven szúrták. Mivel nagyon kevés idejük maradt a sérült ellátására, az operáció sikertelen volt. Tisherman azonban úgy látja, ha az időt megnövelhették volna, úgy a férfi talán még ma is élne.</p>
      <p>Az orvosok hangsúlyozták: a hibernáció területe még nem teljesen ismert, számos kérdésre választ kell találniuk. Vagyis: attól, hogy egy esetben sikeresen alkalmazták, még nem jelenti azt, hogy a jövőben bárkin és bármikor képesek lennének újból végrehajtani.</p>
    </article>
  </body>
</html>