<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/motor/bmw-ska-kopa-batterier-av-northvolt-har-satsat-650-miljoner/"/>
    <meta property="og:site_name" content="DN.SE"/>
    <meta property="article:published_time" content="2019-11-22T07:55:15+00:00"/>
    <meta property="og:title" content="BMW ska köpa batterier av Northvolt – har satsat 650 miljoner"/>
    <meta property="og:description" content="Intervju med BMW:s batterichef"/>
  </head>
  <body>
    <article>
      <h1>BMW ska köpa batterier av Northvolt – har satsat 650 miljoner</h1>
      <address><time datetime="2019-11-22T07:55:15+00:00">22 Nov 2019, 07:55</time> by <a rel="author" href="https://www.dn.se/av/jonas-froberg/" target="_blank">Jonas Fröberg</a></address>
      <p>
        <b>DN kan nu avslöja att BMW gått in med totalt runt 650 miljoner kronor i svenska Northvolt – varav runt 500 miljoner som delägare i somras. Nu siktar BMW på att köpa batterier från Skellefteåfabriken 2023. <br/>– Vi inleder förhandlingar tidigt nästa år. Inget är klart men det ser bra ut, säger Andreas Raith, chef för BMW:s battericellsteknik i München. </b>
      </p>
      <p>Det har varit mycket skriverier om Volkswagens storinvestering i Northvolt, men desto tystare om BMW:s engagemang.</p>
      <p>Nu kan DN avslöja hur mycket BMW investerat – och deras framtidsplaner med det svenska batteribolaget. </p>
      <p>– Jag är positiv och det känns lovvärt. Northvolt har en tuff och ambitiös plan som de än så länge håller, säger Andreas Raith som är chef för BMW-koncernens batteriteknik.</p>
      <p><b>Bilvärlden skriker efter batterier</b> och den kommande elbilsvågen sköljer redan över oss. </p>
      <p>När svenska batteribolaget Northvolt tog sina första stapplande steg och ville bygga upp ett laboratorium i Västerås var fordonskoncernen BMW med 135.000 anställda en av de första investerarna. </p>
      <p>– Vi gick med 10 miljoner euro, drygt 100 miljoner kronor, för att stötta tillsammans med bland annat ABB, Scania, säger Andreas Raith – och pekar på att det för BMW då var viktigare med signalvärdet än pengarna. </p>
      <p>– Vi ville som stor biltillverkare visa att vi stöttade dem tidigt för att de skulle få möjligheter till lån och fler investerare. </p>
      <p><b>Sedan släpper han en nyhet:</b> den summa som BMW gick in med i den stora finansieringsrundan i juni i år när Northvolt säkrade kapital på 16 miljarder kronor för att kunna bygga den första halvan av fabriken i Skellefteå. </p>
      <p>– Vi gick då in med ytterligare ungefär 50 miljoner euro, säger han. </p>
      <p> Omräknat är det runt en halv miljard kronor.  </p>
      <p>BMW hamnade då i samma industriella ägargrupp som Volkswagen som totalt då satsade 10 miljarder kronor. Northvolt har tre ägargrupper: en industriell, en finansiell med Goldman Sachs i spetsen och som en tredje grupp står ägare och anställda. Varje grupp står för runt en tredjedel av ägandet. </p>
      <p><b>Men Northvolt är bara</b> i den första utvecklingsfasen av sina battericeller – bildligt sett bara ett spädbarn som kan krypa. BMW samarbetar tätt med dem. </p>
      <p>Det tar typiskt fyra år att utveckla en battericell – från laboratorieprov till storskalig produktion.</p>
      <p>– Just nu validerar vi de första battericellstesterna i Västerås, säger Andreas Raith.</p>
      <p>Därefter träder man in i en andra fas efter jul. Då ta alla affärsbeslut: volym, pris, leverantörer – för att kunna starta produktion. </p>
      <p>Redan nu besöker ingenjörer från de båda bolagen regelbundet varandra. </p>
      <p>– År 2023 kan vi köpa batterier. Det blir i så fall från Skellefteåfabriken. Det är inga beslut fattade, men vi tror starkt på Northvolt. Det kan bli ett väldigt framgångsrikt bolag. </p>
      <p>
        <b>Är det ett problem att fabriken – för er – ligger så långt norrut ?</b>
      </p>
      <p>– Ur ett logistikperspektiv alltid bra att vara nära kunderna, så när Northvolt tittar på expansion kan det väl vara bra att vara närmare kunderna. </p>
      <p>– Men vi stödjer idén att ha laboratorium och produktion i Sverige till att börja med. </p>
      <p>Det är ingen hemlighet att Volkswagenkoncernen siktar på mycket stora volymer av elbilar. År 2025 är behovet mer än 150 gigawattimmar, bara i Europa. </p>
      <p>
        <b>Är du orolig att alla batterier ska gå till Volkswagen?</b>
      </p>
      <p>– Vi ser inte det som ett problem. Som leverantör förbinder sig Northvolt att leverera vissa volymer. </p>
      <p>BMW följer noggrant Northvolts planer med var man tar kobolt och litium. </p>
      <p>– De har en bra plan för det men vi följer det noggrant, säger Andreas Raith.</p>
      <p>Jesper Wigarth, presschef på Northvolt bekräftar att de håller produktionskapacitet öppen för BMW – trots att bolaget officiellt sagt att de är fullbokade många år framöver.</p>
      <p>–Ja, till BMW och även andra sektorer som gruvindustrin. </p>
      <p>
        <a href="https://www.dn.se/om/northvolt/">Läs mera: Tidigare artiklar om Northvolt</a>
      </p>
    </article>
  </body>
</html>