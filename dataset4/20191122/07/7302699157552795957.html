<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000112186"/>
    <meta property="og:site_name" content="MGR Online"/>
    <meta property="article:published_time" content="2019-11-22T07:11:00+00:00"/>
    <meta property="og:title" content="เผยยอดรวมกระทำความผิด กม.สรรพสามิต ตั้งแต่ต้นปีงบฯ 63 มีกว่า 5.2 พันคดี"/>
    <meta property="og:description" content="กรมสรรพสามิต เผยยอดรวมการกระทำความผิดตาม กม. สรรพสามิต ตั้งแต่วันที่ 1 ต.ค.– 21 พ.ย. 62 มีกว่า 5.2 พันคดี คิดเป็นเงินค่าปรับ 81.42 ล้านบาท โดยความผิดในกรณียาสูบจะมีมูลค่าของค่าปรับสูงสุดที่ 39.08 ล้านบาท จากจำนวนคดีที่มีรวมกันกว่า 1.7 พันคดี"/>
  </head>
  <body>
    <article>
      <h1>เผยยอดรวมกระทำความผิด กม.สรรพสามิต ตั้งแต่ต้นปีงบฯ 63 มีกว่า 5.2 พันคดี</h1>
      <address><time datetime="2019-11-22T07:11:00+00:00">22 Nov 2019, 07:11</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011606401.JPEG"/>
      </figure>
      <p><b>"กรมสรรพสามิต" เผยยอดรวมการกระทำความผิดตาม กม.สรรพสามิต ตั้งแต่วันที่ 1 ต.ค.-21 พ.ย.62 มีกว่า 5.2 พันคดี คิดเป็นเงินค่าปรับ 81.42 ล้านบาท โดยความผิดในกรณียาสูบจะมีมูลค่าของค่าปรับสูงสุดที่ 39.08 ล้านบาท จากจำนวนคดีที่มีรวมกันกว่า 1.7 พันคดี</b><br/><br/>นายวรวรรธน์ ภิญโญ รองอธิบดีกรมสรรพสามิต รักษาการในตำแหน่งที่ปรึกษาด้านพัฒนาระบบควบคุมทางสรรพสามิต ในฐานะโฆษกกรมสรรพสามิต เปิดเผยผลการตรวจค้นและจับกุมผู้กระทำผิดกฎหมายสรรพสามิตตามพระราชบัญญัติภาษีสรรพสามิต พ.ศ.2560 ในช่วงระหว่างวันที่ 15-21 พ.ย.62 ของปีงบประมาณ 62 ว่ามีการกระทำผิด 883 คดี คิดเป็นเงินค่าปรับ 12.36 ล้านบาท<br/><br/>โดยแยกเป็นการกระทำความผิดในคดีสุรา จำนวน 485 คดี ค่าปรับ 4.67 ล้านบาท ยาสูบ จำนวน 269 คดี ค่าปรับ 5.23 ล้านบาท ไพ่ จำนวน 17 คดี ค่าปรับ 0.16 ล้านบาท น้ำมันและผลิตภัณฑ์น้ำมัน จำนวน 35 คดี ค่าปรับ 0.32 ล้านบาท น้ำหอม 3 คดี ค่าปรับ 0.02 ล้านบาท รถจักรยานยนต์ จำนวน 56 คดี ค่าปรับ จำนวน 1.39 ล้านบาท และสินค้าอื่นๆ จำนวน 18 คดี ค่าปรับ 0.57 ล้านบาท ด้านจำนวนของกลางจากการกระทำความผิดดังกล่าวจะแยกเป็น น้ำสุรา 5,453.150 ลิตร ยาสูบ 7,143 ซอง ไพ่ 536 สำรับ น้ำมันและผลิตภัณฑ์น้ำมัน 81,100.000 ลิตร น้ำหอม จำนวน 636 ขวด และรถจักรยานยนต์ 59 คัน<br/><br/>ทั้งนี้ กรมสรรสามิต ยังสรุปยอดรวมการกระทำความผิดตั้งแต่วันที่ 1 ต.ค.-21 พ.ย.62 พบว่า มีการกระทำผิดทั้งสิ้น 5,283 คดี คิดเป็นเงินค่าปรับ 81.42 ล้านบาท โดยแยกเป็น สุรา 2,868 คดี ค่าปรับ 26.77 ล้านบาท ยาสูบ 1,743 คดี ค่าปรับ 39.08 ล้านบาท ไพ่ 118 คดี ค่าปรับ 1.18 ล้านบาท น้ำมันและผลิตภัณฑ์น้ำมัน 195 คดี ค่าปรับ 3.28 ล้านบาท น้ำหอม 10 คดี ค่าปรับ 0.14 ล้านบาท รถจักรยานยนต์ 261 คดี ค่าปรับ 4.83 ล้านบาท และสินค้าอื่นๆ จำนวน 88 คดี ค่าปรับ 6.14 ล้านบาท ขณะที่จำนวนของกลางจะแยกเป็นน้ำสุรา 27,469.071 ลิตร ยาสูบ 54,526 ซอง ไพ่ 10,896 สำรับ น้ำมันและผลิตภัณฑ์น้ำมัน 190,866.000 ลิตร น้ำหอม 1,416 ขวด และรถจักรยานยนต์ 289 คัน</p>
    </article>
  </body>
</html>