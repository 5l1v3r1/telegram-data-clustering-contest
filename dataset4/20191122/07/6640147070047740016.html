<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/portal-vr-half-life-alyx-valve/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-22T07:25:00+00:00"/>
    <meta property="og:title" content="Portal VR: non solo Half-Life Alyx, Valve ci parla di altri progetti | Game Division"/>
    <meta property="og:description" content="Portal VR era stato preso in considerazione ma una serie di problemi hanno costretto il team ad abbandonare il progetto. Ecco i dettagli."/>
  </head>
  <body>
    <article>
      <h1>Portal VR: non solo Half-Life Alyx, Valve ci parla di altri progetti | Game Division</h1>
      <address>
        <time datetime="2019-11-22T07:25:00+00:00">22 Nov 2019, 07:25</time>
      </address>
      <p>Nella giornata di ieri è stato finalmente svelato a tutto il mondo il nuovo gioco di Valve dedicato alla Realtà Virtuale, <a href="http://www.tomshw.it/videogioco/half-life-alyx-data-uscita-trailer/">Half-Life Alyx</a>. Si tratta di uno sparatutto in prima persona, fondato sull’esplorazione, sulla risoluzione di puzzle e, ovviamente, sui combattimenti. Sarà disponibili a marzo 2020 e già ora può essere pre-acquistato al prezzo di 44.99 euro (sconto del 10%). Non si tratta però dell’unico progetto che Valve ha preso in considerazione: <b>si è parlato anche di un Portal VR.</b></p>
      <p>Half-Life è certamente l’IP più forte di Valve, ma anche Portal è molto amato dal pubblico e, proprio per questo motivo, il team aveva prodotto una versione giocabile di Portal VR: non si trattava quindi solo di un’idea. <b>Perché tale progetto non è andato in porto?</b> Lo possiamo scoprire grazie a un’intervista rilasciata dagli sviluppatori a varie testate americane.</p>
      <figure>
        <img src="https://www.tomshw.it/images/images/2019/11/portal-2-steam-valve-64259.jpg"/>
      </figure>
      <p>Leggi anche: <a href="https://www.tomshw.it/videogioco/portal-2-aggiornato-novita/">Portal 2 è stato aggiornato: ecco le novità introdotte</a></p>
      <p>In pratica, dopo i primi test gli sviluppatori si sono resi conto che<b> la maggior parte degli utenti soffrivano di una forte chinetosi dovuta alla natura di Portal VR</b>. Per quanto un puzzle game sia di norma un titolo lento, l’IP di Valve si distingue per la grande verticalità, per la rapidità dei movimenti e gli spostamenti improvvisi dovuti al passaggio attraverso i portali. Una struttura di questo tipo rende la motion sickness un serio problema e quindi il team ha deciso di spostarsi su qualcosa di più adatto, ovvero Half-Life Alyx.</p>
      <p>Il fatto che Portal VR sia stato scartato e Alyx lo abbia sostituito non deve farci pensare, però, che Half-Life sia stata una scelta secondaria e “di comodo”. Si tratta di un vero progetto VR, un gioco completo di circa 15 ore pensato appositamente per avvantaggiarsi della tecnologia della Realtà Virtuale: gli sviluppatori confermano che tentare di realizzare Alyx come un normale gioco PC avrebbe impedito di implementare molte delle meccaniche presenti.</p>
      <p><b>Diteci, cosa ne pensate?</b> Vi dispiace che non sia stato realizzato Portal VR?</p>
      <blockquote>Potete acquistare Portal 2 per console a <a href="https://toms.it/3KEn1">questo indirizzo</a>.</blockquote>
    </article>
  </body>
</html>