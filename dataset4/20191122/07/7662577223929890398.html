<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lidovky.cz/svet/prominentni-podnikatel-zatceny-na-malte-v-kauze-smrti-investigativni-novinarky-byl-propusten.A191122_071120_ln_zahranici_ele"/>
    <meta property="og:site_name" content="Lidovky.cz"/>
    <meta property="article:published_time" content="2019-11-22T07:11:00+00:00"/>
    <meta property="og:title" content="Prominentní podnikatel zatčený na Maltě v kauze smrti investigativní novinářky byl propuštěn"/>
    <meta property="og:description" content="Prominentní podnikatel Yorgen Fenech, který byl ve středu zadržen v rámci vyšetřování vraždy novinářky Daphne Caruanaové Galiziové, byl ve čtvrtek propuštěn na kauci. S odvoláním na policejní zdroje o tom informovala agentura Reuters."/>
  </head>
  <body>
    <article>
      <h1>Prominentní podnikatel zatčený na Maltě v kauze smrti investigativní novinářky byl propuštěn</h1>
      <address>
        <time datetime="2019-11-22T07:11:00+00:00">22 Nov 2019, 07:11</time>
      </address>
      <p>
        <mark>Valletta</mark>
        <b> Prominentní podnikatel Yorgen Fenech, který byl ve středu zadržen v rámci vyšetřování vraždy novinářky Daphne Caruanaové Galiziové, byl ve čtvrtek propuštěn na kauci. S odvoláním na policejní zdroje o tom informovala agentura Reuters.</b>
      </p>
      <p>Nyní bude Fenech podle úřadů pod neustálým dohledem policie. Podle zákona musel být propuštěn do pátku v případě, že proti němu nebyla vznesena obvinění. Vyšetřování však pokračuje.</p>
      <related>
        <a href="https://www.lidovky.cz/svet/na-malte-zadrzeli-podezreleho-ktery-mel-zprostredkovat-vrazdu-novinarky.A191120_110852_ln_zahranici_rkj"/>
      </related>
      <p>Caruanaová Galiziová zemřela v roce 2017 při výbuchu bomby ve svém voze. Obžalována byla trojice mužů, ale všichni tvrdí, že jsou nevinní. Nedaří se objasnit, kdo byl zadavatelem vraždy.</p>
      <p>Novinářka, která se zabývala odhalováním korupce, osm měsíců před svou smrtí psala na svém blogu o dubajské společnosti 17 Black Limited, která patří podle maltských úřadů také Fenechovi. Caruanaová Galiziová napsala, že je tato společnost napojena na maltské politiky.</p>
      <p>Jak uvedla agentura Reuters, jeho podnikatelská skupina v roce 2013 získala velkou státní energetickou koncesi k vybudování plynové elektrárny.</p>
      <related>
        <a href="https://www.lidovky.cz/svet/maltsky-soud-obvinil-tri-muze-z-vrazdy-novinarky.A171206_072230_ln_zahranici_ele"/>
      </related>
      <p>Fenechovu zatčení v úterý předcházela zpráva o zadržení muže, který byl možná zprostředkovatelem vraždy a který nabídl policii spolupráci výměnou za prezidentskou milost. Premiér Joseph Muscat oznámil, že doporučení k udělení milosti dá jen v případě, že muž bude vypovídat před soudem a že jeho svědectví povede k usvědčení objednavatele vraždy. Muž byl zadržen minulý čtvrtek spolu s dalšími lidmi, jeho jméno zveřejněno nebylo.</p>
      <p>Muscat Fenechovo zatčení přímo s případem Caruanaové Galiziové nespojil. Řekl pouze, že možná souvisí s jeho úterním výrokem o možné milosti pro prostředníka a s tím, že policii uložil sledovat neobvyklé aktivity lidí, kteří jsou v souvislosti se zločinem předmětem zájmu.</p>
    </article>
  </body>
</html>