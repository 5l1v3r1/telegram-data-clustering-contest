<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/politics/dimoskopisi-oi-polites-zitoun-megales-tomes-minymata-se-nd-kai-syriza/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T07:43:11+00:00"/>
    <meta property="og:title" content="Δημοσκόπηση : Οι πολίτες ζητούν μεγάλες τομές - Μηνύματα σε ΝΔ και ΣΥΡΙΖΑ"/>
    <meta property="og:description" content="Πάνω από 75% συνολικά και σχεδόν 7 στους 10 ψηφοφόρους του ΣΥΡΙΖΑ λένε ότι πρέπει να τηρηθούν τα μέτρα του αντικαπνιστικού νόμου, κάτι που σημαίνει ότι έχει ευρεία αποδοχή."/>
  </head>
  <body>
    <article>
      <h6 class="kicker">Τι θέλουν οι ψηφοφόροι</h6>
      <h1>Δημοσκόπηση : Οι πολίτες ζητούν μεγάλες τομές - Μηνύματα σε ΝΔ και ΣΥΡΙΖΑ</h1>
      <h2>Πάνω από 75% συνολικά και σχεδόν 7 στους 10 ψηφοφόρους του ΣΥΡΙΖΑ λένε ότι πρέπει να τηρηθούν τα μέτρα του αντικαπνιστικού νόμου, κάτι που σημαίνει ότι έχει ευρεία αποδοχή.</h2>
      <address><time datetime="2019-11-22T07:43:11+00:00">22 Nov 2019, 07:43</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Ηχηρά μηνύματα τόσο στη Νέα Δημοκρατία όσο και στον ΣΥΡΙΖΑ, στέλνουν οι πολίτες με βάση τη δημοσκόπηση που παρουσίασε χθες ο ΣΚΑΪ.</p>
      <p>Η μέτρηση από την εταιρεία Pulse είναι ασφαλώς η αποτύπωση της στιγμής, η εκτίμηση του κόσμου για τα καυτά θέματα της επικαιρότητας.</p>
      <p>
        <a href="https://www.in.gr/2019/11/22/greece/giatros-panagiotis-rafail-se-treis-mines-tha-exoume-kali-eikona-gia-ta-apotelesmata-tis-therapeias/">Γιατρός Παναγιώτης Ραφαήλ : Σε τρεις μήνες θα έχουμε καλή εικόνα για τα αποτελέσματα της θεραπείας</a>
      </p>
      <p>Εκτός βεβαίως από το Προσφυγικό το οποίο αποτελεί το νούμερο ένα πρόβλημα και είναι σίγουρο ότι ο κόσμος δεν είναι ευχαριστημένος ούτε από την κυβέρνηση ούτε από την αντιπολίτευση.</p>
      <p>Το κύριο χαρακτηριστικό της έρευνας πάντως, ειδικά σε ό,τι αφορά τα μέτρα για την απαγόρευση του καπνίσματος σε δημόσιους χώρους, κι όχι μόνο, καθώς και στα μέτρα για τα Πανεπιστήμια και το άσυλο δείχνουν ένα και μόνο πράγμα: Οτι οι πολίτες επιθυμούν μεγάλες τομές, μεταρρυθμίσεις που κανείς δεν τόλμησε μέχρι στιγμής.</p>
      <p>Οτι οι πολίτες απαιτούν από την κυβέρνηση να πάρει πρωτοβουλίες και να επιμείνει σ’ αυτές, ακόμη κι αν κάποιοι ξεβολεύονται.</p>
      <h3>Τα μηνύματα</h3>
      <p>Τα πολύ υψηλά ποσοστά αποδοχής των μέτρων κατά του τσιγάρου και του νομοσχεδίου που αλλάζει το καθεστώς ασύλου στα Πανεπιστήμια είναι ένα ξεκάθαρο μήνυμα της κοινωνίας και προς την αξιωματική αντιπολίτευση.</p>
      <p>Ο ΣΥΡΙΖΑ παραμένει εγκλωβισμένος σε ιδεολογικές εμμονές και για το λόγο αυτό δεν μπορεί να στηρίξει μέτρα βελτίωσης των συνθηκών στα ΑΕΙ. Γι’ αυτό και εμφανίζεται ξανά μπροστάρης της αντίδρασης στα πεζοδρόμια, παρά το γεγονός ότι  το 66% συμφωνεί ή μάλλον συμφωνεί με το νέο νόμο για το άσυλο. Μόλις το 23% διαφωνεί ή μάλλον διαφωνεί. Από τους ψηφοφόρους της ΝΔ συμφωνεί ή μάλλον συμφωνεί το 93% ενώ ενδιαφέρον έχει ότι και ψηφοφόροι του ΣΥΡΙΖΑ σε ποσοστό 40% συμφωνούν ή μάλλον συμφωνούν.</p>
      <p>Με απλά λόγια ο κόσμος λέει «φτάνει πια» η ανομία στα Πανεπιστήμια και ζητά να τηρηθεί η νομιμότητα όπως γίνεται σε άλλες χώρες. Ζητά π.χ. σε πάνω από 70% να θεσμοθετηθεί η κάρτα εισόδου στα ΑΕΙ.</p>
      <p>Είναι δεδομένο ότι η ΝΔ θέλει μια τέτοια εξέλιξη. Είναι, όμως, σίγουρο ότι θα υπάρξει αντίδραση από τον ΣΥΡΙΖΑ, παρά το γεγονός ότι και μεγάλο μέρος των ψηφοφόρων του βλέπει το σημερινό αδιέξοδο και ζητά άλλες λύσεις. Αν η Κουμουνδούρου δεν αντιλαμβάνεται το μήνυμα των πολιτών για «κανονικά» Πανεπιστήμια, κι όχι για καταστάσεις όπως αυτές στην ΑΣΟΕΕ, είναι σίγουρο ότι θα χάσει.</p>
      <h3>Και το κάπνισμα</h3>
      <p>Το ίδιο συμβαίνει και με το κάπνισμα όπου η πρωτοβουλία Μητσοτάκη – Κικίλιας που υλοποιείται με πυγμή αναγκάζει τον ΣΥΡΙΖΑ να γίνεται «ουρά» της κυβέρνησης και να μην μπορεί να εξηγήσει γιατί δεν το έκαναν όσο κατείχαν την εξουσία. Θυμίζουμε ότι ο Παύλος Πολάκης έγραψε στα παλιά του τα παπούτσια το νόμο για την απαγόρευση του καπνίσματος.</p>
      <p>Πάνω από 75% συνολικά και σχεδόν 7 στους 10 ψηφοφόρους του ΣΥΡΙΖΑ λένε ότι πρέπει να τηρηθούν τα μέτρα του αντικαπνιστικού νόμου, κάτι που σημαίνει ότι έχει ευρεία αποδοχή.</p>
      <p>Τα δύο αυτά καυτά θέματα των ημερών ασφαλώς δίνουν πόντους στο Μέγαρο Μαξίμου αφού γίνεται δεκτά με ενθουσιασμό από την πλειοψηφία.</p>
      <p>Εκεί, ωστόσο, που πρέπει να προσέξει η κυβέρνηση είναι στην οικονομία, και κυρίως στη βελτίωση των οικονομικών συνθηκών των πολιτών.</p>
      <p>Οταν το 63% των πολιτών θεωρεί ότι τα πράγματα κινούνται στη σωστή κατεύθυνση έναντι 31% που δεν το βλέπει αυτό, αυτό είναι καλό για την κυβέρνηση.</p>
      <p>Ομως, στο δείκτη προσωπικής οικονομικής κατάστασης το 14% λέει ότι είναι άνετη ή πολύ άνετη, το 48% μέτρια και το 33% δύσκολη ή πολύ δύσκολη.</p>
      <p>Δηλαδή πάνω από 8 στους 10 δε βλέπουν θετικά τα προσωπικά οικονομικά τους και στέλνουν μήνυμα στα πολιτικά κόμματα.</p>
      <p>Υπενθυμίζεται ότι στην πρόθεση ψήφου η Νέα Δημοκρατία προηγείται του ΣΥΡΙΖΑ με 14 μονάδες διαφορά. Συγκεκριμένα παίρνει ποσοστό 38% έναντι 24% της αξιωματικής αντιπολίτευσης. Στην τρίτη θέση με χαμηλές πτήσεις το ΚΙΝΑΛ (6%) και ακολουθεί ΚΚΕ με 5,5%, Ελληνική Λύση με 4%, Μέρα 25 με 3,5% και η Χρυσή Αυγή με 1%.</p>
      <figure>
        <img src="https://www.in.gr/wp-content/uploads/2019/11/DIM12-600x422.jpg"/>
      </figure>
      <figure>
        <img src="https://www.in.gr/wp-content/uploads/2019/11/DIM11-600x420.jpg"/>
      </figure>
      <p>Στην παράσταση νίκης η ΝΔ προηγείται με 53 μονάδες διαφορά (70 έναντι 17 του ΣΥΡΙΖΑ) ενώ καταλληλότερος για πρωθυπουργός κρίνεται ο Κ. Μητσοτάκης με 45% έναντι του Αλ. Τσίπρα με 26% και 23% απαντά κανένας από τους δύο.</p>
      <p>Η αποδοχή της κυβέρνησης και προσωπικά του Κ. Μητσοτάκη από την πλειοψηφία του κόσμου δείχνει ότι κάτι γίνεται και κάτι αλλάζει, πράγμα που το εισπράττει ο κόσμος. Και γι’ αυτό η διαφορά των δύο κομμάτων παραμένει μεγάλη (14 μονάδες στην πρόθεση ψήφου, 53 μονάδες στην παράσταση νίκης).</p>
      <p>Οσο για τα μικρά κόμματα; Αυτά δείχνουν αδύναμα να χτυπήσουν το δικομματισμό. Ειδικά το ΚΙΝΑΛ που βολοδέρνει στο 6%, κάτω και από τα ποσοστά των εκλογών.</p>
      <p>Είναι φανερό, λοιπόν, ότι δεν έχουν αλλάξει πολλά από τις εκλογές του Ιουλίου. ΝΔ και Μητσοτάκης είναι κυρίαρχοι σε όλα τα μέτωπα (πλην του προσφυγικού ίσως).</p>
      <p>Ο ΣΥΡΙΖΑ από την άλλη δείχνει να μην έχει λάβει τα μηνύματα της κάλπης, να σέρνεται πίσω από τις πρωτοβουλίες της κυβέρνησης και να μην έχει, ακόμη, εκπονήσει ένα σχέδιο αντιπολίτευσης.</p>
      <p>Βεβαίως, όλα εξαρτώνται και από το Προσφυγικό και για το πώς θα καταφέρει η κυβέρνηση να αντιμετωπίσει τα πολύπλοκα προβλήματα.</p>
      <p>–</p>
      <figure>
        <img src="https://www.in.gr/wp-content/uploads/2019/11/DIM6-600x418.jpg"/>
      </figure>
      <p> </p>
      <figure>
        <img src="https://www.in.gr/wp-content/uploads/2019/11/DIM7-600x434.jpg"/>
      </figure>
      <figure>
        <img src="https://www.in.gr/wp-content/uploads/2019/11/DIM8-600x425.jpg"/>
      </figure>
      <figure>
        <img src="https://www.in.gr/wp-content/uploads/2019/11/DIM10-600x435.jpg"/>
      </figure>
      <figure>
        <img src="https://www.in.gr/wp-content/uploads/2019/11/DIM3-600x413.jpg"/>
      </figure>
      <figure>
        <img src="https://www.in.gr/wp-content/uploads/2019/11/DIM4-600x445.jpg"/>
      </figure>
      <figure>
        <img src="https://www.in.gr/wp-content/uploads/2019/11/DIM5-600x445.jpg"/>
      </figure>
      <h3>Οικονομικά</h3>
      <figure>
        <img src="https://www.in.gr/wp-content/uploads/2019/11/DIM-600x406.jpg"/>
      </figure>
      <figure>
        <img src="https://www.in.gr/wp-content/uploads/2019/11/DIM1-600x416.jpg"/>
      </figure>
      <figure>
        <img src="https://www.in.gr/wp-content/uploads/2019/11/DIM2-600x422.jpg"/>
      </figure>
      <p>
        <a href="https://www.tanea.gr/2019/11/22/greece/vomva-koumoutsakou-kata-240-ayksithikan-oi-afikseis-metanaston-apo-ton-maio/">Βόμβα Κουμουτσάκου: Κατά 240% αυξήθηκαν οι αφίξεις μεταναστών από τον Μάιο</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/21/politics/dimoskopisi-vomva-gia-asylo-apagoreysi-tsigarou-14-monades-diafora-nd-syriza/"/>
        <a href="https://www.tanea.gr/2019/11/03/politics/government/dimoskopisi-marc-isxyri-ypostiriksi-apolamvanei-i-kyvernisi-mitsotaki/"/>
        <a href="https://www.tanea.gr/2019/11/02/politics/dimoskopisi-sarotiki-epikratisi-mitsotaki-kai-nd-me-18-monades/"/>
      </related>
    </article>
  </body>
</html>