<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598535/xristoforou-i-ee-den-nomimopoieitai-na-xrimatodotei-xores-opos-i-tourkia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T07:39:00+00:00"/>
    <meta property="og:title" content="Χριστοφόρου: Η ΕΕ δεν νομιμοποιείται να χρηματοδοτεί χώρες όπως η Τουρκία"/>
    <meta property="og:description" content="Το Ευρωπαϊκό Λαϊκό Κόμμα πρωταγωνιστεί στις περικοπές κονδυλίων προς την Τουρκία και είναι ισχυρή η θέση του ΕΛΚ και βρίσκει απήχηση, ότι δηλαδή η ΕΕ δεν..."/>
  </head>
  <body>
    <article>
      <h1>Χριστοφόρου: Η ΕΕ δεν νομιμοποιείται να χρηματοδοτεί χώρες όπως η Τουρκία</h1>
      <address><time datetime="2019-11-22T07:39:00+00:00">22 Nov 2019, 07:39</time> by <a rel="author">SigmaLive</a></address>
      <p><b>Το Ευρωπαϊκό Λαϊκό Κόμμα πρωταγωνιστεί στις περικοπές κονδυλίων προς την Τουρκία και είναι ισχυρή η θέση του ΕΛΚ και βρίσκει απήχηση, ότι δηλαδή η ΕΕ δεν νομιμοποιείται να χρηματοδοτεί χώρες όπως η Τουρκία, που παραβιάζουν το κράτος δικαίου, ανθρώπινα δικαιώματα και έχουν υπό κατοχή τους τη Κύπρο που αποτελεί ευρωπαϊκό έδαφος, δήλωσε στο ΚΥΠΕ ο Ευρωβουλευτής Λευτέρης Χριστόφορου.<br/></b> <br/>Μιλώντας στο ΚΥΠΕ με αφορμή την επίτευξη συμφωνίας για το προϋπολογισμό της ΕΕ στον οποίο, μεταξύ άλλων, μειώνονται τα προενταξιακά κονδύλια για την Τουρκία, ο κ. Χριστοφόρου είπε ότι η θέση του ΕΛΚ είναι θέση αρχών, που οφείλει η ΕΕ να σέβεται και να εφαρμόζει.<br/> <br/>«Στην Επιτροπή Προϋπολογισμού του Ευρωκοινοβουλίου όπου συμμετέχω ως πλήρες μέλος, σε όλους τους Προϋπολογισμούς της ΕΕ, θέτω σταθερά τη πλήρη περικοπή κονδυλίων της προενταξιακής βοήθειας της Τουρκίας και το πετυχαίνουμε, όχι απόλυτα, αλλά με τις σημαντικές περικοπές κονδυλίων που υφίσταται η Τουρκία, όπως και στον Προϋπολογισμό του 2020.  Η Τουρκία με την παραβατική συμπεριφορά της, με τη παραβίαση του διεθνούς και ευρωπαϊκού δικαίου, θέτει από μόνη της, εαυτόν, εκτός ενταξιακής τροχιάς. Άρα η Τουρκία δεν δικαιούνται να μέμφεται κανένα, γιατί μέχρι σήμερα, οι πάντες επέδειξαν τεράστια ανοχή προς τις απαράδεκτες και προκλητικές της συμπεριφορές», αναφέρει.<br/> <br/>Ο Ευρωβουλευτής εξέφρασε την άποψη ότι η ίδια η ΕΕ εξάντλησε τα περιθώρια ανοχής προς τη Τουρκία και οφείλει να κλιμακώσει τις κυρώσεις σε βάρος της, τόσο για την εισβολή της, στην Κυπριακή ΑΟΖ, όσο για τη περιφρόνηση της, στις αρχές και αξίες της ΕΕ.<br/> <br/>«Στο Ευρωπαϊκό Λαϊκό Κόμμα, είμαστε αποφασισμένοι να προχωρήσουμε ακόμη και σε πάγωμα της Τελωνειακής Ένωσης Τουρκίας - ΕΕ. Μόνο έτσι η Τουρκία θα αντιληφθεί ότι δεν μπορεί να συνεχίσει χωρίς να τιμωρείται, τις προκλητικές και επεκτατικές της κινήσεις στη Συρία και στην Ανατολική Μεσόγειο. Θεωρώ ότι η ‘αχίλλειος πτέρνα’, του Ερντογάν και της Τουρκίας, είναι η οικονομία. Κι η οικονομία της Τουρκίας εξαρτάται κατά 70% από την ΕΕ. Ο μόνος πόλεμος που δεν μπορεί να αντέξει ο Ερντογάν είναι ο οικονομικός από την ΕΕ», λέει στο ΚΥΠΕ ο κ. Χριστοφόρου.<br/> <br/>Σε σχέση με τα ποσά που θα δαπανηθούν για τους τομείς της ασφάλειας/μετανάστευσης, ο κ. Χριστοφόρου είπε ότι  από τούδε και στο εξής, ποτέ δεν θα είναι ικανοποιητικά τα κονδύλια για τους δύο αυτούς τομείς, παρά το ότι υπήρξε σημαντική πρόοδος. Εξέφρασε την άποψη ότι η FRONTEX, που ήταν επιφορτισμένη με την προστασία των συνόρων της ΕΕ, σίγουρα δεν πέτυχε πλήρως το στόχο της , γι’ αυτό και ενισχύεται, ωστόσο θέτει το ερώτημα τι θα γινόταν αν δεν υπήρχε αυτή η Δύναμη.<br/> <br/>«Η σταδιακή ανάπτυξη 10.000 συνοριοφυλάκων, είναι ορθή απόφαση της ΕΕ, αφού για πρώτη φορά η ΕΕ αποφασίζει να προστατεύσει τα θαλάσσια σύνορα της. Ταυτόχρονα, υιοθετούμε και στηρίζουμε πλήρως την απόφαση να αναπτύξει τον πυλώνα Άμυνα και Ασφάλεια. Αυτές οι δύο στρατηγικές, που ενισχύονται σημαντικά στον Προϋπολογισμό της ΕΕ για το 2020, ενδιαφέρουν πρωτίστως τη Κύπρο, γιατί τόσο με τη ενίσχυση της Συνοριοφυλακής όσο και με την ενίσχυση της Άμυνας και Ασφάλειας, επωφελούνται μικρές και αδύναμες χώρες όπως η Κύπρος. Σήμερα ο καθένας μας μπορεί να αντιληφθεί την τεράστια αξία αυτών των πολιτικών της ΕΕ, για τη πατρίδα μας», αναφέρει.<br/> <br/>Σε σχέση με τα κονδύλια για τους νέους και το ERASMUS+ , καθώς και την Κλιματική Αλλαγή, ο κ. Χριστοφόρου υπενθυμίζει ότι αυτοί οι τομείς ήταν βασικές προτεραιότητες της Επιτροπής Προϋπολογισμού.<br/> <br/>«Στη διαπραγμάτευση που είχαμε, με το Ευρωπαϊκό Συμβούλιο και την Επιτροπή κατορθώσαμε με σκληρή προσπάθεια και πετύχαμε να λάβουμε επιπρόσθετα 850 εκατομμύρια ευρώ. Συγκεκριμένα κερδίσαμε επιπρόσθετα, 302 εκατομμύρια για το Πρόγραμμα HORIZON 2020, επίσης 133 εκατομμύρια για τη διευκόλυνση ‘Συνδέοντας την Ευρώπη’, 50 εκατομμύρια για το Πρόγραμμα ERASMUS+, 10 εκατομμύρια για το Πρόγραμμα LIFE και 30 εκατομμύρια για την Πρωτοβουλία Απασχόλησης των Νέων», αναφέρει.<br/> <br/>Ο Κύπριος Ευρωβουλευτής αναφέρει ότι επιπρόσθετα για τη Κλιματική Αλλαγή επιτεύχθηκε, πέραν από τη πρόταση της Ευρωπαϊκή Επιτροπής, η συμπερίληψη ακόμη 500 εκατομμυρίων ευρώ, τα οποία θα επενδυθούν για την προστασία του κλίματος.<br/> <br/>Επίσης επιτυχία θεωρείται η έναρξη χρηματοδότησης του Προγράμματος για τη Καταπολέμηση του Καρκίνου, που αποτελεί ψηλή προτεραιότητα και πρωτοβουλία του Ευρωπαϊκού Λαϊκού Κόμματος.<br/> <br/>Ο Κύπριος Ευρωβουλευτής τόνισε ότι το πρωτοφανές, όπως το χαρακτήρισε ποσοστό 93% του Προϋπολογισμού της ΕΕ προορίζεται για πολίτες, περιφέρειες, πόλεις, αγρότες, μικρομεσαίες επιχειρήσεις, νέους, έρευνα, καινοτομία, περιβάλλον και άλλα και μόνο το 7% του Προϋπολογισμού είναι για τα διοικητικά έξοδα της ΕΕ.  <br/> <br/>«Αυτή είναι η αλήθεια για τα χρήματα που δαπανά ετησίως η ΕΕ, και που οι ευρωσκεπτικιστές και οι λαϊκιστές αποκρύβουν και προπαγανδίζουν ότι τάχατες η ΕΕ εφαρμόζει νεοφιλελεύθερες πολιτικές και δεν δίνει χρήματα στους πολίτες και τη κοινωνία. Οι αριθμοί και η πραγματικότητα του Προϋπολογισμού της ΕΕ καταρρίπτει τους μύθους και το λαϊκισμό», σημειώνει.</p>
    </article>
  </body>
</html>