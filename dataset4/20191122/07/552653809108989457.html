<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058006_partizan-tudostalalkozo-a-ceu-n"/>
    <meta property="og:site_name" content="Népszava"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Partizán tudóstalálkozó a CEU-n"/>
    <meta property="og:description" content="Szerveztek maguknak egy találkozót, ha már a magyar kormány támadása az akadémiai szabadság ellen nem szerepel a világfórum megvitatandó, hivatalos programpontjai között."/>
  </head>
  <body>
    <article>
      <h1>Partizán tudóstalálkozó a CEU-n</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author" href="https://nepszava.hu/szerzo/juhasz-daniel/" target="_blank">Juhász Dániel</a></address>
      <p>
        <b>Szerveztek maguknak egy találkozót, ha már a magyar kormány támadása az akadémiai szabadság ellen nem szerepel a világfórum megvitatandó, hivatalos programpontjai között.</b>
      </p>
      <p>A budapesti Közép-európai Egyetemre (CEU) kaptak meghívást csütörtök estére többen azok közül a külföldi tudósok közül, akik a Magyar Tudományos Akadémia (MTA) által szervezett Tudományos Világfórum alkalmából érkeztek a magyar fővárosba. A találkozót – a CEU-val karöltve – az MTA-tól elcsatolt kutatóintézetek dolgozóit tömörítő Akadémiai Dolgozók Fóruma (ADF) szervezte, hogy tájékoztassák külföldi kollégáikat a közelmúlt eseményeiről, miután a magyar kormány támadása az akadémiai szabadság ellen nem szerepel a világfórum megvitatandó, hivatalos programpontjai között.</p>
      <p>A találkozón szóba került például az, milyen eszközökkel érte el az innovációs minisztérium, hogy az Akadémia feladja saját kutatóhálózatát, és beszéltek arról is, miként kényszerítette adminisztratív lépésekkel a kormány a CEU-t az amerikai akkreditációjú képzéseinek bécsi áthelyezésére.</p>
      <p>Palkovics László innovációs miniszter az MTA átalakítását érintő vitában gyakran hivatkozott arra, hogy a kutatóintézeteket német mintára, a Max Planck Társaság működési modelljéhez hasonlóan szeretné átalakítani. Ugyanakkor a Leopoldina Német Természettudományos Akadémia korábbi elnöke, Volker ter Meulen arról beszélt: elképzelhetetlennek tartja, hogy a mindenkori német kormány bármilyen módon korlátozná a tudományos kutatások szabadságát.</p>
      <p>- A Leopoldinán úgy beszélnek az MTA-ról, mint az egyik legerősebb tudományos akadémiáról Európában. A magyar tudósokat a német tudományos közösségekben is nagyra tartják. Sokkolt, amikor megtudtam, milyen nyomás alá helyezte őket a magyar kormány. A helyzet szívszorító, egyben rémisztő – erről Christiane Diehl, a Leopoldina Nemzetközi kapcsolatok osztályának vezetője beszélt.</p>
      <p>Fodor Éva, a CEU rektorhelyettese próbált pozitív maradni: szerinte a CEU és az MTA elleni támadás azzal járt: soha ennyien nem beszéltek korábban sem hazai, sem nemzetközi szinten a CEU-ról vagy az Akadémiáról. – A támadások miatt népszerűbbek lettünk, mint valaha – fogalmazott.</p>
    </article>
  </body>
</html>