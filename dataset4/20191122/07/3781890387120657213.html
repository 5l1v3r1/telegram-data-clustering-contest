<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743005"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T07:28:00+00:00"/>
    <meta property="og:title" content="อ้างทำเอ็มโอยูกับสื่อแล้ว 'ปารีณา'ขออย่าถามที่ดินส.ป.ก."/>
    <meta property="og:description" content="“สิระ-ปารีณา'ยืมมือคนพปชร.ร้องสอบ 'เสรีพิศุทธ์' ยันไร้ใบสั่งจากพรรค ด้าน'ปารีณา'อ้ำอึ้งหลังโดนสื่อจี้ถามปมถือครองที่ดิน สปก.1700 ไร่ อ้างทำเอ็มโอยูกับนักข่าวแล้ว ก่อนยกมือไหว้ ขอความเห็นใจ"/>
  </head>
  <body>
    <article>
      <h1>อ้างทำเอ็มโอยูกับสื่อแล้ว 'ปารีณา'ขออย่าถามที่ดินส.ป.ก.</h1>
      <address>
        <time datetime="2019-11-22T07:28:00+00:00">22 Nov 2019, 07:28</time>
      </address>
      <p>
        <b>“สิระ-ปารีณา"ยืมมือคนพปชร.ร้องสอบ "เสรีพิศุทธ์" ยันไร้ใบสั่งจากพรรค ด้าน"ปารีณา"อ้ำอึ้งหลังโดนสื่อจี้ถามปมถือครองที่ดิน สปก.1700 ไร่ อ้างทำเอ็มโอยูกับนักข่าวแล้ว ก่อนยกมือไหว้ ขอความเห็นใจ</b>
      </p>
      <p>เมื่อวันที่ 22 พ.ย. ที่รัฐสภา นายสนธิญา สวัสดี สมาชิกพรรคพลังประชารัฐ (พปชร.) ยื่นหนังสือผ่านนายสิระ เจนจาคะ ส.ส.กทม. และน.ส.ปารีณา ไกรคุปต์ ส.ส.ราชบุรี พรรคพลังประชารัฐ ขอให้ตรวจสอบพล.ต.อ.เสรีพิศุทธ์ เตมียเวส หัวหน้าพรรคเสรีรวมไทย ในฐานะประธานคณะกรรมาธิการป้องกันและปราบปรามการทุริตและประพฤติมิชอบ สภาผู้แทนราษฏร โดยนายสนธิญา กล่าวว่า เรื่องที่อยากให้กมธ.สอบมีด้วยกัน 6 ประเด็นคือ 1.ขอให้ตรวจสอบกรณีครั้งพล.ต.อ.เสรีพิศุทธ์ ขณะดำรงตำแหน่งรักษาการผู้บัญชาการตำรวจแห่งชาติ (ผบ.ตร.) มีการจัดซื้อรถจักรยานยนต์ไทเกอร์ รุ่น BOX200 จำนวน 19,147 คัน งบประมาณกว่า 44 ล้านบาท ซึ่งเรื่องนี้ป.ป.ช.ชี้มูลความผิดเป็นเอกฉันท์โดยส่งเรื่องให้สำนักงานตำรวจแห่งชาติ ตรวจสอบนายตำรวจระดับนายพล​ 4 นาย และชั้นทั่วไปอีก 9 นาย ตนอยากให้กมธ.ป.ป.ช.สภาฯ ตรวยสอบความเป็นจริงว่าขณะนั้นที่พล.ต.อ.เสรีพิศุทธ์ เป็นรักษาการ ผบ.ตร. ได้มีการสั่งระงับหรือได้กระทำการใดบ้างที่จะหยุดยั้งโครงการนี้เพื่อไม่ให้เกิดความเสียหาย <br/><br/>2.ขอให้ตรวจสอบว่า พล.ต.อ.เสรีพิศุทธ์ได้เข้าไปตรวจสอบโครงการนี้ในฐานะผู้ดูแลแล้วหรือยัง 3.ขอให้ กมธ. ตรวจสอบการใช้คำพูดที่มิบังควร เมื่อวันที่ 18 ก.พ. 2551 ขณะที่ดำรงตำแหน่งรักษาการผบ.ตร. ซึ่งมีการพูดในที่ประชุมตำรวจชั้นสัญญาบัติของกองบัญชาการสอบสวนกลาง เกี่ยวกับแผนพัฒนาพลตำรวจ โดยขอให้ กมธ. ไปดูบันทึกการประชุมว่า พล.ต.อ.เสรีพิศุทธ์ได้ใช้คำพูดที่มิบังควรอะไรบ้าง และในประเด็นใด 4.ขอให้ตรวจสอบคำสั่งสำนักนายกฯ ที่ 34/2551 ที่ให้สตง.ดำเนินคดีอาญาตามมาตรา 112 ต่อพล.ต.อ.เสรีพิศุทธ์ ว่ามีคำสั่งนี้จริงหรือไม่ และหากคำสั่งมีอยู่จริง ผลของการตรวจสอบตามคำสั่งนี้ได้ดำเนินการถึงไหนแล้ว </p>
      <figure>
        <img src="https://www.dailynews.co.th/admin/upload/20191122/news_SnznLKhpYl144154_533.jpg?v=201911221911?v=2683"/>
      </figure>
      <p>5.ช่วง 2 เดือนที่ผ่านมา พล.ต.อ.เสรีพิศุทธ์ ได้ให้สัมภาษณ์สื่อช่องหนึ่งว่า ประเทศนี้เป็นของใคร ของสถาบัน จึงตั้งคำถามว่า เหตุใดพล.ต.อ.เสรีพิศุทธ์ต้องดึงสถาบันลงมาเกี่ยวข้องกับการเมือง และ 6.พล.ต.อ.เสรีพิศุทธ์ เซ็นแต่งตั้งที่ปรึกษาโดยอ้างว่าเป็นมติที่ประชุมกมธ. ลงวันที่ 20 พ.ย.ที่ผ่านมา แต่นายวัฒนา เมืองสุข ในฐานะที่ปรึกษาประธาน กมธ.ป.ป.ช.สภาฯ กลับโพสต์เฟซบุ๊กวันที่ 18 พ.ย.ที่ผ่านมา ตนจึงอยากให้ กมธ.สอบถามไปยังพล.ต.อ.เสรีพิศุทธ์ ว่าเป็นหนังสือที่ลงลายมือชื่อเองใช่หรือไม่ และที่อ้างว่าเป็นมติที่ประชุม แต่หนังสือออกก่อน แล้วได้มีการนำเข้าสู่ที่ประชุมครั้งที่ผ่านมาหรือไม่ ทั้งนี้ หาก กมธ. รับเรื่องทั้งหมดไว้ตรวจสอบ ตนอยากเสนอให้พล.ต.อ.เสรีพิศุทธ์ หยุดปฏิบัติหน้าที่จนกว่าการตรวจสอบจะแล้วเสร็จ<br/><br/>เมื่อถามถึง การวัดพลังเสียงในการขอมติปลดพล.ต.อ.เสรีพิศุทธ์ นายสิระ กล่าวว่า ตนเชื่อว่าอาทิตย์หน้าที่จะมีการประชุม ตนขอท้าให้พล.ต.อ.เสรีพิศุทธ์มาร่วมประชุม โดยตนจะนำหลักฐานที่มีมาแสดงให้ กมธ. รับทราบ ซึ่งคาดว่าเสียงโหวตของ กมธ. จะอยู่ในทิศทางเดียวกัน ซึ่งทุกอย่างจะอยู่บนเหตุ และผล ท<br/><br/>"ท่านเสรีพิศุทธ์อย่ายึดติดเลย ลองคิดว่าไม่ใช่ตัวกูของกู ตนเป็นห่วงท่านว่าหากยึดติด หากตายไปไม่ว่าจะอยู่สวรรค์หรือนรก ก็อย่าไปอ้างอีก ว่าตัวเองเป็นประธานกมธ. เป้นอดีตผบ.ตร. ตนสงสารท่านเหลือเกิน อย่ายึดติดเลย" นายสิระ กล่าว<br/><br/>จากนั้นผู้สื่อข่าวได้พยายามสอบถามว่าผู้ที่มาร้องเป็นผู้เสียหายหรือ น.ส.ปารีณา ตอบแทนว่า มาร้องในฐานะประชาชนทั่วไป<br/><br/>เมื่อถามว่า การเสนอให้ประธานกมธ.หยุดปฏิบัติหน้าที่พรรคพลังประชารัฐกำลังเดินเกมตามใบสั่งผู้ใหญ่ในพรรคหรือไม่ เพราะผู้มายื่นร้องเป็นสมาชิกพรรคพลังประชารัฐ นายสิระ กล่าวว่า ไม่ใช่ ผู้ร้องเป็นบุคคลธรรมดาที่มายื่น ยื่นในฐานะประชาชนทั่วไป โดยสัปดาห์หน้าตนจะไปร้อง ป.ป.ช. ว่ามีการใช้เอกสารเท็จ และปฏิบัติหน้าที่โดยมิชอบ</p>
      <figure>
        <img src="https://www.dailynews.co.th/admin/upload/20191122/news_AvdPjphSCP144037_533.jpg?v=201911221911?v=9790"/>
      </figure>
      <p>ผู้สื่อข่าวจึงถามกลับว่า นายสนธิญา เป็นสมาชิกพรรคพลังประชารัฐใช่หรือไม่ น.ส.ปารีณา กล่าวว่า ขอตรวจสอบก่อน ขณะที่นายสิระ เสริมว่า เป็นอดีตสมาชิกพรรค แต่สมาชิกพรรคก็เป็นประชาชนคนไทย ไม่ใช่เป็นสมาชิกแล้วจะมีข้อยกเว้นว่าห้ามทำโน่นทำนี่ จากนั้น น.ส.ปารีณาจึงเดินขึ้นโพเดียมแถลงข่าวแล้วกล่าวว่า นายสนธิญา เป็นอดีตรองโฆษกพรรคชาติไทย<br/><br/>ผู้สื่อข่าวจึงแย้งว่า แต่ขณะนี้เป็นสมาชิกพรรคพลังประชารัฐใช่หรือไม่ นายสิระ และน.ส.ปารีณา จึงหันไปถามนายสนธิญา ซึ่งได้รับคำตอบกลับมากว่า เป็นสมาชิกพรรคได้ 1 เดือนแล้ว</p>
      <figure>
        <img src="https://www.dailynews.co.th/admin/upload/20191122/news_qqFWnTFhOm143908_533.jpg?v=201911221911?v=8656"/>
      </figure>
      <p>จากนั้น ผู้สื่อข่าวพยายามขอสอบถาม น.ส.ปารีณา ถึงการตรวจสอบการถือครองที่ดิน สปก. 1700 ไร่ ว่าจะลงพื้นที่ตรวจสอบกับเจ้าหน้าที่ด้วยตัวเองในสัปดาห์หน้าหรือไม่ น.ส.ปารีณา เก็บไมค์ลงแล้วตอบปากเปล่า ว่า ได้ทำเอ็มโอยูไว้กับนักข่าวแล้วว่าจะไม่พูดเรื่องนี้ ไปลองถามเพื่อนๆดู ขณะที่ผู้สื่อข่าวจึงถามกันเองว่า น.ส.ปารีณาได้ทำเอ็มโอยูกับใคร นักข่าวคนไหน ซึ่งก็ไม่มีนักข่าวคนใดตอบ<br/><br/>ผู้สื่อข่าวจึงถามต่อว่า หากมีเจ้าหน้าที่ลงไปตรวจสอบ น.ส.ปารีณาจะลงไปตรวจสอบเองหรือไม่ น.ส.ปารีณา กล่าวเพียงว่า “ดิฉันได้ทำเอ็มโอยูกับนักข่าวไว้แล้ว ทุกคนก็น่าจะรู้ อันนี้ก็ต้องขอความเห็นใจนะคะ” ทำให้ผู้สื่อข่าวจึงรุมถามจี้ว่า เรื่องนี้ก็เป็นเรื่องที่สังคมให้ความสนใจ และเมื่อคุณพยายามตรวจสอบพรรคฝ่ายค้าน แต่พอเป็นเรื่องของตัวเองกลับไม่ตอบหรือ น.ส.ปารีณา กล่าวว่า เรื่องนี้ก็ต้องขอความเห็นใจ ดิฉันทำเอ็มโอยูกับพี่ๆนักข่าวไว้แล้ว<br/><br/>ทำให้นายสิระ พยายามแทรกว่า เป็นความลับ เป็นเรื่องของคดี ขอปิดเอาไว้ก่อน หากน.ส.ปารีณาไม่อยากตอบก็ไม่เป็นไร ผู้สื่อข่าวจึงถามว่า เป็นการพยายามปกปิดเรื่องของตัวเองใช่หรือไม่ น.ส.ปารีณา กล่าวว่า “ดิฉันขอความเห็นใจเถอะค่ะ” พร้อมยกมือไหว้</p>
      <figure>
        <img src="https://www.dailynews.co.th/admin/upload/20191122/news_rbJvDeViTN143905_533.jpg?v=201911221911?v=2780"/>
      </figure>
      <p>ผู้สื่อข่าวรายงานว่าภายหลังการแถลงข่าวประมาณ 10 นาที น.ส.ปารีณาได้นำเอกสารคำชี้แจงกรณีการให้สัมภาษณ์เรื่องปัญหาที่ดินส.ป.ก.มาแจกสื่อมวลชนโดยระบุว่าตนขออนุญาตไม่ให้สัมภาษณ์ถึงประเด็นเกี่ยวกับปัญหาที่ดินเนื่องจากที่ดินดังกล่าวอยู่ในกระบวนการการตรวจสอบของเจ้าหน้าที่ที่มีส่วนเกี่ยวข้อง และการตรวจสอบดังกล่าวสปก.ไม่จำเป็นต้องแจ้งให้ตนทราบว่ามีเจ้าหน้าที่เข้ามาในที่ดิน และตนยินดีให้ความช่วยเหลือเจ้าหน้าที่ทุกอย่างในการตรวจสอบ จึงขอแสดงความเห็นใจด้วย และขอแจ้งด้วยว่าขณะนี้่ตนไม่มีเฟสบุ๊กไม่มีเพจมาประมาณ 1 เดือนเศษแล้วเนื่องจาก เฟสปลิว จึงขอให้สื่อมวลชนอย่านำเฟสปลอมมานำเสนอข่าวต่างๆ.<br/><br/><br/><br/> </p>
    </article>
  </body>
</html>