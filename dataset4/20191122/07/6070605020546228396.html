<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-dia-Antoni-Bassas-pluges-ERC-Lorenzo-referendum_0_2348765175.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T07:23:21+00:00"/>
    <meta property="og:title" content="Pluges avui i demà, i el 48% dels espanyols acceptarien un referèndum: les claus del dia, amb Antoni Bassas (22/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>Pluges avui i demà, i el 48% dels espanyols acceptarien un referèndum: les claus del dia, amb Antoni Bassas (22/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-22T07:23:21+00:00">22 Nov 2019, 07:23</time>
      </address>
      <p>Divendres, 22 de novembre del 2019.  Plourà força però <a href="https://www.ara.cat/societat/meteo/previsions/pluja-vent-temps-22-novembre-2019-cap-de-setmana_0_2348765183.html">les pluges descarregaran especialment aquest vespre</a> i durant les primeres hores de la nit. La borrasca deixarà quantitats de més de 20 l/m2 en molts indrets i més de 50 en alguns casos, però en canvi afectarà poc el cap de setmana. Demà els ruixats seran molt més aïllats i diumenge farà sol. Atents aquest dissabte, això sí, al fort vent a la meitat sud del país.</p>
      <p><b>1.</b> Els aspirants a la investidura del govern d'Espanya emeten senyals conciliadores amb Esquerra Republicana. La vicepresidenta en funcions Calvo parlava de diàleg: "No cal un mediador, ni pel govern ni pel partit socialista. Si de cas, algú que pugui prendre notes, que pugui convocar i pugui coordinar, perquè seran diferents partits. El que sí que ha de ser és algú que entengui bé de tot el que estem parlant en aquest país, que és resoldre una crisi territorial important..."</p>
      <figure>
        <img src="https://www.ara.cat/2019/11/12/imatges/Pedro-Sanchez-abraca-Pablo-iglesias_2342775957_67338759_117x66.jpg"/>
      </figure>
      <p>
        <a href="https://www.ara.cat/politica/Sanchez-Iglesias-aconseguir-necessaris-investidura_0_2347565393.html">Sánchez i Iglesias encara estan lluny d'aconseguir els vots necessaris per a la investidura</a>
      </p>
      <p>El probable vicepresident Iglesias parlava de plurinacionalitat: "El diàleg és imprescindible i crec que tindrem un govern que assumeixi el diàleg com a eix fonamental de l'acció política que afronti el problema de la plurinacionalitat a Espanya i el diàleg a Catalunya."</p>
      <p><b>2.</b> Però el president Torra considera que el PSOE ha de fer un esforç més gran per negociar la investidura de Sánchez. <a href="https://www.ara.cat/politica/Torra-voluntat-eleccions-possible-inhabilitacio_0_2348165260.html">El president també va descartar convocar les eleccions al Parlament</a>, ara com ara. Declaracions a RAC 1: "Eleccions el 2021 quan acabi la legislatura, aquestes són obligatòries. Jo no tinc cap intenció de convocar eleccions, però també vivim uns temps en què les coses no depenen només del dit del president de la Generalitat sinó dels entorns i les situacions. Però avui, descarto completament qualsevol avançament electoral".</p>
      <p><b>3.</b> Mentrestant, el Centre d’Estudis d’Opinió de la Generalitat va presentar ahir una enquesta. Oportuna, perquè som en plena negociació, i intel·ligent, perquè ha pres la iniciativa de preguntar als espanyols allò que el CIS no pregunta. I ara sabem, per exemple, que el 68% d’espanyols avalen la via del diàleg amb Catalunya, un 48,2% acceptarien un referèndum d’independència i un 53% n’acceptarien el resultat. <a href="https://www.ara.cat/politica/monarquia-suspen-encara-Catalunya-CEO_0_2348165334.html">Felip de Borbó suspèn</a>: a Espanya treu un 4,6, i a Catalunya, un 2,2.</p>
      <figure>
        <img src="https://www.ara.cat/2019/11/21/politica/Manifestacio-Madrid-Autodeterminacion-delito-passat_2348175330_67543389_117x66.jpg"/>
      </figure>
      <p>
        <a href="https://www.ara.cat/politica/espanyols-rebutgen-referendum-defensa-CEO_0_2348165263.html">Un 51,8% dels espanyols rebutgen un referèndum però el 53,3% n'acceptarien el resultat, segons el CEO</a>
      </p>
      <p><b>4.</b> La <a href="https://www.ara.cat/politica/sentencia-Suprem-Fiscalia-canvi-acusacio-rebellio-sedicio-Trapero_0_2348165302.html">Fiscalia podria canviar a sedició l’acusació contra el major dels Mossos Josep Lluís Trapero</a>, que actualment és de rebel·lió. La raó és lògica: els fins ara condemnats ho han estat per sedició.</p>
      <p><b>5.</b> <a href="https://www.ara.cat/politica/Ciutadans-perd-prop-afiliats-Catalunya_0_2348165335.html">Més dimissions a Ciutadans</a> (ahir la guionista Júlia Cot deia que si segueix així aviat li sobrarà el plural). El fins ara secretari general del partit, <a href="https://www.ara.cat/politica/Villegas-Paramo-Arrimadas-necessaria-Cs_0_2348165283.html">Villegas, no es presentarà a cap llista interna</a>, i el responsable de comunicació, De Páramo, fa com Rivera i Girauta i també plega de la política.</p>
      <p><b>6.</b> A Israel, el primer ministre en funcions <a href="https://www.ara.cat/internacional/netanyahu-processat-corrupcio-tracte-favor-dificultats-coalicio-govern_0_2348165386.html">Netanyahu serà jutjat per suborn i frau</a> (és la primera vegada que un cap de govern d’Israel és processat) i podria acabar a la presó.</p>
      <p><b>7.</b> I a Xile, publiquem avui una dada trista que ens sona molt, aquí, també: <a href="https://www.ara.cat/internacional/bornis-imatge-repressio-policial-Xile_0_2348165352.html">la policia xilena ha fet 300 bornis</a>, en les recents protestes.</p>
      <p><b>8.</b> Si teniu fills us recomanem que els llegiu i fins i tot comenteu amb ells aquesta notícia: cada cap de setmana, <a href="https://www.ara.cat/societat/urgencies-catalanes-intoxicacio-alcoholica-setmana_0_2348165276.html">79 joves acaben a urgències per l’alcohol</a>. L’edat mitjana d’inici en el consum se situa en els 14 anys. </p>
      <p><b>9.</b> Atenció a això que publiquem avui en exclusiva amb la firma de l’Àlex Font Manté: <a href="https://www.ara.cat/economia/denuncia-Ciments-Molins-retorn-seu-social_0_2348165300.html">Ofensiva legal d’accionistes de Ciments Molins</a> perquè la seu torni a Catalunya. Membres de la família propietària denuncien als tribunals que la seu de l’empresa se n’anés a Madrid i demanen que es declari il·legal el decret que va facilitar la marxa de seus.</p>
      <figure>
        <img src="https://www.ara.cat/2019/11/21/economia/Entrada-Ciments-Molins-Vicenc-Horts_2348175393_67548730_117x66.jpg"/>
      </figure>
      <p>
        <a href="https://www.ara.cat/economia/denuncia-Ciments-Molins-retorn-seu-social_0_2348165300.html">Ofensiva legal d'accionistes de Ciments Molins perquè la seu torni a Catalunya</a>
      </p>
      <p><b>10.</b> I als esports, entrevista de Josep Lluís Merlos a Jorge Lorenzo: <a href="https://www.ara.cat/esports/motor/motogp-entrevista-jorge-lorenzo-no-tornar-anar-moto_0_2348165256.html">“No penso tornar en moto mai més”. </a></p>
      <p><b>11.</b> El Tsunami Democràtic va emetre ahir un comunicat demanant al Barça i al Madrid que permetin que sigui visible, al camp i a la gran, el missatge “Espanya, seu i parla,”, en anglès, per “fer visible la situació excepcional que vivim”. El comunicat també diu que la seva proposta “respecta el lliure desenvolupament d’un partit de futbol que molta gent espera”. </p>
      <p><b>12.</b> ¿Recordeu aquella competició anomenada campionat de Lliga? Doncs es veu que torna. Demà dissabte a la 1 del migdia, Leganés-Barça, a les 9 de la nit Madrid-Reial Societat, i diumenge a les 12 del migdia, Espanyol-Getafe.</p>
    </article>
  </body>
</html>