<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/polen-skremmer-med-nye-supersko/71848383"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T07:21:44+00:00"/>
    <meta property="og:title" content="Polen skremmer med nye «supersko»"/>
    <meta property="og:description" content="- Disse skoene gir seks meter lengre hopp i storbakke og hele ti meter i skiflyging."/>
  </head>
  <body>
    <article>
      <h1>Polen skremmer med nye «supersko»</h1>
      <h2>- Disse skoene gir seks meter lengre hopp i storbakke og hele ti meter i skiflyging.</h2>
      <address><time datetime="2019-11-22T07:21:44+00:00">22 Nov 2019, 07:21</time> by <a rel="author">NTB I</a></address>
      <p>Det polske hopplandslaget vil kommende sesong stille med nyutviklede sko, som ifølge legenden Adam Malysz er revolusjonerende og vil gi hopperne en stor fordel.</p>
      <p>Malysz, som i dag er hoppdirektør i Polens skiforbund, sier han selv har hatt ideen til skoene, funnet produsent og fulgt hele utviklingsprosessen.</p>
      <p>
        <b>- Jeg har regnet etter mine tester. Disse skoene gir seks meter lengre hopp i storbakke og hele ti meter i skiflyging, hevder stjernehopperen Piotr Zyla etter å ha prøvd skoene.</b>
      </p>
      <p>Trener Michal Dolezal er noe mer nøktern i sine uttalelser.</p>
      <p>- Det er vanskelig å si hvor mye lengre hoppene blir, men jeg regner med noen meter, sier han til TV-kanalen TVN24.</p>
      <p>De nye skoene får store oppslag i polske medier.</p>
      <p>- I skihopp, hvor det er meget små marginer, betyr rett utstyr mer enn folk tror. Det kan være forskjellen mellom gull og fjerdeplass. Perfekt hopping er ikke nok, man er også avhengig av utstyret, sier Malysz til TV-kanalen <a href="https://sport.tvp.pl/44729208/nowe-buty-polskich-skoczkow-rywale-ich-nie-dostana">TVP Sport</a>.</p>
      <h3>Frykt i blikket?</h3>
      <p>Skoene er utviklet i hemmelighet på en polsk fabrikk. Utvalgte hoppere testet dem under Sommer Grand Prix, og utvikling og tilpassing pågår fortsatt.</p>
      <p>- Jeg har sett dem på avstand noen ganger. Mer vet jeg ikke. Skoene virker blant annet lettere, sier norske Robert Johansson til TVP.</p>
      <p>
        <b>- Vi har sett effekten med prototypen vi testet i Sommer GP. Til sesongen skal vi ha forbedrede sko som er tilpasset den enkelte hopperen, sier Malysz og hevder at han så frykt i konkurrentenes blikk da de observerte nyvinningen på skofronten.</b>
      </p>
      <p>- Skoene er helt hvite, og det er det eneste konkurrentene får vite. Så langt er de helt uten logo.</p>
      <h3>Uavhengige</h3>
      <p>Han sier at tanken om å utvikle egne sko kom på grunn av forsinkede og utilfredsstillende leveranser fra den tyske produsenten som leverer hoppsko til de fleste landslag.</p>
      <p>- Nå er vi uavhengige av dem og har mulighet til å forbedre skoene fortløpende, sier Malysz og røper at prosjektet har pågått i halvannet år.</p>
      <p>- Hver hopper får tilpasset sine sko med millimeterpresisjon, og de får selv velge hvor myke eller stive de skal være. Det er presisjonshåndverk, sier Malysz, som også tror skoene vil ha en psykologisk effekt.</p>
      <p>
        <b>- Rivalene vet at vi har noe nytt, og de er litt skremte, mener han.</b>
      </p>
      <p>Stefan Hula skal ha vært en av de første til å teste skoene. Han sier at skoene passer ham godt, men at det foreløpig er en prototyp og at mye testing gjenstår før det er mulig å fastslå hvor store fordeler de kan gi.</p>
      <p>Hoppsesongen innledes med renn i Polen denne helgen. Det er kvalifisering i Wisla fredag, lagkonkurranse lørdag og individuelt renn søndag.</p>
    </article>
  </body>
</html>