<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/fordon/ambassadoren-trumps-plan-hotar-svenska-jobb-6979353"/>
    <meta property="og:site_name" content="Ny Teknik"/>
    <meta property="article:published_time" content="2019-11-22T07:15:00+00:00"/>
    <meta property="og:title" content="Ambassadören: Trumps plan hotar svenska jobb"/>
    <meta property="og:description" content="USA:s fortsatta hot om nya strafftullar på europeiska bilar är ”oacceptabelt” och skulle slå hårt mot svensk arbetsmarknad om det verkställdes. Det anser Sveriges ambassadör i USA, Karin Olofsdotter."/>
  </head>
  <body>
    <article>
      <h1>Ambassadören: Trumps plan hotar svenska jobb</h1>
      <address><time datetime="2019-11-22T07:15:00+00:00">22 Nov 2019, 07:15</time> by <a rel="author">Anton Nilsson/TT</a></address>
      <h4>USA:s fortsatta hot om nya strafftullar på europeiska bilar är ”oacceptabelt” och skulle slå hårt mot svensk arbetsmarknad om det verkställdes. Det anser Sveriges ambassadör i USA, Karin Olofsdotter.</h4>
      <p>USA har under en tid hotat att införa nya strafftullar mot EU – efter tidigare avgifter på stål och aluminium samt flygplansindustrin har president Donald Trump nu siktet inställt mot Europas bilindustri.</p>
      <p>Sveriges ambassadör i USA säger att landets hot inte är acceptabelt och att importavgifter mot europeiska bilar skulle slå hårt mot arbetsmarknader i både Sverige och USA.</p>
      <p>– Det är inte acceptabelt, menar vi. Om det skulle införas, vilket presidenten har hotat med att göra, skulle vi förlora väldigt många jobb i Sverige och man skulle nog förlora ganska många jobb i USA också, om det hände. I och med att det är globala värdekedjor, säger Karin Olofsdotter.</p>
      <h3>Dyster utsikt</h3>
      <p>Sveriges förhoppning är att EU och USA kommer nå en uppgörelse – men ambassadören ser dystert på den utsikten, att tolka av hennes kommentarer vid ett besök vid universitetet Penn State i Pennsylvania i går.</p>
      <p>– Jag kan inte säga att handelssamtalen går så bra. Vi är inte ens nära. Om ett handelskrig pågår mellan EU och USA kommer det att påverka försvar och säkerhet, sade Karin Olofsdotter enligt skoltidningen <a href="https://www.collegian.psu.edu/news/article_32e3ddb6-0c9e-11ea-9e51-4fd993395e56.html">Daily Collegian</a>.</p>
      <p>Trumps attityd mot EU verkar heller inte mjukna: I natt kom nyheten att han undersöker ett nytt sätt att rättfärdiga strafftullar mot den europeiska bilindustrin. Sajten <a href="https://www.politico.com/news/2019/11/21/trump-trade-investigation-european-union-072517">Politico</a> rapporterar att Trump tittar på möjligheten att använda samma taktik mot EU som man använt i handelskriget mot Kina.</p>
      <h3>Trumps nya plan</h3>
      <p>Det handlar om en sällan använd sektion av en lagtext från 1974 som tillåter utredningar mot handelspartners som befaras försvåra för amerikansk kommers.</p>
      <p>– Det finns ingen anledning att införa det mot EU, eller använda den typen av verktyg. Utan vi hoppas att EU och USA ska kunna nå någon slags uppgörelse, säger Karin Olofsdotter om Trumps nya plan.</p>
      <related>
        <h4>Relaterade artiklar</h4>
        <a href="https://www.nyteknik.se/fordon/kalifornien-nobbar-trumptrogna-biljattar-som-volvo-6979315"/>
        <a href="https://www.nyteknik.se/fordon/tullar-blir-droppen-for-hart-pressad-bilbransch-6950583"/>
        <a href="https://www.nyteknik.se/digitalisering/efter-trumps-kritik-apple-investerar-miljarder-i-austin-6979205"/>
        <a href="https://www.nyteknik.se/digitalisering/kina-avser-krava-att-trump-slopar-huaweiforbud-6963270"/>
      </related>
    </article>
  </body>
</html>