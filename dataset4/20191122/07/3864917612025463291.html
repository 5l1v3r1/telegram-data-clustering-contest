<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2823246-u-gruzii-vidbulisa-suticki-bila-ofisiv-provladnih-deputativ.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T07:40:00+00:00"/>
    <meta property="og:title" content="У Грузії відбулися сутички біля офісів провладних депутатів"/>
    <meta property="og:description" content="Члени опозиційної партії «Європейська Грузія» і громадські активісти на знак протесту проти провалу виборчої реформи повісили замок на бюро голови парламенту Грузії Арчила Талаквадзе в місті Озургеті (регіон Гурія)."/>
  </head>
  <body>
    <article>
      <h1>У Грузії відбулися сутички біля офісів провладних депутатів</h1>
      <h2>Члени опозиційної партії «Європейська Грузія» і громадські активісти на знак протесту проти провалу виборчої реформи повісили замок на бюро голови парламенту Грузії Арчила Талаквадзе в місті Озургеті (регіон Гурія).</h2>
      <address>
        <time datetime="2019-11-22T07:40:00+00:00">22 Nov 2019, 07:40</time>
      </address>
      <p>Про це повідомляє інформаційне агентство <a href="https://www.newsgeorgia.ge/oppozitsiya-nachala-veshat-zamki-na-ofisy-mazhoritarnyh-deputatov-gruzinskoj-mechty/">"Новости-Грузия"</a> з посиланням на телеканал "Руставі 2".</p>
      <p>Як наголошується, в ході сьогоднішньої акції біля мажоритарного бюро Талаквадзе було мобілізовано велику кількість поліції. Перешкодити повісити замок на двері офісу також намагалися активісти "Грузинської мрії". Кілька разів ситуація загострювалася.</p>
      <p>Голову Озургетського відділення "Європейської Грузії" Михаїла Гоготішвілі зіштовхнули зі сходів мерії, де знаходиться бюро.</p>
      <p>"Вони штовхали нас, проганяли, але зрештою офіс Талаквадзе був опечатаний. На будівлю мерії, де знаходиться мажоритарне бюро Талаквадзе, ми наклеїли стікери. У нас було протистояння з активістами "Грузинської мрії". Вони почали ображати нас, проте ми зафіксували, що ми мирні громадяни і протестуємо проти провалу (реформи). Ми сказали, щоб вони не знімали (замок), тому що ми знову повернемося. Скрізь ми нагадаємо їм, що обіцянка має бути виконана, і вибори мають бути проведені за пропорційною системою", - сказав Гоготішвілі журналістам.</p>
      <p>У п'ятницю "Європейська Грузія" планує "опечатати" офіси всіх мажоритарних депутатів правлячої партії. Громадські активісти і опозиціонери збираються повісити замки на бюро Михаїла Кавелашвілі в тбіліському районі Надзаладеві, Мамукі Мдінарадзе в Сабуртало, а також Йосипа Макрахідзе в місті Горі. Офіси інших мажоритарників "Грузинської мрії" разом з громадськими активістами пікетувати буде "Єдиний національний рух".</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2822447-protesti-u-gruzii-sud-vinis-viroki-12-aktivistam.html">Протести в Грузії: суд виніс вироки 12 активістам</a>
      </blockquote>
      <p>Як повідомлялося, хвиля протесту не припиняється в Грузії з 14 листопада, з того часу, як парламент провалив законопроект про реформу виборчої системи, яку обіцяла провести правляча партія. В основному, ініціативу не підтримали мажоритарні депутати "Грузинської мрії". Мітингувальники вимагають відставки уряду і призначення дострокових парламентських виборів за пропорційною системою. 25 листопада планується велика акція опозиції на проспекті Руставелі в центрі Тбілісі.</p>
      <p>
        <i>Фото: GuriaNews</i>
      </p>
    </article>
  </body>
</html>