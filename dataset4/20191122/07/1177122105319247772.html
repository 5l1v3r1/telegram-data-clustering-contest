<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/o-noua-inelegere-de-cartel-pe-piaa-cartofului-148801.html"/>
    <meta property="og:site_name" content="Timpul.md"/>
    <meta property="article:published_time" content="2019-11-22T07:24:00+00:00"/>
    <meta property="og:title" content="O nouă înțelegere de cartel pe piața cartofului?"/>
    <meta property="og:description" content="Potrivit ultimelor date ale Biroului Național de Statistică, în luna octombrie prețurile la cartofi pe piața internă s-au majorat cu 17,3 la sută față de septembrie. Este o evoluție nefirească, dat fiind faptul că în octombrie pe piață este livrată, de regulă o cantitate mare de cartofi din noua recoltă. De exemplu, în octombrie, 2018 cartofii s-au ieftinit cu 2,7% față de septembrie. În acest an avem însă o scumpire cu peste 17 la sută."/>
  </head>
  <body>
    <article>
      <h1>O nouă înțelegere de cartel pe piața cartofului?</h1>
      <address>
        <time datetime="2019-11-22T07:24:00+00:00">22 Nov 2019, 07:24</time>
      </address>
      <p>
        <b>Potrivit ultimelor date ale Biroului Național de Statistică, în luna octombrie prețurile la cartofi pe piața internă s-au majorat cu 17,3 la sută față de septembrie. Este o evoluție nefirească, dat fiind faptul că în octombrie pe piață este livrată, de regulă o cantitate mare de cartofi din noua recoltă. De exemplu, în octombrie, 2018 cartofii s-au ieftinit cu 2,7% față de septembrie. În acest an avem însă o scumpire cu peste 17 la sută.</b>
      </p>
      <p>Situația este inexplicabilă logic, potrivit lui Vasile Șarban, șef al Direcției politici de producție, procesare și reglementare a calității a produselor de origine vegetală din cadrul Ministerului Agriculturii, Dezvoltării Regionale și Mediului. Acesta susține că, cererea de cartofi pe piața internă este calculată din norma de consum de 94,3 kilograme pentru o persoană pe an. Înmulțită la numărul populației, care ar fi de 2,9 milioane, obținem un necesar de 273 mii de tone pe an.</p>
      <p>În Republica Moldova, anul se produc aproape 295 de mii de tone de cartofi. Spre exemplu, anul trecut întreprinderile agricole au produs aproape 175 de mii de tone, iar gospodăriile casnice – circa 120 de mii. În plus, au mai fost importate 57 de mii de tone. Dacă excludem cele circa 60 de mii de tone necesare pentru sădirea cartofului primăvara, pentru consum ar trebui să rămână 292 mii de tone, suficient pentru a acoperi piața internă.</p>
      <p>Cel puțin, din octombrie și până în martie, piața internă n-ar trebui să suporte un deficit de cartofi, iar prețurile mai mari nu au vreo justificare. Deja în aprilie-mai, din cauza condițiilor necorespunzătoare de depozitare a cartofilor, o parte din ei, de regulă în jur de 20%, se alterează și apare un deficit, care este acoperit din import. Chiar în primăvara anului curent, a fost înregistrată o scumpire de 2-2,5 ori a cartofilor în această perioadă, Consiliul Concurenței constatând, în urma unei investigații, că este vorba despre o situație creată artificial de către Agenția Națională pentru Siguranța Alimentelor (ANSA).</p>
      <p>În cadrul investigației s-a constatat că, în perioada aprilie-mai 2019, Agenția Națională pentru Siguranța Alimentelor a instituit și intensificat controalele fitosanitare la frontiera de stat, în mod selectiv, doar pentru loturile importate din Republica Belarus și discriminator, în privința unor importatori, fapt care a redus considerabil volumul de import.</p>
      <p>„Urmare a acțiunilor ANSA a fost creat un deficit de marfă pe piață, care a generat majorarea semnificativă a prețurilor de comercializare la cartofi și a condiționat prejudicierea consumatorului final în perioada de referință cu circa 78,8 milioane lei”, anunța Consiliul Concurenței.</p>
      <p>Totodată, din datele investigației, Consiliul Concurenței constata că existența intermediarilor între etapele de import și comercializare a produselor către client/consumatorul final, creează circumstanțe prielnice de majorare semnificativă a prețului de piață.</p>
      <p>Aceasta era situația de acum jumătate de an, când se consumă, de regulă cartofi de import. Care ar fi însă explicația acum, când pe piață trebuie să existe producție autohtonă suficientă? Logica ne spune că ar fi vorba despre o nouă înțelegere de cartel.</p>
    </article>
  </body>
</html>