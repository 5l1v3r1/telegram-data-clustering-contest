<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://agronews.ua/node/151340/"/>
    <meta property="og:site_name" content="AgroNews"/>
    <meta property="article:published_time" content="2019-11-22T07:56:00+00:00"/>
    <meta property="og:title" content="За місяць в Україні виявили незаконні спиртзаводи"/>
    <meta property="og:description" content="Підпільні цехи із виготовлення фальсифікованого алкоголю та спирту цього місяця було виявлено щонайменше у трьох областях: Рівненській, Запорізькій та Херсонській. Про це повідомляє УНН з посиланням на дані Державної фіскальної служби. Зокрема на Рівненщині нелегальні алкогольні напої..."/>
  </head>
  <body>
    <article>
      <h1>За місяць в Україні виявили незаконні спиртзаводи</h1>
      <address><time datetime="2019-11-22T07:56:00+00:00">22 Nov 2019, 07:56</time> by <a rel="author">agronews.uaode/author</a></address>
      <p>
        <b>Підпільні цехи із виготовлення фальсифікованого алкоголю та спирту цього місяця було виявлено щонайменше у трьох областях: Рівненській, Запорізькій та Херсонській. Про це повідомляє УНН з посиланням на дані Державної фіскальної служби.</b>
      </p>
      <p>Зокрема на Рівненщині нелегальні алкогольні напої виготовляли, зберігали, транспортували і збували. Для цього зловмисники облаштували складське приміщення фурнітурою для виготовлення алкоголю та лінією розливу фальсифікованої рідини.</p>
      <p>У ході проведених обшуків податківці вилучили понад тисячу літрів спирту, 385 літрів готової до розливу спиртосуміші та понад 1,2 тис. літрів алкогольних напоїв.</p>
      <p>На Запоріжжі правоохоронці виявили 6 підпільних цехів, де розливали фальсифікований алкоголь, та один міні-завод із виробництва спирту.</p>
      <p>На Херсонщині група осіб протягом двох років постачала спиртом незаконний спиртзавод, який виготовляв алкогольну продукцію, замасковану під виробництво склоомивачів.</p>
      <p>Виробництво “лівого” спирту та алкоголю набуде в Україні масового характеру, якщо Верховна Рада прийме законопроект Володимира Зеленського про демонополізацію спирту, кажуть експерти. В тій редакції, що є — документ пропонує скасувати державну монополію на виробництво спирту та роздати усім таким приватним “конторам” легальні ліцензії.</p>
      <p>“На початку 90-х років в Україні не було „Укрспирту“. Але були спиртзаводи, „братки“, „криші“ і „лівий“ спирт. Тобто те, що зараз пропонує Зеленський. „Лівий“ спирт виготовляли попри те, що існував спеціальний підрозділ, який був покликаний боротися, але не боровся із фальсифікатом. Потім створили „Укрспирт“. Так, фальсифікат повністю не перекрили, але його кількість суттєво зменшилася. І якщо зараз зробити так звану демонополізацію, якщо націоналізувати-ліквідувати „Укрспирт“ — ми знову побачимо велику кількість „лівої“ горілки та спирту”, — прогнозує експерт Олександр Охріменко.</p>
    </article>
  </body>
</html>