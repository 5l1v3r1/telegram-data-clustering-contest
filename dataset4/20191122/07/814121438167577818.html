<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/prime-time/10271638/katarzyna-wielka-serial-o-milosci-i-wladzy-z-helen-mirren.html"/>
    <meta property="og:site_name" content="Wprost"/>
    <meta property="article:published_time" content="2019-11-22T07:18:00+00:00"/>
    <meta property="og:title" content="„Katarzyna Wielka”. Serial o miłości i władzy z Helen Mirren"/>
    <meta property="og:description" content="W serialu HBO w legendarną, rosyjską władczynię wcieliła się specjalistka od ról monarchiń Helen Mirren."/>
  </head>
  <body>
    <article>
      <h1>„Katarzyna Wielka”. Serial o miłości i władzy z Helen Mirren</h1>
      <address>
        <time datetime="2019-11-22T07:18:00+00:00">22 Nov 2019, 07:18</time>
      </address>
      <p>
        <b>W serialu HBO w legendarną, rosyjską władczynię wcieliła się specjalistka od ról monarchiń Helen Mirren.</b>
      </p>
      <p>Serialowa Katarzyna Wielka nie mrugnie okniem, gdy przyjdzie jej wydać decyzję o zabiciu politycznych oponentów. Do męża Piotra III też nie ma żadnego sentymentu. W konsekwencji przewrotu pozbawia go najpierw rządów, a potem życia. Miłość to dla niej jedynie waluta, za którą może sobie kupić to, co najcenniejsze - władzę, posłuszeństwo i nietykalność.</p>
      <p>Caryca w wydaniu Helen Mirren, pomysłodawczyni serialu jest wyrachowana i bezwzględna. Ale brytyjska specjalistka od ról władczyń (wcielała się w Elżbietę I i II) umie odkryć jej najgłębiej skrywane namiętności. Momenty, w których uzależnienie od władzy bierze górę nad pragnieniami serca oddają walkę, jaką Katarzyna toczy sama ze sobą i rzucają na tyrankę nowe światło, zwłaszcza dla Polaków, pamiętających ją jako główną siłę napędową rozbiorów I RP. W efekcie zamiast konsekwentnych analiz polityczno-społecznych działań, w które uwikłana jest Rosja Katarzyny, dostajemy ledwie wypis z najważniejszych wydarzeń pokroju wojny z Turcją. Istotniejsze jest prześwietlenie jej samej, skomplikowanej i wymykającej się jednoznacznej ocenie. Pytanie, na ile napędza ją miłość do kraju i poddanych, a na ile osobiste interesy, pozostaje dla twórców otwarte. Trochę szkoda, bo w czasach uczłowieczania antybohaterów przydałby nam się wyraźniejszy w ocenie postaci serial. Bez tego „Katarzyna Wielka” niespecjalnie wyróżnia się na tle „The Crown” i „Elżbiety I”. Ale też niczym im nie ustępuje.</p>
      <p>„Katarzyna Wielka” reż. Philip Martin, serial można oglądać na HBO i HBO GO.</p>
      <related>
        <h4>Czytaj także:</h4>
        <a href="https://www.wprost.pl/prime-time/10270008/10-swietnych-seriali-ktorych-prawdopodobnie-nie-ogladales.html"/>
      </related>
      <footer>Źródło: <a href="https://www.wprost.pl/tygodnik/">Wprost</a></footer>
    </article>
  </body>
</html>