<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thevocket.com/tekanan-di-tempat-kerja-disebabkan-majikan-yang-kurang-peka-tentang-kesihatan-mental/"/>
    <meta property="og:site_name" content="VOCKET"/>
    <meta property="article:published_time" content="2019-11-22T07:02:51+00:00"/>
    <meta property="og:title" content="Tekanan Di Tempat Kerja Disebabkan Majikan Yang Kurang Peka Tentang Kesihatan Mental"/>
    <meta property="og:description" content="Sejak tertubuhnya badan korporat, kesihatan mental telah dianak tirikan oleh majikan. Orang yang telah disahkan mengidap kemurungan dan anxiety tidak"/>
  </head>
  <body>
    <article>
      <h1>Tekanan Di Tempat Kerja Disebabkan Majikan Yang Kurang Peka Tentang Kesihatan Mental</h1>
      <address><time datetime="2019-11-22T07:02:51+00:00">22 Nov 2019, 07:02</time> by <a rel="author">Oleh Aiman Nazirmuddin</a></address>
      <p>Sejak tertubuhnya badan korporat, kesihatan mental telah dianak tirikan oleh majikan. Orang yang telah disahkan mengidap kemurungan dan <i>anxiety</i> tidak cenderung untuk membuka cerita mereka kepada majikan atau rakan sekerja.</p>
      <p>Di Amerika Syarikat sahaja, lebih 80% pesakit malu untuk meminta bantuan disebabkan stigma masyarakat atau majikan yang memandang serong kepada golongan ini.</p>
      <p>Uncle Sam telah membelanjakan $210 bilion setahun untuk menangani isu kesihatan mental yang kian parah dan mungkin menjadi punca kematian utama.</p>
      <p>Di Malaysia pula, menurut <a href="https://www.nst.com.my/opinion/letters/2019/10/531227/mental-health-strategy-must-include-funding-and-commitment">Kajian Penyelidik Sistem Kesihatan oleh Harvard dan Kementerian Kesihatan pada tahun 2015</a>, Malaysia membelanjakan 1.3 peratus untuk kesihatan mental daripada bajet yang telah diletakkan kerajaan untuk kesihatan  – ia satu angka yang rendah berbanding dengan purata negara luar yang berbelanja 2.8 peratus.</p>
      <p><a href="https://thestar.com.my/news/nation/2018/08/05/lee-lam-thye-more-msians-will-suffer-from-depression-by-2020-due-to-stress">Penaung Persatuan Psikiatri Malaysia (MPA) berkata menurut laporan Suruhanjaya Kesihatan dan Morbiditi Kebangsaan 2017,</a> 29% rakyat Malaysia mengalami kemurungan dan gangguan mental berbanding 12% pada tahun 2011.</p>
      <figure>
        <img src="https://www.thevocket.com/app/uploads/2019/11/MentalHealth_Flickr.jpg"/>
      </figure>
      <p>Kebanyakkan pekerja sukar untuk menangani masalah yang mereka hadapi di tempat kerja dan gagal untuk mengatasi masalah tersebut.</p>
      <p>Kajian turut menunjukkan bahawa stigma masyarakat adalah pembunuh nombor satu yang menunjukkan mengapa masyarakat kita gagal untuk bersikap jujur jika mereka mengalami kemurungan.</p>
      <p>Sumber di tempat kerja juga dilihat terhad apabila ada beberapa syarikat yang gagal untuk menyediakan kemudahan untuk pekerja mereka mendapatkan bantuan – pakar psikologi, kaunselor, pekerja sosial dan ahli terapi.</p>
      <p>Syarikat besar khusunya perlu keluar dengan satu startegi baharu bahawa kesihatan mental adalah penyakit yang sedang menyebulungi milinial zaman sekarang.</p>
      <p>Dan isu ini tidak boleh dipandang remeh dan bersikap acuh tidak acuh.</p>
      <h3>Bagaimana Aaron Harvey menangani isu ini?</h3>
      <p>Anda mungkin kenal Aaron Harvey dan mungkin juga dikalangan pembaca yang pertama kali mendengar namanya.</p>
      <p>Aaron Harvey adalah pengasas <a href="https://readysetrocket.com/">Ready Set Rocket</a>, sebuah firma pengiklanan yang telah bekerjasama dengan beberapa jenama dan bintang besar dunia – Michael Kors, Rihanna, Sweetgreen dan ramai lagi.</p>
      <p>Beliau tahu bagaimana untuk menjual sesuatu produk dengan idea-idea gila untuk diiklankan. Dia juga tahu bagaimana budaya kerja di syarikatnya apabila kebanyakkannya akan berlegar kepada masalah kesihatan mental – tekanan, mengejar tarikh akhir, <i>client</i> yang banyak kerenah.</p>
      <figure>
        <img src="https://www.thevocket.com/app/uploads/2019/11/791837311_1280x720.jpg"/>
        <figcaption>Ready Set Rocket</figcaption>
      </figure>
      <p>Sebagai pemilik perniagaan, Harvey tahu tentang isu ini. Disebabkan itu dia telah membuka satu budaya baharu di mana para pekerjanya boleh bekerja mengikut masa yang sesuai atau lebih fleksibiliti.</p>
      <p>Beliau juga mengambil pendekatan untuk pekerjanya lebih bersikap terbuka dan bukannya memendam. Harvey juga telah mengasas <a href="https://www.dearmanager.com/">Made of Millions</a> – satu laman di mana semua orang boleh berkongsi rasa marah, sedih, kecewa, gembira atau apa sahaja.</p>
      <p>Mereka juga telah menerbitkan panduan untuk menangani isu masalah mental di kalangan pekerjanya.</p>
      <p>Semua ini adalah bertujuan untuk menggalakkan para pekerja berkongsi apa yang mereka rasakan pada hari ini atau semalam atau minggu-minggu sebelum ini.</p>
      <h3>Apakah langkah yang boleh dilakukan oleh majikan?</h3>
      <p><a href="https://www.bharian.com.my/berita/nasional/2019/11/626689/sumbangan-keselamatan-institusi-tahfiz-kriteria-pemilihan-lee-lam">Tokoh Maulidur Rasul Peringkat Kebangsaan dan aktivis sosial</a>, Tan Sri Lee Lam Thye menggariskan beberapa panduan yang boleh diikuti oleh majikan untuk menangani masalah kesihatan mental.</p>
      <p>Antaranya adalah mewujudkan satu cabang perlindungan insuran yang menekankan kepada masalah mental dengan mewajibkan para pekerja untuk mengambil perlindungan ini.</p>
      <p>Beliau juga menyatakan bahawa perlu wujud satu kempen kesedaran di semua peringkat bagi melawan stigma dan budaya masyarakat yang masih tidak bersikap terbuka apabila membincangkan isu masalah kesihatan mental.</p>
      <figure>
        <img src="https://www.thevocket.com/app/uploads/2019/11/lee-lam-thye.jpg"/>
        <figcaption>Social Academic</figcaption>
      </figure>
      <p>Kempen kesihatan mental juga perlu dipupuk lebih awal bagi memberi peluang kepada para pekerja memahami apa yang boleh mereka lakukan.</p>
      <p>Tambah beliau lagi, pihak kerajaan juga perlu memainkan peranan dengan mewujudkan lebih banyak peluang pekerjaan yang membabitkan psikologi dan kaunselor memandangkan penyakit ini bakal menjadi pembunuh utama di masa hadapan.</p>
      <p>Selain daripada itu, para majikan perlu mengesan lebih awal jika wujud pekerja yang tertekan dengan beban kerja kerana kesihatan mental memerlukan perhatian segera.</p>
      <p>Kurangnya pengetahuan masalah mental boleh mengakibatkan pekerja bekerja di dalam keadaan tidak produktif dan akan memberi mereka lebih tekanan jika dimarahi oleh majikan kerana tidak mencapai apa yang mereka inginkan.</p>
    </article>
  </body>
</html>