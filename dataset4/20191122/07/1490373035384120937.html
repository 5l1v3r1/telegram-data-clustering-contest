<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/univerzita-karlova-tomas-zima-cina-milos-balaban-denik-n-bis-cesko-cinske_1911220759_gak"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T07:59:00+00:00"/>
    <meta property="og:title" content="Rektor Univerzity Karlovy Zima jednal s Čínou o finanční podpoře. Smlouvu ale škola nepodepsala"/>
    <meta property="og:description" content="Na schůzce se podle univerzity debatovalo o aktivitách Česko-čínského centra a možné spolupráci s čínskými vysokými školami v oblasti vzdělávání a výzkumu."/>
  </head>
  <body>
    <article>
      <h1>Rektor Univerzity Karlovy Zima jednal s Čínou o finanční podpoře. Smlouvu ale škola nepodepsala</h1>
      <address><time datetime="2019-11-22T07:59:00+00:00">22 Nov 2019, 07:59</time> by <a rel="author">Gabriela Knížková</a></address>
      <p>
        <b>Univerzita Karlova potvrdila, že její rektor Tomáš Zima jednal s čínskou velvyslankyní o finanční podpoře. Mluvčí univerzity to řekl Deníku N. Podle deníku Zima s velvyslankyní před třemi lety probírali financování tehdy právě vznikajícího Česko-čínského centra. Zima se s velvyslankyní na podpoře ale nakonec nedohodl. Kvůli skandálu s netransparentním financováním konferencí o Číně Zima v říjnu centrum zrušil.</b>
      </p>
      <p>„Pan rektor se v roce 2016 setkal s velvyslankyní Čínské lidové republiky za účasti výkonného tajemníka česko-čínského centra Balabána,“ uvedl mluvčí univerzity Václav Hájek. Potvrdil tak Balabánovo pondělní vyjádření.</p>
      <p>Bývalý tajemník a zaměstnanec Univerzity Karlovy ve funkci skončil kvůli netransparentnímu financování konferencí zaštítěných univerzitou prostřednictvím čínské ambasády, na nějž letos v říjnu upozornil server <a href="https://zpravy.aktualne.cz/domaci/konferenci-uk-platila-cina-stredisko-bezpecnostni-politiky/r~79c2b80ef4b311e9858fac1f6b220ee8/">Aktuálně.cz</a>. K obědě Zimy s čínskou velvyslankyní Ma Ke-čching a Milošem Balabánem došlo krátce po založení centra. Zima se ke zjištění <a href="https://denikn.cz/238761/rektor-zima-potvrdil-ze-se-s-cinany-jednal-o-financni-podpore/?ref=tit1">Deníku N</a> nevyjádřil kvůli pobytu v Indii.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/cina-ambasada-vliv-univerzity-uk-balaban_1911151204_tec"/>
      </related>
      <p>„Diskuze se rovněž týkala možnosti podpory činnosti centra. Je však nutné zdůraznit, že mělo jít o podporu transparentní a podloženou konkrétními smlouvami. Žádná dohoda však nebyla uzavřena a ani Česko-čínské centrum, ani jiné části nepřijaly žádné finanční prostředky od velvyslanectví Čínské lidové republiky,“ řekl dále Hájek.</p>
      <p>Na schůzce se podle univerzity debatovalo o aktivitách Česko-čínského centra a možné spolupráci s čínskými vysokými školami v oblasti vzdělávání a výzkumu. Tématem byly také nabídky aktivit v Česku pro čínské studenty, například možnosti organizace letních škol.</p>
      <p>Již na přelomu let 2016 a 2017 přišla z Číny nabídka na zřízení Konfuciova institutu na půdě Univerzity Karlovy. Před institutem varuje například americká FBI kvůli šíření propagandy a zásahům do akademických svobod. Zima se proto nakonec rozhodl pobočku nezřizovat.</p>
      <h3>Peníze od vlády</h3>
      <p>„O Číně se obecně ví, že žádné její kroky na zahraniční půdě nejsou náhodné. I v případě, že sem například přijede čínská delegace a zajímá se například o některé průmyslové informace nebo informace z akademického prostředí je potřeba se mít na pozoru,“ vysvětlil dříve Radiožurnálu mluvčí Bezpečnostní a informační služby Ladislav Šticha.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/univerzita-karlova-fsv-uk-sbp-ips-cina-milos-balaban-financovani-konference_1911051957_nkr"/>
      </related>
      <p>Zima se peníze pro Česko-čínské centrum snažil v minulosti získat i od vlády. Tehdejšímu premiérovi Bohuslavu Sobotkovi kvůli tomu zaslal dopis, který připravil Balabán. „S ohledem na fakt, že činnost Centra má významný přínos pro pozitivní vnímání České republiky v Čínské lidové republice a může též přispívat k vytváření expertního zázemí pro orgány státní správy, dovoluji si požádat o podporu Centra ze strany státu,“ stálo v dopise.</p>
      <p>Otázku sponzoringu v říjnu univerzita řešila již kvůli sponzorskému daru od firmy Home Credit, která poskytuje rychlé půjčky a spadá pod koncern PPF. Část akademiků kritizovala spojení se společností kvůli jejím nekalým podnikatelským praktikám v Číně a používání skrytých poplatků. Zároveň se obávala, že by firma přes peníze mohla vyvinout tlak na sinology, kteří jsou ke komunistickému režimu kritičtí. Rektor se po vlně kritiky za smlouvu omluvil a univerzita od spolupráce odstoupila.</p>
      <related>
        <h4>Související články</h4>
        <a href="https://www.irozhlas.cz/zpravy-domov/univerzita-karlova-cesko-cinske-centrum-sro-rektor-tomas-zima_1910311710_jak"/>
        <a href="https://www.irozhlas.cz/zpravy-domov/tomas-zima-martin-hala-milos-balaban-univerzita-karlova_1910251547_kro"/>
        <a href="https://www.irozhlas.cz/zpravy-domov/cina-konference-univerzita-karlova-tomas-zima-milos-balaban-cesko-cinske-centrum_1910251206_gak"/>
      </related>
    </article>
  </body>
</html>