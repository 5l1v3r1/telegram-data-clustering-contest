<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-region/119630-grci-tuzakaju-pusace-policija-kaznjava-na-licu-mesta?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-22T07:50:04+00:00"/>
    <meta property="og:title" content="Grci tužakaju pušače, policija kažnjava na licu mesta"/>
    <meta property="og:description" content="Za nekoliko dana otkad je uveden u Grčkoj, na poseban broj telefona zdravstvenoj inspekciji je prijavljeno gotovo 200 gradjana koji su pušili cigarete na javnom mestu te je hitrom intervencijom policije na delu zatečeno i kažnjeno nekoliko desetina gradjana i ugostiteljskih radnji u kojima su bili.Sa samo 44 odsto gradjana koji nikada nisu popušili nijednu cigaretu, i sa 37 odsto aktivnih pušača duvana medju ukupnim stanovništvom, Grčka prednjači u EU gde je po tome u stopu prate Francuska i Bugarska, sa svega jednim procentom manje.Pored prijave kršenja najnovije zakonske zabrane pušenja duvanskih cigareta, svečano proglašene u utorak, na početku &quot;opšte nacionalne kampanje&quot;, pozivom na novi broj telefona 1142 mogu se zatražiti i saveti za odvikavanje od pušenja i informacije o najnovijoj zabrani. Takvih poziva je bilo najviše medju ukupno 600.Kada se na taj broj telefona Ministarstva zdravlja prijavi da neko negde puši duvan, smesta intervenišu policija, komunalna policija, okružni zdravstveni inspektori, lučka…"/>
  </head>
  <body>
    <article>
      <h1>Grci tužakaju pušače, policija kažnjava na licu mesta</h1>
      <address>
        <time datetime="2019-11-22T07:50:04+00:00">22 Nov 2019, 07:50</time>
      </address>
      <slideshow>
        <figure>
          <img src="https://static.beta.rs/thumbs/Beta-477x3z23sf.489x371.jpg"/>
        </figure>
        <figure>
          <img src="https://static.beta.rs/thumbs/Beta-14rvpabcqb.495x371.jpg"/>
        </figure>
      </slideshow>
      <p>Za nekoliko dana otkad je uveden u Grčkoj, na poseban broj telefona zdravstvenoj inspekciji je prijavljeno gotovo 200 gradjana koji su pušili cigarete na javnom mestu te je hitrom intervencijom policije na delu zatečeno i kažnjeno nekoliko desetina gradjana i ugostiteljskih radnji u kojima su bili.<br/><br/>Sa samo 44 odsto gradjana koji nikada nisu popušili nijednu cigaretu, i sa 37 odsto aktivnih pušača duvana medju ukupnim stanovništvom, Grčka prednjači u EU gde je po tome u stopu prate Francuska i Bugarska, sa svega jednim procentom manje.<br/><br/>Pored prijave kršenja najnovije zakonske zabrane pušenja duvanskih cigareta, svečano proglašene u utorak, na početku "opšte nacionalne kampanje", pozivom na novi broj telefona 1142 mogu se zatražiti i saveti za odvikavanje od pušenja i informacije o najnovijoj zabrani. Takvih poziva je bilo najviše medju ukupno 600.<br/><br/>Kada se na taj broj telefona Ministarstva zdravlja prijavi da neko negde puši duvan, smesta intervenišu policija, komunalna policija, okružni zdravstveni inspektori, lučka policija ko je najbliži, da bi ispitali prijavu i strogo postupili po zakonu.<br/><br/>U grčkim medijima ima i uzbudljivih opisa akcija hvatanja zadimljenih prekršilaca na delu i munjevite akcije policije koja je na lice mesta dolazila za svega nekoliko minuta, čak i pre no što je pušač uspeo da ugasi pikavac, ne sluteći da će ga dohvatiti dugačka ruka zakona.<br/><br/>Na licu mesta se za svaki slučaj kršenja zabrane pušenja izriču kazne od 100 evra za pušača, do 10.000 evra za vlasnika ili drugo odgovorno lice prostora gde je nadjen neko da puši duvan.<br/><br/>U slučaju ponavljanja prekršaja, duplira se prethodno izrečena kazna, i tako redom dok jedna strana ne popusti,a zna se koja će bar tako kaže zakon.<br/><br/>Pušenje cigareta je zabranjeno u zdravstvenim ustanovama i drugom zatvorenom prostoru za rad, u prevoznim sredstvima svih vrsta, čak i privatnim, ličnim kao što su automobili, u javnim službama, tržnim centrima, velikim centrima za zabavu, u sportskim objektima svih vrsta, bili zatvoreni ili otvoreni.<br/><br/>Zabranjeno je pušenje na svim mestima gde ima maloletnika čak i napolju, a neko ko puši u automobilu biće kažnjen ako je u njemu i neki maloletnik. Pušač će u tom slučaju platiti 1.500 evra kazne bio vozač ili saputnik, a vozaču će uz to biti oduzeta vozačka dozvola na 30 dana.<br/><br/>Ugostitelji i drugi vlasnici javnih mesta na kojima je pušenje cigareta zabranjeno, kao i njihovo osoblje, biće kažnjeni ne samo ako neko tamo puši uprkos zabrani, već iako tamo inspekcija nadje pepeljaru jer vlast smatra da se time podstiče pušenje.<br/><br/>Novinski kritičari kažu da je ta nova zabrana teško sprovodiva i zbog inadžijskog mentaliteta Grka posebno prema državi, i zbog svog velikog obima, i podsećaju da se najnoviji zakon o tome priključuje arhivi sličnih koje su dobre dve decenije donosile prethodne vlade.<br/><br/>Svaka je još pre izbora svečano obećavala da će odlučno sprovoditi zabranu, što čini i sadašnja, konzervativna, ali i odustajala čim izmeri političku cenu zabrane pušenja zbog gubitka glasova mase pušača i gubitak od poreza na duvan i ugostiteljske usluge koje s njim idu.</p>
    </article>
  </body>
</html>