<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/915783.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T07:08:00+00:00"/>
    <meta property="og:title" content="Ботев преговаря с Любо Пенев, може да се стигне до сделка още преди Коледа"/>
    <meta property="og:description" content="Ръководството на Ботев (Пловдив) е осъществило контакт с Любослав Пенев, за да проучи възможността т..."/>
  </head>
  <body>
    <article>
      <h1>Ботев преговаря с Любо Пенев, може да се стигне до сделка още преди Коледа</h1>
      <address>
        <time datetime="2019-11-22T07:08:00+00:00">22 Nov 2019, 07:08</time>
      </address>
      <p>Ръководството на Ботев (Пловдив) е осъществило контакт с <a href="https://www.plovdiv24.bg/sport/persons/5061.html">Любослав Пенев</a>, за да проучи възможността той стане треньор на "жълто-черните" от Нова година. Легендата на ЦСКА е фаворит за заместник на <a href="https://www.plovdiv24.bg/sport/persons/4813.html">Ферарио Спасов</a>.</p>
      <p>Информацията е на "Меридиан мач", като вестникът твърди, че от ПФК Ботев са я потвърдили, но на този етап никой не е в състояние да даде повече подробности.</p>
      <p><b>Plovdiv24.bg</b> първи и единствен при назначаването на Феро написа, <b><a href="https://www.plovdiv24.bg/sport/sport/904082.html">че уговорката е той и екипът му да останат само до края на декември, а след Нова година да се търси друг специалист, който да поеме отбора и да прави селекцията.</a></b></p>
      <p>Ръководството на Ботев е доволно от това, че <a href="https://www.plovdiv24.bg/sport/persons/4813.html">Ферарио Спасов</a> успя да стабилизира тима след кризата при <a href="https://www.plovdiv24.bg/sport/persons/5230.html">Желко Петрович</a>, но не се е отказало да заложи на голямо име, с което да преследва още по-високи цели в дългосрочен план.</p>
      <p>До известна степен препъни камъкът при разговорите с Любо Пенев са финансовите условия, като не става въпрос толкова за личните изисквания на Ел Голеадор, колкото за високия стандарт, които той носи със себе си. Той включва изисквания към условията на подготвителните лагери, цялостното обезпечаване на тренировъчния процес и селекцията.</p>
      <p>Шансовете обаче да се постигне разбирателство не са никак малки и е реално да се очаква, че още преди Коледа може да се стигне до споразумение. Пенев е готов да се съобрази с цялостната ситуация в клуба, която налага използването на повече млади футболисти и ограничаване броя на чужденците. Самият той в предишни свои отбори като Литекс и ЦСКА смело е давал път на юноши и им е помагал да се утвърдят в мъжкия футбол.</p>
    </article>
  </body>
</html>