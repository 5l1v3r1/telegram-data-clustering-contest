<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15417/tv-tipy-22-11-2019-28-11-2019/"/>
    <meta property="og:site_name" content="filmserver.cz"/>
    <meta property="article:published_time" content="2019-11-22T07:30:00+00:00"/>
    <meta property="og:title" content="TV tipy: Nebezpečný cizinec Milda se pod rouškou noci ocitl na pytlácké stezce"/>
    <meta property="og:description" content="Na konci listopadu vypadá televizní nabídka poměrně zajímavě, i když v ní chybí nějaká zásadní premiéra. To by ale tentokrát tolik vadit nemělo, protože se dostalo i na filmy, které se oficiální cestou shání jen obtížně."/>
  </head>
  <body>
    <article>
      <h1>TV tipy: Nebezpečný cizinec Milda se pod rouškou noci ocitl na pytlácké stezce</h1>
      <h2>Na konci listopadu vypadá televizní nabídka poměrně zajímavě, i když v ní chybí nějaká zásadní premiéra. To by ale tentokrát tolik vadit nemělo, protože se dostalo i na filmy, které se oficiální cestou shání jen obtížně.</h2>
      <address><time datetime="2019-11-22T07:30:00+00:00">22 Nov 2019, 07:30</time> by <a rel="author">Vratislav Šálek</a></address>
      <p><a href="https://filmserver.cz/nebezpecny-cizinec-film-174261/">Nebezpečný cizinec</a> (<b>The Foreigner</b>) (pátek 22. 11., Prima, 21.55 - 00.15 / neděle 24. 11., 00.50 - 03.10)</p>
      <figure>
        <img src="https://filmserver.cz/img/54986.jpg"/>
      </figure>
      <p>Dva roky starý koprodukční thriller naše kina zcela minul a dodnes se nedá sehnat žádnou oficiální cestou. Je to trochu zarážející, protože výsledek je hodně slušný a navíc se v něm sešla poměrně slavná jména. Režírující <a href="https://filmserver.cz/martin-campbell-osoba-9619/">Martin Campbell</a> v něm zadaptoval knižní předlohu <a href="https://filmserver.cz/stephen-leather-osoba-791232/">Stephena Leathera</a> a spolehl se na poctivou staromilskou filmařinu. To tedy znamená, že zcela upozadil akci, která se objeví až v závěru, je ale vynikající a místo ní dal přednost hutnější atmosféře, překvapivě propracovanému příběhu s atraktivním politickým pozadím a důraz kladl na promyšlené dialogy, které pohánějí snímek vpřed. Vše ještě dotváří ne moc originální, ale působivá hudba <a href="https://filmserver.cz/cliff-martinez-osoba-1952/">Cliffa Martineze</a>. V hlavních rolích se objeví velmi dobrý a zcela seriózní <a href="https://filmserver.cz/jackie-chan-osoba-2542/">Jackie Chan</a> a <a href="https://filmserver.cz/pierce-brosnan-osoba-22072/">Pierce Brosnan</a>, který si jednu z mála záporných úloh v kariéře vysloveně vychutnal. Produkující čínská strana je sice na filmu znát až moc a stopáž je trochu přetažená, to ale celkový pozitivní dojem pokazí jen málo. Ideální záležitost na konec pracovního týdne.     <br/><b>Zajímavost: </b>Jde o vůbec první film, který <a href="https://filmserver.cz/martin-campbell-osoba-9619/">Campbell</a> natáčel na digitální kameru.</p>
      <figure>
        <iframe src="https://www.youtube.com/embed/LmImJ6ZUiqE" width="640" height="360" data-service="Youtube" scrolling="no"/>
        <figcaption>Oficiální trailer filmu Nebezpečný cizinec</figcaption>
      </figure>
      <p><a href="https://filmserver.cz/na-pytlacke-stezce-film-145220/">Na pytlácké stezce</a> (sobota 23. 11., Prima, 15.10 - 16.50 / neděle 24. 11., Prima Max, 10.30 - 12.15)</p>
      <figure>
        <img src="https://filmserver.cz/img/61748.jpg"/>
      </figure>
      <p>Prostřední část československé normalizační dobrodružné komedie za zbývajícími dvěma nikterak nezaostává a diváky rozhodně nezklame. Režisér a spoluscenárista <a href="https://filmserver.cz/vaclav-gajer-osoba-155673/">Václav Gajer</a> v ní znovu vsadil na osvědčenou šablonu a soustředil se především na parádní "venkovskou" atmosféru a nádherné záběry kouzelné přírody. V tomto případě potěší i příběh, v němž je zakomponována i dětská detektivní linie, která je roztomile naivní, ale funguje. K dobru věci jsou také velmi střídmá stopáž a volnější tempo, v němž se nikam nespěchá. V hlavních rolích se znovu objevují <a href="https://filmserver.cz/gustav-valach-osoba-145662/">Gustav Valach</a> a <a href="https://filmserver.cz/tomas-holy-osoba-154326/">Tomáš Holý</a>, ty pak doplňují třeba <a href="https://filmserver.cz/jana-brejchova-osoba-88769/">Jana Brejchová</a>, <a href="https://filmserver.cz/josef-kemr-osoba-97796/">Josef Kemr</a>, <a href="https://filmserver.cz/karel-hermanek-osoba-154057/">Karel Heřmánek</a> nebo <a href="https://filmserver.cz/pavel-zednicek-osoba-152325/">Pavel Zedníček</a>. Možná je trochu škoda, že celý snímek není o něco výraznější a zapamatovatelnější. Pohodový tip pro celou rodinu.  <br/><b>Zajímavost: </b><a href="https://filmserver.cz/tomas-holy-osoba-154326/">Holý</a> nemusel umět text nazpaměť, musel ale vědět, co v něm je a říct to vlastními slovy.</p>
      <figure>
        <iframe src="https://www.youtube.com/embed/GvBOlMoRzLg" width="640" height="360" data-service="Youtube" scrolling="no"/>
        <figcaption>Ukázka z filmu Na pytlácké stezce</figcaption>
      </figure>
      <p><a href="https://filmserver.cz/skatulaci-film-171525/">Škatuláci</a> (<b>The Boxtrolls</b>) (sobota 23. 11., Nova Cinema, 20.00 - 21.50 / neděle 24. 11., 12.45 - 14.35 / pondělí 25. 11., 11.40 - 13.30)</p>
      <figure>
        <img src="https://filmserver.cz/img/42374.jpg"/>
      </figure>
      <p>Pět let starý animovaný dobrodružný snímek pochází z produkční líhně studia Laika a je tedy dost osobitý. Režírující dvojka <a href="https://filmserver.cz/anthony-stacchi-osoba-56561/">Anthony Stacchi</a> a <a href="https://filmserver.cz/graham-annable-osoba-739488/">Graham Annable</a> se u něj spoléhala hlavně na svéráznou a vizuálně nesmírně zajímavou ruční animaci, svižné tempo a krátkou stopáž, v níž není tolik prostoru na hluchá místa. Odrostlejší publikum pak určitě potěší, že tvůrci se nelimitovali věkem a do filmu dokázali dostat příjemný a nečekaný černý humor, několik sofistikovaných narážek a nebáli se ani místy trochu temnější atmosféry. V neposlední řadě udělá radost i to, že všechny postavy jsou svým způsobem zajímavé a rozhodně nejsou všechny extrémně roztomilé a cukrkandlové. Výrazně zamrzí jen to, že ústřední příběh je velmi jednoduchý, předvídatelný a příliš nevybízí k nějakému častému opakování a neukrývá ani žádnou životní radu. Škoda jen, že nebude vysílán v původním znění, protože hlasové obsazení je výtečné, český dabing je ale prý dost zdařilý. Další z tipů pro celou rodinu, o němž více prozradí naše <a href="https://filmserver.cz/clanek/8780/skatulaci/">recenze</a>. <br/><b>Zajímavost: </b>Ve filmu se objeví více než pětapadesát druhů sýra a čtyřiadvacet druhů plevelných rostlin. </p>
      <figure>
        <iframe src="https://www.youtube.com/embed/Gedj0ZphLwA" width="640" height="360" data-service="Youtube" scrolling="no"/>
        <figcaption>Český trailer filmu Škatuláci / The Boxtrolls</figcaption>
      </figure>
      <p><a href="https://filmserver.cz/rok-kone-film-140171/">Rok koně</a> (<b>Year of the Horse</b>) (sobota 23. 11., ČT art, 20.20 - 22.05)</p>
      <figure>
        <img src="https://filmserver.cz/img/61749.jpg"/>
      </figure>
      <p>Hudební dokument ze druhé poloviny devadesátých let u nás není moc známý, což může být dáno tím, že je dost svérázný. Režisér a spoluscenárista <a href="https://filmserver.cz/jim-jarmusch-osoba-11415/">Jim Jarmusch</a> se v něm snaží širšímu publiku představit <a href="https://filmserver.cz/neil-young-osoba-629/">Neila Younga</a> a jeho skupinu <i>Crazy Horse</i>. Jelikož se zpěvák tímto snímkem ze sebe snažil shodit auru folkaře a jakéhosi šamana, zobrazuje ho tu autor jako rockera a trochu tvrdšího muzikanta. Tomu pak odpovídá i atmosféra, která je potřebně zemitá a v mnoha momentech nekompromisní. Nevyhýbá se ani přiznaně amatérským záběrům ze zákulisí, které jsou natáčeny ruční kamerou, jejich kvalita je mnohdy otřesná a působí trochu rušivě, na druhou stranu dodávají pocit pravé autenticity. Fanoušky muzikantů pak asi trochu zklame to, že tu nezazní tolik písní v plné stopáži, ale přednost dostaly spíše jejich fragmenty. Dokument pro trochu náročnějšího a asi i znalejšího diváka.  <br/><b>Zajímavost: </b>Snímek byl z velké části nasnímán na evropském turné skupiny v letech 1996 a 1997.</p>
      <figure>
        <iframe src="https://www.youtube.com/embed/CoJicHPkPa8" width="640" height="360" data-service="Youtube" scrolling="no"/>
        <figcaption>Originální trailer filmu Rok koně / Year of the Horse</figcaption>
      </figure>
      <p><a href="https://filmserver.cz/pod-rouskou-noci-film-171422/">Pod rouškou noci</a> (<b>Live by Night</b>) (neděle 24. 11., Nova Cinema, 22.30 - 00.50 / úterý 26. 11., 01.25 - 04.45)</p>
      <figure>
        <img src="https://filmserver.cz/img/52967.jpg"/>
      </figure>
      <p>Hlavní hvězdou tři roky starého kriminálního dramatu je <a href="https://filmserver.cz/ben-affleck-osoba-32920/">Ben Affleck</a>. Jakožto režisér odvedl precizní práci a diváky si získá takřka dokonalou dobovou atmosférou a výpravou, skvělou akcí, svižným tempem, velmi dobrou kamerou a neméně výborným obsazením. Jemu kraluje on sám a doplňují ho třeba <a href="https://filmserver.cz/elle-fanning-osoba-100510/">Elle Fanning</a>, <a href="https://filmserver.cz/brendan-gleeson-osoba-116188/">Brendan Gleeson</a>, <a href="https://filmserver.cz/sienna-miller-osoba-135109/">Sienna Miller</a> nebo <a href="https://filmserver.cz/zoe-saldana-osoba-109174/">Zoe Saldana</a>. Selhává ale jako scenárista, protože boj s rozsáhlou románovou předlohou <a href="https://filmserver.cz/dennis-lehane-osoba-167140/">Dennise Lehaneho</a> prohrál a nedokáže zcela strhnout. Ačkoli stopáž není úplně nejkratší, působí hodně překotně, zbytečně se v ní spěchá, především je ale zalidněna přílišným množstvím postav, které nemají šanci se nějak výrazně předvést a získat si diváckou přízeň. Zásadní chybou je ovšem snaha o romantickou linii, která nefunguje vůbec, působí dost kýčovitě a v porovnání s gangsterskou zápletkou až směšně. A je to škoda, protože tenhle materiál skrýval velký potenciál. Trochu rozpačitý tip, o němž více prozradí naše <a href="https://filmserver.cz/clanek/12141/pod-rouskou-noci/">recenze</a>. <br/><b>Zajímavost: </b>Kvůli nízké návštěvnosti se film v našich kinech promítal pouhý týden.</p>
      <figure>
        <iframe src="https://www.youtube.com/embed/SwbEJlxxxoo" width="640" height="360" data-service="Youtube" scrolling="no"/>
        <figcaption>Český trailer filmu Pod rouškou noci / Live by Night</figcaption>
      </figure>
      <p><a href="https://filmserver.cz/syrska-love-story-film-175837/">Syrská love story</a> (<b>A Syrian Love Story</b>) (pondělí 25. 11., ČT2, 00.30 - 01.45 / středa 27. 11., 01.55 - 03.10 / pátek 29. 11., 00.05 - 01.25)</p>
      <figure>
        <img src="https://filmserver.cz/img/61750.jpg"/>
      </figure>
      <p>Nejen u nás skoro neznámý koprodukční dokument představí divákům zcela rozdílnou kulturu. Režisér a scenárista <a href="https://filmserver.cz/sean-mcallister-osoba-52792/">Sean McAllister</a>, který ve filmu i vystupuje, v něm sleduje osud manželského páru a zároveň politických aktivistů ze Sýrie. Spoléhá se při tom na velmi dusnou atmosféru okolního světa a vyhrocenou politickou situaci a také na někdy až dost šokující detaily ze života obou protagonistů. Dokázal si je totiž získat natolik, že se nechali natáčet i při těch nejintimnějších chvílích, což je působivé i trochu perverzní zároveň. Celý náhled do jejich života je zajímavý, neboť západnímu publiku přiblíží život v těžce konzervativní a konvencemi svázáné společnosti s velmi přísnými náboženskými pravidly. Někdy tedy snímek působí trochu uměle, vykonstruovaně a jako by hraně, to ale zároveň může být i znakem určité cílené manipulace divákem, nebo samotnými aktéry. Zásadním problémem ale pro někoho může být, že autor vstupuje do děje trochu necitilivě a situace, které by měl komentovat, nekomentuje a naopak. Atraktivní pohled do úplně jiného světa s nečekaným rozuzlením.   <br/><b>Zajímavost: </b>Autor natáčel aktéry po dobu šesti let.</p>
      <figure>
        <iframe src="https://www.youtube.com/embed/30JqnWtLvlU" width="640" height="360" data-service="Youtube" scrolling="no"/>
        <figcaption>Originální trailer filmu Syrská love story / A Syrian Love Story</figcaption>
      </figure>
      <p><a href="https://filmserver.cz/milda-film-175838/">Milda</a> (úterý 26. 11., ČT2, 22.30 - 23.45 / středa 27. 11., 15.25 - 16.45)</p>
      <figure>
        <img src="https://filmserver.cz/img/61751.jpg"/>
      </figure>
      <p>Dva roky starý český dokument byl k vidění jen na několika festivalech a oficiální cestou nelze sehnat. Režisér a scenárista <a href="https://filmserver.cz/pavel-kremen-osoba-808648/">Pavel Křemen</a> v něm přináší portrét jednoho z posledních žijících bývalých vysokých komunistických funkcionářů Milouše Jakeše, a i když filmařsky nepředvádí nic objevného a jde spíš o dokument klasického střihu, vůbec to nevadí, protože jeho síla spočívá jinde. Konkrétně v naprosto brilantní psychologické sondě do duše starého muže, který je pevně přesvědčen o svých ideálech a neuhne z nich ani o kousek. Tvůrce možná ke snímku přistupuje naivně, protože se aktéra snaží konfrontovat s několika bývalými disidenty a sám se sebou a možná očekává nějaké prozření, na druhou stranu je v těchto chvílích znát slabá argumentace sledovaného a jeho totální zaslepenost. Vzhledem k poměrně svižnému tempu, střídmé stopáži a několika leckdy i nechtěně vtipným hláškám sledování rychle uběhne a divák nezůstane k výsledku chladný. Připomínka neveselé minulosti. <br/><b>Zajímavost: </b>Jako generální tajemník ÚV KSČ působil Jakeš v letech 1987 - 1989.</p>
      <figure>
        <iframe src="https://www.youtube.com/embed/ygBT3l8KHVk" width="640" height="360" data-service="Youtube" scrolling="no"/>
        <figcaption>Originální trailer filmu Milda</figcaption>
      </figure>
      <p><a href="https://filmserver.cz/muz-ktery-zabil-film-35398/">Muž, který zabil</a> (<b>Levity</b>) (středa 27. 11., Barrandov, 00.10 - 02.20 / Kino Barrandov, 20.00 - 22.00)</p>
      <figure>
        <img src="https://filmserver.cz/img/61752.jpg"/>
      </figure>
      <p>Americko-francouzské krimi je na zahraničních databázích hodnoceno o dost lépe než na těch našich, čím to je, je těžké odhadovat. Zkušený scenárista a tehdy na velkém plátně debutující režisér <a href="https://filmserver.cz/ed-solomon-osoba-22688/">Ed Solomon</a> se v něm spolehl na otřepaný, ale za určitých okolností fungující a silný příběh, který ale nedokázal úplně vytěžit. Funguje mu poměrně melancholická a trochu posmutnělá atmosféra a z počátku se může spolehnout i na emoce, s nimiž pracuje velmi citlivě, postupem času na ně ale začíná tlačit čím dál víc, což není úplně dobré. Ke škodě není tentokráte rozvleklé tempo, které ke snímku zcela přesně pasuje. Kamenem úrazu je spíš samotný scénář, který není napsaný úplně šťastně, protože proměna hlavní postavy je nedůvěryhodná a trochu laciná. Výsledek tak kromě jako vždy výtečné kamery <a href="https://filmserver.cz/roger-deakins-osoba-5233/">Rogera Deakinse</a> zachraňuje obsazení, v němž exceluje čtveřice <a href="https://filmserver.cz/billy-bob-thornton-osoba-2470/">Billy Bob Thornton</a>, <a href="https://filmserver.cz/morgan-freeman-osoba-53349/">Morgan Freeman</a>, <a href="https://filmserver.cz/holly-hunter-osoba-103228/">Holly Hunter</a> a <a href="https://filmserver.cz/kirsten-dunst-osoba-68945/">Kirsten Dunst</a>. Solidní, avšak celkem zapomenutelná a nevýrazná žánrovka. <br/><b>Zajímavost: </b>Autor psal scénář přes dvacet let.</p>
      <figure>
        <iframe src="https://www.youtube.com/embed/qNtrRnyav1Y" width="640" height="360" data-service="Youtube" scrolling="no"/>
        <figcaption>Originální trailer filmu Muž, který zabil / Levity</figcaption>
      </figure>
      <p><a href="https://filmserver.cz/manzelske-etudy-nova-generace-film-175170/">Manželské etudy: Nová generace</a> (středa 27. 11., ČT2, 20.00 - 21.40)</p>
      <figure>
        <img src="https://filmserver.cz/img/59092.jpg"/>
      </figure>
      <p>Tuzemský dokument vznikl v letošním roce a přináší další náhled do života současných manželských párů. Debutující režisérka a scenáristka <a href="https://filmserver.cz/hana-trestikova-osoba-737842/">Hana Třeštíková</a> v něm navazuje na tradici své matky a naštěstí jí nedělá žádnou ostudu, i když nepřichází s ničím novým a emocemi trochu šetří. Místo toho se soustředí na detailní vylíčení toho, co nejvíc poznamenává vztahy moderních párů a jaký je vůbec jejich pohled na partnerské soužití. Velmi šťastnou ruku prokázala při výběru titulních aktérů, kteří jsou zvoleni více než dobře a skvěle zachytila dynamiku a proměnu jejich vztahu v čase a moderním, takřka neomezeném prostoru, navíc jejich partnerství není úplně klidné a s blížícím se koncem nabírá temných a depresivních rozměrů, což je pro diváka také dobré a zajímavé. Škoda jen, že celek působí chaoticky, protože mu chybí jakékoli časové zařazení a označení a přecházení mezi jednotlivými roky je lehce zmatečné. <br/><b>Zajímavost: </b>Autorka sledovala aktéry sedm let.</p>
      <figure>
        <iframe src="https://www.youtube.com/embed/t9wiveaFp3c" width="640" height="360" data-service="Youtube" scrolling="no"/>
        <figcaption>Originální trailer filmu Manželské etudy: Nová generace</figcaption>
      </figure>
      <p><a href="https://filmserver.cz/major-payne-film-114437/">Major Payne</a> (<b>Major Payne</b>) (čtvrtek 28. 11., Nova Cinema, 18.10 - 20.00 / pátek 29. 11., 05.25 - 07.00)</p>
      <figure>
        <img src="https://filmserver.cz/img/61753.jpg"/>
      </figure>
      <p>Komedie z poloviny devadesátých let se u nás tak často nevysílá a pro některé může být i trochu nedoceněná. Její synopse vypadá dost předvídatelně a možná i zoufale, o to víc potěší výsledná podoba. Režírující <a href="https://filmserver.cz/nick-castle-osoba-6620/">Nick Castle</a> toho v ní moc neřeší a spoléhá se jen a pouze na svižné tempo a humor, který je sice dost infantilní, zároveň ale nikoli vysloveně trapný. O celistvém příběhu nemůže být ani řeč, protože jde o sled jednotlivých scének, které jsou po většinu nedlouhé stopáže poměrně nápadité a skýtají několik dost vydařených vtipů a hlášek. V hlavní roli zcela exceluje <a href="https://filmserver.cz/damon-wayans-osoba-29625/">Damon Wayans</a>, který si snímek krade pro sebe, dělá z něj svou one man show, dokáže prodat i ten nejlacinější fórek a zastiňuje úplně všechny, mezi nimiž nechybí třeba <a href="https://filmserver.cz/michael-ironside-osoba-37973/">Michael Ironside</a>. Překvapivě slušná a zábavná záležitost na jedno použití.  <br/><b>Zajímavost: </b>Kvůli roli prodělal <a href="https://filmserver.cz/damon-wayans-osoba-29625/">Wayans</a> několik týdnů vojenského výcviku.</p>
      <figure>
        <iframe src="https://www.youtube.com/embed/8Mqt2dN8W3c" width="640" height="360" data-service="Youtube" scrolling="no"/>
        <figcaption>Oficiální trailer filmu Major Payne / Major Payne</figcaption>
      </figure>
    </article>
  </body>
</html>