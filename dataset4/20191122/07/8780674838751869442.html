<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kottayam/local-news/2019/11/22/kottayam-yathramozhi.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T07:22:00+00:00"/>
    <meta property="og:title" content="സങ്കടക്കടലിൽ സൂര്യയ്ക്ക് യാത്രാമൊഴി; ഭാവമാറ്റമില്ലാതെ സാലി"/>
    <meta property="og:description" content="കുറവിലങ്ങാട് ∙ മാതൃവിദ്യാലയത്തിന്റെ പടി കടന്നു സൂര്യ ഒരിക്കൽ കൂടി എത്തി. പ്രിയ കൂട്ടുകാരിക്കു യാത്രാമൊഴി ചൊല്ലിയപ്പോൾ സഹപാഠികളുടെ സങ്കടത്തിനു അതിരുകൾ.Kottayam News. കോട്ടയം ജില്ലാ വാർത്തകൾ. District News. Malayalam Regional News. Pala Election News. Palai Voting. Pala Bypoll. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>സങ്കടക്കടലിൽ സൂര്യയ്ക്ക് യാത്രാമൊഴി; ഭാവമാറ്റമില്ലാതെ സാലി</h1>
      <address><time datetime="2019-11-22T07:22:00+00:00">22 Nov 2019, 07:22</time> by <a rel="author">മനോരമ ലേഖകൻ</a></address>
      <p>കുറവിലങ്ങാട് ∙ മാതൃവിദ്യാലയത്തിന്റെ പടി കടന്നു സൂര്യ ഒരിക്കൽ കൂടി എത്തി. പ്രിയ കൂട്ടുകാരിക്കു യാത്രാമൊഴി ചൊല്ലിയപ്പോൾ സഹപാഠികളുടെ സങ്കടത്തിനു അതിരുകൾ ഇല്ലായിരുന്നു. അമ്മയുടെ ക്രൂരതയിൽ ജീവൻ നഷ്ടപ്പെട്ട കരുനെച്ചി വൃന്ദാവൻ ബിൽഡിങ്സിൽ സൂര്യ രാമന്റെ ചേതനയറ്റ ശരീരം ഇന്നലെ വൈകിട്ടാണ് മാതൃവിദ്യാലയമായ അരീക്കര ശ്രീനാരായണ യുപി സ്കൂളിൽ എത്തിച്ചത്.അമ്മ സാലി കഴുത്തിൽ ഷാൾ മുറുക്കി സൂര്യയെ കൊലപ്പെടുത്തിയ വാർത്ത നാടിനെ ഞെട്ടിച്ചിരുന്നു. അരീക്കര ശ്രീനാരായണ യുപി സ്കൂളിലെ ആറാം ക്ലാസ് വിദ്യാർഥിയായിരുന്നു സൂര്യ.</p>
      <p>പിതാവ് കൊച്ചുരാമൻ ഈ സ്കൂളിലെ പിടിഎ പ്രസിഡന്റും. ഇന്നലെ സൂര്യയുടെ മൃതദേഹം സ്കൂളിൽ എത്തിച്ചപ്പോൾ പിടിഎ പ്രസിഡന്റിന്റെ മകൾ വരുന്നുണ്ടെന്ന് പറഞ്ഞു അലമുറയിട്ടു കൊച്ചുരാമൻ. മൃതദേഹം സ്കൂൾ വരാന്തയിൽ പൊതു ദർശനത്തിനു കിടത്തിയപ്പോൾ നാടും കൂട്ടുകാരും അധ്യാപകരും പൊട്ടിക്കരഞ്ഞു. കൂട്ടുകാരിക്ക് അന്ത്യാഞ്ജലി അർപ്പിക്കാൻ എത്തിയ സഹപാഠികൾ കരഞ്ഞു തളർന്നു. അറിവ് പകർന്നു നൽകിയ അധ്യാപകർക്കും കരച്ചിലടക്കാൻ  കഴിഞ്ഞില്ല സൂര്യയുടെ ക്ലാസ് ടീച്ചർ പ്രിയ വിദ്യാർഥിക്കു കണ്ണീരോടെ വിട നൽകി. മകൾ അവസാന യാത്രയുടെ ഒരുക്കത്തിൽ കിടക്കുമ്പോൾ ഒരുങ്ങുമ്പോൾ അമ്മ സാലി പൊലീസ് സ്റ്റേഷനിലായിരുന്നു.</p>
      <p>
        <b>കുറ്റം ഏൽക്കുമ്പോഴും  ഭാവമാറ്റമില്ലാതെ സാലി </b>
      </p>
      <p>കുറവിലങ്ങാട് ∙ മകളെ കഴുത്ത് ഞെരിച്ചു കൊലപ്പെടുത്തിയ കാര്യം സ്വയം ഏറ്റു പറയുമ്പോഴും സാലിയുടെ മുഖത്തു ഭാവ വ്യത്യാസങ്ങളൊന്നുമില്ല. ബുധനാഴ്ച വൈകിട്ട് പൊലീസ് സ്റ്റേഷനിൽ എത്തിച്ചതു മുതൽ ഒരേ ഭാവം. കരുനെച്ചി ക്ഷേത്രത്തിനു സമീപം വൃന്ദാവൻ ബിൽഡിങ്സിൽ വാടകയ്ക്കു താമസിക്കുന്ന എം.ജി. കൊച്ചുരാമന്റെ (കുഞ്ഞപ്പൻ) മകൾ സൂര്യ രാമനെ(10) കഴുത്തിൽ ഷാൾ മുറുക്കി ശ്വാസം മുട്ടിച്ചു കൊലപ്പെടുത്തിയ കേസിലാണ് അമ്മ സാലിയെ അറസ്റ്റ് ചെയ്തത്.</p>
      <p>പൊലീസിന്റെ ചോദ്യങ്ങൾക്കെല്ലാം സാലി കൃത്യമായി ഉത്തരം നൽകി. പക്ഷേ ഉത്തരങ്ങൾ പലതും പരസ്പര വിരുദ്ധമായിട്ടാണ് നൽകിയത്. സൂര്യയുടെ മരണം സംഭവിച്ച ഉടൻ തന്നെ ഉടൻ തന്നെ സാലി കുറ്റം സമ്മതിച്ചിരുന്നു. ജനപ്രതിനിധികൾ ഉൾപ്പെടെയുള്ളവരോടു ഇക്കാര്യം പറയുകയും ചെയ്തു. ഇതിന്റെ അടിസ്ഥാനത്തിലാണ് മൃതദേഹം കണ്ടെത്തി ഉടൻ തന്നെ സാലിയെ പൊലീസ് കസ്റ്റഡിയിൽ എടുത്തത്.</p>
      <p>പൊലീസിന്റെ ചോദ്യം ചെയ്യലിൽ പരസ്പര വിരുദ്ധമായ മൊഴികളാണ് സാലി ആദ്യം നൽകിയതെങ്കിലും വിശദമായ ചോദ്യം ചെയ്യലിൽ കുറ്റം സമ്മതിക്കുകയായിരുന്നു. സൂര്യയെ കൊലപ്പെടുത്താൻ 4 ദിവസമായി   അവസരം കാത്തിരിക്കുകയായിരുന്നു എന്ന് സാലി പൊലീസിനെ അറിയിച്ചു.ഇന്നലെ രാവിലെയാണു അറസ്റ്റ് രേഖപ്പെടുത്തിയത്. തുടർന്ന് ഇവരെ വൈദ്യ പരിശോധനയ്ക്കായി കോട്ടയം മെഡിക്കൽ കോളജ് ആശുപത്രിയിൽ എത്തിച്ചു. സാലിയുടെ വൈദ്യ പരിശോധന നടക്കുന്ന സമയത്തു മകൾ സൂര്യയുടെ മൃതദേഹം മെഡിക്കൽ കോളജ് ആശുപത്രിയിൽ ഉണ്ടായിരുന്നു. ഇൻക്വസ്റ്റ് പോസ്റ്റ്മോർട്ടം നടപടികൾക്കു ശേഷമാണ് മൃതദേഹം അരീക്കരയിൽ എത്തിച്ചത്.</p>
    </article>
  </body>
</html>