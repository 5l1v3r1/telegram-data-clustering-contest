<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560970/teleutaio-adio-ston-kritiko-pou-esvise-sti-rodo-i-stigmi-tis-anasursis-tou-ih-tou-apo-to-limani/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T07:44:00+00:00"/>
    <meta property="og:title" content="Τελευταίο «αντίο» στον Κρητικό που έσβησε στη Ρόδο - Η στιγμή της ανάσυρσης του Ι.Χ του από το λιμάνι"/>
    <meta property="og:description" content="Θλίψη στην Βιάννο, τόπο καταγωγής του εκλιπόντος επιχειρηματία αλλά και στο Σκαλάνι όπου διέμενε"/>
  </head>
  <body>
    <article>
      <h1>Τελευταίο «αντίο» στον Κρητικό που έσβησε στη Ρόδο - Η στιγμή της ανάσυρσης του Ι.Χ του από το λιμάνι</h1>
      <address>
        <time datetime="2019-11-22T07:44:00+00:00">22 Nov 2019, 07:44</time>
      </address>
      <p>
        <b>Θλίψη στην Βιάννο, τόπο καταγωγής του εκλιπόντος επιχειρηματία αλλά και στο Σκαλάνι όπου διέμενε</b>
      </p>
      <p>Σε ανείπωτο πένθος έχει βυθιστεί η οικογένεια ενός 62χρονου Κρητικού, ο οποίος βρήκε τραγικό τέλος, όταν το αυτοκίνητο το οποίο οδηγούσε, στο λιμάνι της Ακαντιάς της Ρόδου, έπεσε στη θάλασσα, <a href="https://www.neakriti.gr/article/kriti/irakleio/1560901/thlipsi-gia-ton-mihali-kokkinaki-pou-esvise-sti-rodo-to-autokinito-tou-epese-sti-thalassa/">με αποτέλεσμα ο ίδιος να πνιγεί...</a></p>
      <p>Πρόκειται για τον Μιχάλη Κοκκινάκη, βιαννίτικης καταγωγής, ο οποίος κηδεύεται σήμερα.</p>
      <p>Η νεκρώσιμος ακολουθία για τον άτυχο άνδρα θα τελεστεί στον Ιερό Ναό του Αγίου Δημητρίου, στο Σκαλάνι Ηρακλείου, σήμερα στις 3:30 το μεσημέρι. Αξίζει να σημειωθεί ότι ο εκλιπών καταγόταν από την Πλάκα της Βιάννου.</p>
      <p>Το τραγικό συμβάν έλαβε χώρα προχθές το απόγευμα, στο λιμάνι της Ακαντιάς. Ο 62χρονος Κρητικός επέβαινε σε αυτοκίνητο, έχοντας για συνεπιβάτιδά του μια 45χρονη αλλοδαπή. Όπως ανέφεραν αυτόπτες μάρτυρες στην εφημερίδα<a href="https://www.rodiaki.gr/"> “Ροδιακή”</a>, είδαν το όχημα που οδηγούσε ο Μιχάλης Κοκκινάκης να κατεβαίνει μέχρι το τέλος του μόλου και τον οδηγό να επιχειρεί να κάνει αναστροφή. Όπως όλα δείχνουν, δεν έγινε σωστός υπολογισμός, με αποτέλεσμα το αυτοκίνητο να πέσει στη θάλασσα.</p>
      <p>Σύμφωνα με μαρτυρία γυναίκας που βρισκόταν κοντά στο σημείο, η ίδια άκουσε τον άτυχο οδηγό να διαμαρτύρεται για το πόδι του. Εξάλλου το ίδιο φέρεται να δήλωσε στις Αρχές και η 45χρονη που βρισκόταν μαζί του στο μοιραίο όχημα.</p>
      <figure>
        <iframe src="https://www.youtube.com/embed/75rM18xhoQg" width="640" height="360" data-service="Youtube" scrolling="no"/>
      </figure>
      <p>Σύμφωνα με πληροφορίες, το αυτοκίνητο παρέμεινε για ελάχιστο διάστημα στην επιφάνεια της θάλασσας πριν αρχίσει να βυθίζεται. Η 45χρονη κατάφερε να βγει από το αυτοκίνητο και να κολυμπήσει, καλώντας παράλληλα σε βοήθεια. Τελικά, με τη συνδρομή περαστικών πολιτών, κατάφερε να βγει στη στεριά σώα.</p>
      <p>Δυστυχώς, ο 62χρονος δεν κατάφερε να απεγκλωβιστεί και παρασύρθηκε στον βυθό της θάλασσας μαζί με το αυτοκίνητο που οδηγούσε. Σύμφωνα με το Λιμενικό, στέλεχος του Λιμεναρχείου Ρόδου, που έσπευσε στο σημείο, βούτηξε για να απεγκλωβίσει τον οδηγό, χωρίς ωστόσο να τα καταφέρνει λόγω του βάθους.</p>
      <p>Εξάλλου, σύμφωνα με τη “Ροδιακή”, στο σημείο βρέθηκε τάχιστα ο επαγγελματίας ιδιώτης δύτης Βασίλης Μαντικός. Ο κ. Μαντικός βούτηξε στο νερό και κατάφερε να απεγκλωβίσει τον 62χρονο από το όχημα. Ωστόσο, για τον άτυχο Κρητικό ήταν ήδη αργά, αφού είχε ξεψυχήσει. Ο Μιχάλης Κοκκινάκης διακομίστηκε με ασθενοφόρο του ΕΚΑΒ στο Γενικό Νοσοκομείο Ρόδου, όπου απλά διαπιστώθηκε ο θάνατός του.</p>
      <p>Επισημαίνεται ότι στο σημείο μετέβησαν και στελέχη του Κεντρικού Λιμεναρχείου Ρόδου, που πήραν καταθέσεις για το συμβάν από τη 45χρονη γυναίκα και τους υπόλοιπους μάρτυρες.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1560901/thlipsi-gia-ton-mihali-kokkinaki-pou-esvise-sti-rodo-to-autokinito-tou-epese-sti-thalassa/"/>
      </related>
    </article>
  </body>
</html>