<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/resident-evil-3-remake-uscita-2020-insider/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Resident Evil 3 Remake: annuncio ai TGA e uscita nel 2020 secondo un noto insider | Game Division"/>
    <meta property="og:description" content="Dopo il grande successo di Resident Evil 2 Remake, Capcom cercherà di replicare con Resident Evil 3 Remake? Secondo un insider, è così."/>
  </head>
  <body>
    <article>
      <h1>Resident Evil 3 Remake: annuncio ai TGA e uscita nel 2020 secondo un noto insider | Game Division</h1>
      <address>
        <time datetime="2019-11-22T07:00:00+00:00">22 Nov 2019, 07:00</time>
      </address>
      <p>Capcom è tornata. Questo è ciò che pensano molti videogiocatori. Dopo alcuni anni non particolarmente positivi, la società di Osaka ha colpito nel segno con alcuni grandi giochi: Resident Evil 7, Monster Hunter World (compresa la recente espansione Iceborne), Devil May Cry 5 e, sopratutto, Resident Evil 2 Remake. Il nuovo/vecchio gioco dedicato a Leon e Claire ha dimostrato come sia possibile creare un titolo moderno eppure fedele al passato. Ora, la domanda di tutti è: <b>Capcom intende replicare tale successo con Resident Evil 3 Remake?</b></p>
      <p>Secondo lo YouTuber Spawn Wave, sì, è così. Stiamo parlando di un noto insider, che ha in passato confermato con notevole anticipo la collaborazione tra George R.R. Martin e FromSofware riguardo a Elden Ring. Ora, tramite il suo ultimo video che potete trovare qui sotto, ci parla di Resident Evil 3 Remake.</p>
      <figure>
        <iframe src="https://www.youtube.com/embed/ksBrLDX8SCM" width="500" height="281" data-service="Youtube" scrolling="no"/>
      </figure>
      <slideshow>
        <figure>
          <img src="https://www.tomshw.it/images/images/2019/02/resident-evil-3-17574.768x432.jpg"/>
        </figure>
        <figure>
          <img src="https://www.tomshw.it/images/images/2019/02/resident-evil-3-17572.768x432.jpg"/>
        </figure>
        <figure>
          <img src="https://www.tomshw.it/images/images/2019/02/resident-evil-3-17570.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/resident-evil-project-resistance-anteprima/">Resident Evil Project Resistance: visto in anteprima al Tokyo Game Show 2019</a></p>
      <p>Secondo l’insider, lo sviluppo si trova già in una fase avanzata e Capcom avrebbe intenzione di annunciare l’opera a breve. Quando? <b>Pare che il luogo scelto sia il palco dei The Game Awards 2019, quindi a dicembre</b>. A questo punto non rimane che capire la possibile data di uscita: secondo Wave, Resident Evil 3 Remake arriverà già il prossimo anno.</p>
      <p>Non ci sono dettagli sulle possibili macchine da gioco sulle quali approderà il titolo, ma riteniamo molto probabile che esca almeno sull’attuale generazione di console. La possibilità che Resident Evil 3 Remake sia un gioco cross-gen esiste, ma per ora si tratta solo di speculazioni senza alcun fondamento.</p>
      <p>Ovviamente, per quanto l’insider si sia rivelato affidabile in passato, vi ricordiamo che si tratta solo di rumor e non di informazioni ufficiali. Non di meno, siamo certi che molti inizieranno già a sperare. <b>Diteci, voi cosa ne pensate?</b></p>
      <blockquote>Veri o falsi che siano i rumor su Resident Evil 3 Remake, non è una cattiva idea giocare Resident Evil 2 Remake: potete acquistarlo in sconto per il Black Friday su Amazon, precisamente a <a href="https://toms.it/YTl9x">questo indirizzo</a>.</blockquote>
    </article>
  </body>
</html>