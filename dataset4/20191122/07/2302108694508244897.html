<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/surpriza-la-belgrad-presedintele-serbiei-un-apropiat-al-lui-putin-denunta-public-actiuni-ale-spionajului-rus.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T07:34:35+00:00"/>
    <meta property="og:title" content="Surpriză la Belgrad: Preşedintele Serbiei, un apropiat al lui Putin, denunţă public acţiuni ale spionajului rus"/>
    <meta property="og:description" content="Preşedintele sârb Aleksandar Vucic, un fervent susținător al relațiilor cu Rusia, a confirmat joi că membri ai serviciilor ruse de informaţii au abordat"/>
  </head>
  <body>
    <article>
      <h1> Surpriză la Belgrad: Preşedintele Serbiei, un apropiat al lui Putin, denunţă public acţiuni ale spionajului rus </h1>
      <address><time datetime="2019-11-22T07:34:35+00:00">22 Nov 2019, 07:34</time> by <a rel="author">Redacția</a></address>
      <p>Preşedintele sârb Aleksandar Vucic, un fervent susținător al relațiilor cu Rusia, a confirmat joi că membri ai serviciilor ruse de informaţii au abordat din 2017 mai mulţi responsabili militari sârbi, unul dintre aceştia înmânând „de trei ori” bani lor surselor sale, transmite Agerpres.</p>
      <p>Şeful statului sârb, cunoscut pentru desele întâlniri cu Vladimir Putin, s-a adresat presei la finalul unei reuniuni a Consiliului de Securitate Naţională, convocată după difuzarea în presa locală a unei înregistrări video punând în cauză în ofiţer rus.</p>
      <p>Acesta din urmă a fost filmat la Zemun, la periferia Belgradului, în timp ce înmâna unui bărbat o pungă de plastic cu un plic conţinând bani. Aleksandar Vucic a precizat că, la 24 decembrie 2018, locotenent-colonelul rus Gheorghi Kleban s-a întâlnit cu un locotenent-colonel sârb în retragere, ale cărui iniţiale sunt Z.K.</p>
      <p>E la explicat că nu a fost unica întâlnire cu sursele sârbe ale lui Gheorghi Kleban, la acea dată adjunctul ataşatului militar rus în Serbia. „Au fost documentate zece contacte ale lui Gheorghi Kleban cu trei surse conspirative. De trei ori acest locotenent-colonel a înmânat bani” contactelor sale sârbe, a spus preşedintele, transmite Agerpres.</p>
      <p>Serviciile sârbe deţin dovezi despre contacte între „mulţi alţi membri ai serviciilor ruse de informaţii şi membri ai structurilor militare ale Serbiei”, a adăugat şeful statului.</p>
      <p>Miercuri seară, un responsabil al Agenţiei de Informaţii a Serbiei (BIA) a anunţat deschiderea unei anchete în această afacere.</p>
      <p>Potrivit presei sârbe, Gheorghi Kleban s-a aflat în post la Belgrad până în iunie acest an.</p>
      <p>Preşedintele Aleksandar Vucic, care urmează să efectueze la 4 decembrie o vizită la Moscova pentru a se întâlni cu omologul său rus, Vladimir Putin, a precizat însă că Belgradul nu îşi va schimba politica faţă de Moscova.</p>
      <p>Serbia, care negociază aderarea la Uniunea Europeană, dar refuză apropierea de NATO, este considerată că principalul aliat al Rusiei în Balcani.</p>
      <p>Moscova sprijină Serbia în dosarul fostei sale provincii Kosovo, a cărei independenţă proclamată în 2008 nu este recunoscută de Belgrad.</p>
      <p>
        <i>Foto: Vucic și Putin la o întâlnire de la Kremlin în 2018 (Sursa: Administrația prezidențială a Federației Ruse)</i>
      </p>
    </article>
  </body>
</html>