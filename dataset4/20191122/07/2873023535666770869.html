<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/efkriti/binteo/219986_katalipsi-apo-antiexoysiastes-sto-deltio-tis-neas-tileorasis"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T07:57:28+00:00"/>
    <meta property="og:title" content="Κατάληψη από αντιεξουσιαστές στο δελτίο της Νέας Τηλεόρασης"/>
    <meta property="og:description" content="Με πανό και ένα ολιγόλεπτο βίντεο, αντιεξουσιαστές των Χανίων έκαναν συμβολική κατάληψη στο δελτίο της Νέας Τηλεόρασης, με φόντο το τελεσίγραφο του υπουργού Προστασίας του Πολίτη για την εκκένωση των καταλήψεων."/>
  </head>
  <body>
    <article>
      <h1>Κατάληψη από αντιεξουσιαστές στο δελτίο της Νέας Τηλεόρασης</h1>
      <address><time datetime="2019-11-22T07:57:28+00:00">22 Nov 2019, 07:57</time> by <a rel="author">efsyn.gr</a></address>
      <p>Με πανό και ένα ολιγόλεπτο βίντεο, αντιεξουσιαστές των Χανίων έκαναν συμβολική κατάληψη στο δελτίο της Νέας Τηλεόρασης, με φόντο το τελεσίγραφο του υπουργού Προστασίας του Πολίτη για την εκκένωση των καταλήψεων εντός 15 ημερών.</p>
      <p>Η ομάδα αντιεξουσιαστών εισήλθε στο στούντιο του καναλιου, αναρτώντας πανό΄που έγραφε: «Αλληλεγγύη σε πρόσφυγες και καταλήψεις».</p>
      <figure>
        <img src="https://www.efsyn.gr/sites/default/files/images/2019/11/katalipsi-nea-tileorasi.jpg"/>
      </figure>
      <p>Στην διάρκεια της κατάληψης μεταδόθηκε βίντεο στο κεντρικό δελτίο με πολιτικό μήνυμα για την πρόσφατη προειδοποίηση του Υπουργείου Προστασίας του Πολίτη για να εκκενωθούν τα δημόσια κτήρια που τελούν υπό κατάληψη εντός 15 ημερών.</p>
      <p>Το βίντεο είχε και εικόνες από το υπό κατάληψη κτήριο της «5ης Μεραρχίας» στην παλιά πόλη, αφίσες και προκηρύξεις καθώς και ενημέρωση για το ιστορικό της κατάληψης αλλά και για τις εκδηλώσεις που πραγματοποιούνται εκεί.</p>
      <figure>
        <iframe src="https://www.youtube.com/embed/uxEw7xobaW8" width="854" height="480" data-service="Youtube" scrolling="no"/>
      </figure>
      <p>Το μήνυμα περιελάμβανε το παρακάτω κείμενο:</p>
      <p>
        <i>«Καλούνται όσοι εκμεταλλεύονται εργασία να αυξήσουν τους μισθούς κατά 200%, μειώνοντας αναλόγως τα ωράρια ή να προχωρήσουν στη συλλογική ιδιοκτησία των μέσων παραγωγής που κατέχουν κλέβοντας τον ανθρώπινο μόχθο.</i>
      </p>
      <p>
        <i>Καλούνται επίσης να παραιτηθούν άμεσα από κάθε πολιτική ιδιότητα όσοι παρανόμως παραβιάζουν τις διεθνείς συνθήκες προστασίας των προσφύγων δολοφονώντας τους, φυλακίζοντας και απαγάγοντας ακόμα και παιδιά για να τα κλείσουν σε απάνθρωπα κλειστά κέντρα κράτησης χωρίς πρόσβαση στην υγεία και την παιδεία.</i>
      </p>
      <p>
        <i>Καλούνται όσοι απελαύνουν πρόσφυγες να εγκαταλείψουν τη χώρα και να παραδώσουν τις αρμοδιότητες για την προστασία των προσφυγικών ζωών στα διεθνή κινήματα αλληλεγγύης.</i>
      </p>
      <p>
        <i>Η προθεσμία για την υλοποίηση των εντολών είναι 15 ημέρες από την δημοσίευση της παρούσης στον τύπο. Αλλιώς δεν θα τα πάμε καλά… γλυκά το λέμε.</i>
      </p>
      <p>
        <i>Ραντεβού στους δρόμους.</i>
      </p>
      <p>
        <i>Συνέλευση Αλληλεγγύης σε Καταλήψεις και Πρόσφυγες</i>
      </p>
      <p>
        <i>ΤΟΠΟΣ: ΚΑΤΑΛΗΨΗ ROSA NERA, ΛΟΦΟΣ ΚΑΣΤΕΛΛΙ, ΧΑΝΙΑ»</i>
      </p>
      <related>
        <h4>Σχετικά Άρθρα</h4>
        <a href="https://www.efsyn.gr/efkriti/koinonia/219841_axiomatikoi-zitisan-ta-shedia-ton-ktirion-apo-panepistimio-kritis"/>
        <a href="https://www.efsyn.gr/efkriti/koinonia/209428_epithesi-ston-tileoptiko-stathmo-kriti-tv"/>
        <a href="https://www.efsyn.gr/efkriti/koinonia/133199_apolyseis-se-tileoptiko-kanali-tis-kritis"/>
        <a href="https://www.efsyn.gr/tehnes/media/102690_tis-apolyseis-sti-nea-tileorasi-kritis-katadikazei-i-poesy"/>
        <a href="https://www.efsyn.gr/efkriti/koinonia/219954_b-digalakis-ktirio-tis-5is-merarhias-prepei-na-adeiasei"/>
        <a href="https://www.efsyn.gr/efkriti/koinonia/207160_anonymi-diadiktyaki-kampania-gia-na-ekpoiithei-istoriko-oikima-tis"/>
      </related>
    </article>
  </body>
</html>