<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474141-wicerzecznik-pis-nie-widze-zagrozenia-dla-spojnosci-zp"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T07:18:25+00:00"/>
    <meta property="og:title" content="Wicerzecznik PiS: Nie wiedzę zagrożenia dla spójności Zjednoczonej Prawicy. Nie demonizowałbym naszej sytuacji"/>
    <meta property="og:description" content="&quot;Są naturalnie polityczne emocje, ale nie powiedziałbym, że mamy ukrop koalicyjny&quot;."/>
  </head>
  <body>
    <article>
      <h1>Wicerzecznik PiS: Nie wiedzę zagrożenia dla spójności Zjednoczonej Prawicy. Nie demonizowałbym naszej sytuacji</h1>
      <address><time datetime="2019-11-22T07:18:25+00:00">22 Nov 2019, 07:18</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Nie wiedzę zagrożenia dla spójności Zjednoczonej Prawicy. Nie demonizowałbym naszej sytuacji. Są naturalnie polityczne emocje, ale nie powiedziałbym, że mamy ukrop koalicyjny - zapewnia w rozmowie z „Polska The Times” zastępca rzecznika prasowego PiS Radosław Fogiel.</b>
      </p>
      <p>Wicerzecznik w rozmowie z gazetą powiedział, że druga kadencja rządów PiS będzie kontynuacją tego wszystkiego, co zostało rozpoczęte przez ostatnie cztery lata, ale również realizowane będą plany zapowiedziane w kampanii. Podkreślił, że środki na wszytko są zapewnione.</p>
      <blockquote>Oczywiście ta kadencja będzie inna, będzie kadencją kontynuacji, weszliśmy w nią z tym samym w dużej mierze rządem, więc nie tak silne jest wrażenie nowego otwarcia czy swego rodzaju restartu. Nie demonizowałbym jednak naszej sytuacji</blockquote>
      <p>— powiedział w rozmowie z gazetą Fogiel.</p>
      <blockquote>Będzie kontynuacja reformy (sądownictwa - PAP). Jaka konkretnie - zobaczymy. Kontynuowane będą również, co oczywiste, programy społeczne, bo to kwestia naszej wiarygodności, jak też polityka gospodarcza, która daje postawy stabilnego wzrostu. Hasłem na tę kadencję jest, tak jak zapowiadaliśmy: budowa polskiego modelu państwa dobrobytu</blockquote>
      <p>— zaznaczył.</p>
      <p>Dodał także, że po czterech latach rządu PiS może już tak planować rozwój, by wyrwać się z paradygmatu tego, że Polska ma do zaoferowania tylko tanią siłę roboczą.</p>
      <blockquote>Stąd nasza propozycja poniesienia płacy minimalnej, która, jak wierzymy, pociągnie za sobą podwyżkę płac w całej gospodarce</blockquote>
      <p>— wyjaśnił.</p>
      <p>Zaznaczył też, że wyzwaniem numer jeden będzie sprawna legislacja w nowej sytuacji parlamentarnej.</p>
      <blockquote>Mam na myśli przede wszystkim Senat</blockquote>
      <p>— dodał.</p>
      <p>Ocenił też, że „aktualny Sejm jest bardzo demokratyczny: niemal każdy głosujący ma swoją reprezentację”. Zaznaczył jednak, że to może „nastręczać pewnych trudności w pracy parlamentarnej”. Jego zdaniem jednak, nie stanowi to zagrożenia dla rządów PiS.</p>
      <blockquote>Ze stabilną większością w Sejmie można swobodnie rządzić</blockquote>
      <p>— podsumował.</p>
      <p>Również - w jego opinii - Konfederacja nie jest zagrożeniem.</p>
      <blockquote>Liczymy jednak na to, że nie będzie wchodziła w buty totalnej opozycji zajmując się głównie negowaniem tego, co proponuje rząd</blockquote>
      <p>— powiedział.</p>
      <p>Na sugestię, że Zjednoczona Prawica nie jest już tak wyraźnie mocno zjednoczona Fogiel powiedział, że jest to „za daleko idąca teza”.</p>
      <blockquote>Nikt nigdy nie twierdził, że jesteśmy monolitem, nie jesteśmy przecież z jakiegoś powodu jedną partią i naturalne jest, że w ramach obozu ucierają się różne stanowiska i wrażliwości. Zagrożeń dla spójności Zjednoczonej Prawicy jednak nie widzę.</blockquote>
      <p>Fogiel zaznaczył, że nie sądzi, by różnica zdań z Porozumieniem Jarosława Gowina mogłaby zachwiać rządem. W kontekście sprzeciwu tej partii wobec zniesienia limitu składek na ZUS Fogiel przyznał, że „jest to pewna niedogodność”.</p>
      <blockquote>I oczywiście nie jesteśmy zadowoleni, że dyskusja tak mocno wybrzmiewa w mediach, bo to właśnie nakręca spekulacje</blockquote>
      <p>— powiedział.</p>
      <p>Pytany o perspektywę kryzysu gospodarczego powiedział, że rząd zdaje sobie sprawę, że jakieś spowolnienie może się czaić na horyzoncie.</p>
      <blockquote>Nie zakładamy jednak, że ten kryzys w nas uderzy, bo wiemy, że mamy mocne postawy gospodarcze, kontrolę nad własną walutą czy choćby dużą konsumpcję wewnętrzną i piątkę Kaczyńskiego, która w opinii wielu ekonomistów ma cechy pakietu stymulacyjnego.</blockquote>
      <p>gah/PAP</p>
    </article>
  </body>
</html>