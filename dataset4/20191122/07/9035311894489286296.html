<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/abd-guney-kore-den-4-bin-askerini-cekecegi-iddialar-n-yalanlad"/>
    <meta property="og:site_name" content="euronews"/>
    <meta property="article:published_time" content="2019-11-22T07:13:51+00:00"/>
    <meta property="og:title" content="ABD, Güney Kore'den 4 bin askerini çekeceği iddialarını yalanladı"/>
    <meta property="og:description" content="ABD Savunma Bakanlığı (Pentagon), ABD'nin Güney Kore'den 4 bin askerini çekeceği iddialarını yalanladı. Pentagon, söz konusu iddiayı gündeme taşıyan Chosun İlbo gazetesinden &quot;derhal&quot; haberini geri çekmesi talebinde bulundu"/>
  </head>
  <body>
    <article>
      <h1>ABD, Güney Kore'den 4 bin askerini çekeceği iddialarını yalanladı</h1>
      <address><time datetime="2019-11-22T07:13:51+00:00">22 Nov 2019, 07:13</time> by <a rel="author">Euronews </a></address>
      <p>Amerika Birleşik Devletleri Savunma Bakanlığı (Pentagon), ABD'nin Güney Kore'den 4 bin askerini çekeceği iddialarını yalanladı.</p>
      <p>ABD ile Güney Kore arasında yarımadadaki Amerikan askerlerinin masraflarına ilişkin müzakereler devam ederken Güney Kore basını, anlaşma sağlanamadığı takdirde ABD'nin 4 bin askerden oluşan tugaylarından birini buradan çekmeyi planladığını iddia etti.</p>
      <p>Yazılı açıklama yapan Pentagon Sözcüsü Jonathan Hoffman, "Chosun İlbo gazetesinin ABD Savunma Bakanlığının Kore Yarımadası'ndan asker çekmeyi planladığına ilişkin haberi gerçeği yansıtmıyor" ifadelerini kullandı.</p>
      <p>ABD Savunma Bakanı Mark Esper'in Güney Kore'ye ve halkına ABD'nin derin bağlılığını yinelediğini kaydeden Hoffman şunları kaydetti:</p>
      <p>"Bu tür haberler, isimsiz tek kaynağa dayalı haberlerdeki sorumsuz ve tehlikeli hataları ortaya koyuyor. Chosun İlbo'ya haberini derhal geri çekmeleri talebinde bulunuyoruz."</p>
      <ul>
        <li>
          <a href="https://tr.euronews.com/2019/11/18/kuzey-kore-sadece-trump-parlatan-ve-bize-faydas-olmayan-gorusmelerle-artik-ilgilenmiyoruz">Kuzey Kore: Sadece Trump'ı parlatan ve bize faydası olmayan görüşmelerle artık ilgilenmiyoruz</a>
        </li>
        <li>
          <a href="https://tr.euronews.com/2019/11/18/kuzey-kore-den-uc-gunde-ikinci-askeri-tatbikat">Kuzey Kore'den üç günde ikinci askeri tatbikat</a>
        </li>
      </ul>
      <p>ABD ile Kuzey Kore arasında devam eden Pyongyang'ın nükleer programına ilişkin görüşmeler uzun zamandır Washington ile Seul arasındaki ilişkilere yansıyor.</p>
      <p>Esper hafta sonu, Güney Kore ile ortak yapılması planlanan askeri tatbikatı, Kuzey Kore'ye yönelik "iyi niyetlerinden" dolayı ertelediklerini duyurmuştu.</p>
      <p>ABD Başkanı Donald Trump ise Güney Kore'nin ülkede konuşlu ABD askerlerinin masraflarını karşılaması için sağladığı katkıyı artırması talebinde bulunmuş ve bu durum iki ülke arasında yeni müzakerelere yol açmıştı.</p>
      <p>Amerikan ve Kore basınına yansıyan haberlerde ABD'nin Güney Kore'den bu parayı yıllık 5 milyar dolara çıkarmasını istediği iddia ediliyor. Güney Kore yönetimi, 2019'da ABD askerlerinin masrafları için yaklaşık 1 milyar dolar ödemişti.</p>
    </article>
  </body>
</html>