<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187871/"/>
    <meta property="og:site_name" content="Janam TV"/>
    <meta property="article:published_time" content="2019-11-22T07:06:41+00:00"/>
    <meta property="og:title" content="പാകിസ്ഥാനില്‍ പിടിയിലായ ഇന്ത്യന്‍ പൗരന്മാരെ ഉടന്‍ നയതന്ത്രകാര്യാലയവുമായി ബന്ധപ്പെടുത്തണമെന്ന് ഇന്ത്യ"/>
    <meta property="og:description" content="ന്യൂഡല്‍ഹി: അതിര്‍ത്തി ലംഘനത്തിന്റെ പേരില്‍ പാകിസ്ഥാന്‍ പട്ടാളത്തിന്റെ പിടിയിലായ ഇന്ത്യന്‍ പൗരന്മാരെ നയന്ത്രകാര്യാലയവുമായി ബന്ധപ്പെടുത്തണമെന്ന് ഇന്ത്യ"/>
  </head>
  <body>
    <article>
      <h1>പാകിസ്ഥാനില്‍ പിടിയിലായ ഇന്ത്യന്‍ പൗരന്മാരെ ഉടന്‍ നയതന്ത്രകാര്യാലയവുമായി ബന്ധപ്പെടുത്തണമെന്ന് ഇന്ത്യ</h1>
      <address><time datetime="2019-11-22T07:06:41+00:00">22 Nov 2019, 07:06</time> by <a rel="author">Janam TV Web Desk</a></address>
      <p>ന്യൂഡല്‍ഹി: അതിര്‍ത്തി ലംഘനത്തിന്റെ പേരില്‍ പാകിസ്ഥാന്‍ പട്ടാളത്തിന്റെ പിടിയിലായ ഇന്ത്യന്‍ പൗരന്മാരെ നയന്ത്രകാര്യാലയവുമായി ബന്ധപ്പെടുത്തണമെന്ന് ഇന്ത്യ ആവശ്യപ്പെട്ടു. പാക് മാധ്യമങ്ങള്‍ വഴിയാണ് ഇന്ത്യന്‍ വംശജര്‍ അറസ്റ്റിലായവിവരം ഇന്ത്യ അറിഞ്ഞത്. ഔദ്യോഗികമായി പൗരന്മാരെ കൈമാറുന്നതിനായി സ്ഥിരീകരണം ലഭിക്കാന്‍ ഇന്ത്യന്‍ സ്ഥാനപതിക്കും വിദേശകാര്യമന്ത്രാലയം നിര്‍ദ്ദേശം നല്‍കി.</p>
      <p>ഹൈദരാബാദുകാരനായ പ്രശാന്ത് വൈന്തം, മധ്യപ്രദേശുകാരനായ വാരീ ലാല്‍ എന്നിവരാണ് അബദ്ധത്തില്‍ അതിര്‍ത്തി ലംഘിച്ചതിന്റെ പേരില്‍ പാകിസ്ഥാന്‍ പട്ടാളത്തിന്റെ പിടിയിലായത്. പഞ്ചാബ് മേഖലയിലെ ഭാവാല്‍പൂര്‍ പട്ടണത്തിനടുത്തുള്ള ഛോലീസ്ഥാന്‍ മരുഭൂമിയില്‍ വച്ചാണ് ഇരുവരേയും പാക് സൈനികര്‍ പിടിച്ചത്. ഇവരുടെ കയ്യില്‍ ഔദ്യോഗിക രേഖകളൊന്നും കാണാത്തതിനാല്‍ കസ്റ്റഡിയിലെടുക്കുകയായിരുന്നുവെന്ന് പാക് മാധ്യമങ്ങള്‍ പറയുന്നു.</p>
      <p>വിദേശകാര്യമന്ത്രാലയത്തിന്റെ കണക്കുപ്രകാരം 2016-17 കാലയളവില്‍ രണ്ടു വ്യത്യസ്ത സാഹചര്യത്തിലാണ് ഇരുവരും പിടിക്കപ്പെട്ടതെന്നാണ് വക്താവ് രവീഷ് കുമാര്‍ അറിയിച്ചത്. 2018 ഡിസംബറില്‍ പ്രശാന്തിന്റെ വിവരവും 2019 മെയ് മാസത്തില്‍ വാരീലാലിന്റെ വിവരവും ഔദ്യോഗികമായി കൈമാറിയിട്ടും പാകിസ്ഥാന്‍ ഇതുവരെ പ്രതികരിച്ചിട്ടില്ലെന്നും രവീഷ് കുമാര്‍ കുറ്റപ്പെടുത്തി.</p>
    </article>
  </body>
</html>