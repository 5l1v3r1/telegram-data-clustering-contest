<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/pogon-szczecin/pko-ekstraklasa-pogon-szczecin-ciagle-lataja-luke-po-drygasie/9nzxzj6"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="Ciągle łatają lukę po Drygasie"/>
    <meta property="og:description" content="Obsada środka pola Pogoni pozostaje największą niewiadomą. O dwa miejsca rywalizuje trzech pomocników."/>
  </head>
  <body>
    <article>
      <h1>Ciągle łatają lukę po Drygasie</h1>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author" href="https://www.przegladsportowy.pl/autorzy/mateusz-janiak" target="_blank">Mateusz Janiak</a></address>
      <p>
        <b>
          <b>Obsada środka pola Pogoni pozostaje największą niewiadomą. O dwa miejsca rywalizuje trzech pomocników.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Było już po godzinie 20, za chwilę miał zacząć się zachód słońca. Trwał poniedziałek, 29 lipca. I gdyby ktoś o tej porze zabłąkał się przypadkiem w okolice budynku z szatniami na stadionie</p>
      <p>w Szczecinie, za żadne skarby nie odgadłby wyniku meczu. Bo wszyscy byli smutni. Drużyna w żółto-niebieskich dresach – Arka – ponieważ poniosła porażkę 0:2. Zespół w granatowo-bordowych barwach z powodu urazu Kamila Drygasa.</p>
      <p>
        <b>Z auta na boisko</b>
      </p>
      <p>Spotkanie dopiero co się skończyło, ale trudno było znaleźć kogoś, kto by się łudził, że z kolanem środkowego pomocnika jest dobrze. Piłkarze, nawet ci z krótkim stażem, z trudem przywoływali na twarz uśmiechy. Władze klubu i trener Kosta Runjaic zdawali się nawet nie próbować. Nazajutrz potwierdzono obawy – zerwane więzadła krzyżowe i poboczne w kolanie. Kilka miesięcy przerwy.</p>
      <related>
        <a href="http://onet.tv/s/przegladsportowy/bale-znowu-w-centrum-huraganu-jego-zachowanie-bylo-niepotrzebne-i-glupie-ale-media/pewzes"/>
      </related>
      <p>Początkowo szefowie Portowców przekonywali, że nie będą nikogo zatrudniać, skoro mają na tę pozycję młodzieżowców. Ale kiedy okazało się, że do wzięcia jest Damian Dąbrowski z Cracovii, błyskawicznie przeszli do konkretów. 27-latek z marszu, niemalże prosto z auta zameldował się na zgrupowaniu przed starciem z Wisłą Płock (1:2) i zadebiutował. Najpierw grał wyżej, za napastnikami, następnie zastąpił kontuzjowanego Tomasa Podstawskiego, by na końcu usiąść na ławce.</p>
      <p>
        <b>Kto poza Kožuljem?</b>
      </p>
      <p>
        <a href="https://literia.pl/krzysztof-piatek-w-drodze-na-szczyt?utm_source=content&amp;utm_campaign=%5Bcontent%5D%5Bps%5Dpiatek">„Krzysztof Piątek. W drodze na szczyt”. Opowieść o młodym chłopaku, który miał marzenia. I nie bał się ich spełnić. Zamów już dziś! &gt;&gt;</a>
      </p>
      <p>Po zakończeniu pierwszej rundy nie ma wątpliwości – nie udało się zastąpić Drygasa. Ani w warstwie mentalnej, ani sportowej. Podstawski ciągle nie może dojść do dyspozycji z jesieni poprzedniego sezonu. Marcin Listkowski ma przebłyski, jak w pierwszej połowie z Lechem (1:1). Natomiast Dąbrowski po niezłym starcie przygasł i stracił miejsce w wyjściowej jedenastce na rzecz Portugalczyka polskiego pochodzenia. Obsada właśnie tej strefy murawy budzi najwięcej wątpliwości. Zvonimir Kožulj jest pewniakiem, dużym zaufaniem (poza chwilowym kryzysem po porażce z Rakowem 1:2) cieszy się Listkowski. O ostatnie miejsce rywalizują Podstawski z Dąbrowskim. Wydaje się, że mimo wszystko to Polak w trwających rozgrywkach był w lepszej formie i czas powinien działać na jego korzyść. Tym bardziej że jest oswojony z fizycznością ekstraklasy, a treningi Runjaica powinny mu pomóc się rozwinąć. Podobne preferował Wojciech Stawowy w Cracovii, a za jego kadencji Dąbrowski osiągnął największy postęp.</p>
    </article>
  </body>
</html>