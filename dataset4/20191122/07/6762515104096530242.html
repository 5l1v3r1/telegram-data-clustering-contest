<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/lech-poznan/pko-ekstraklasa-lech-poznan-debiut-w-reprezentacji-polski-zaskoczyl-kamila-jozwiaka/3ebr6p0"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T07:54:09+00:00"/>
    <meta property="og:title" content="Debiut zaskoczył Jóźwiaka. &quot;Ciężko było uwierzyć, że to ja wejdę&quot;"/>
    <meta property="og:description" content="- Gdy przed przerwą trener Jerzy Brzęczek musiał wykorzystać już dwie zmiany, nie sądziłem, że ta trzecia może być dla mnie. Pomyślałem, że debiutu jednak nie będzie – mówi skrzydłowy Lecha Kamil Jóźwiak, który w meczu ze Słowenią (3:2) na Stadionie Narodowym po raz pierwszy zagrał w reprezentacji Polski."/>
  </head>
  <body>
    <article>
      <h1>Debiut zaskoczył Jóźwiaka. "Ciężko było uwierzyć, że to ja wejdę"</h1>
      <address><time datetime="2019-11-22T07:54:09+00:00">22 Nov 2019, 07:54</time> by <a rel="author" href="https://www.przegladsportowy.pl/autorzy/maciej-sypula" target="_blank">Maciej Sypuła</a></address>
      <p>
        <b>- Gdy przed przerwą trener Jerzy Brzęczek musiał wykorzystać już dwie zmiany, nie sądziłem, że ta trzecia może być dla mnie. Pomyślałem, że debiutu jednak nie będzie – mówi skrzydłowy Lecha Kamil Jóźwiak, który w meczu ze Słowenią (3:2) na Stadionie Narodowym po raz pierwszy zagrał w reprezentacji Polski.</b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>– Od roku wiedziałem, że jestem w kręgu zainteresowań selekcjonera. Dostawałem takie sygnały i wiedziałem, że od tej chwili wszystko już zależy ode mnie i od tego, jak dobrze będę prezentował się w klubie – opowiada pomocnik Lecha, który o swoim powołaniu do pierwszej reprezentacji dowiedział się w ostatniej chwili. - Trener Brzęczek zadzwonił do mnie trzy godziny przed ogłoszeniem powołań i uprzedził, że się w nich znajdę – zdradza wychowanek Kolejorza.</p>
      <p>Na zgrupowanie reprezentacji Jóźwiak dotarł później niż reszta kadrowiczów, bo wcześniej zagrał jeszcze spotkanie w kadrze młodzieżowej przeciwko Bułgarii (0:3). - Mieliśmy większe oczekiwania odnośnie meczu z Bułgaria, a decydujący o jego przebiegu był pierwszy stracony gol po prostym błędzie. Wiedzieliśmy, że potem gospodarze się cofną. Utrzymywaliśmy się przy piłce, przebywaliśmy na ich połowie i staraliśmy się zawiązać akcje w ataku pozycyjnym. W drugiej połowie padł kolejny gol i potem było już ciężko. Był to dla mnie trudny moment, tym bardziej, że od razu po tym starciu miałem dołączyć do seniorskiej reprezentacji. Głupio było mi opuszczać drużynę w takim momencie - opowiada Jóźwiak.</p>
      <p>- Zaliczyłem tylko jeden trening z pierwszą reprezentacją, na którym dostałem sygnał od selekcjonera, że może być szansa na mój występ ze Słowenią. Czekałem więc na to, co się wydarzy i gdy przed przerwą trener musiał wykorzystać już dwie zmiany pomyślałem, że na debiut będę musiał jednak trochę poczekać. Nadzieja wróciła, gdy selekcjoner kazał mi się rozgrzewać, ale po stracie gola na 2:2 do rozgrzewki dołączył też Krzysztof Piątek i spodziewałem się, że on może wejść na boisko. Po trafieniu Jacka Góralskiego na 3:2 sytuacja znów się zmieniła i wtedy trener postanowił wpuścić mnie. To było spełnienie marzeń – opowiada 21-letni lechita.</p>
      <p>
        <a href="https://literia.pl/krzysztof-piatek-w-drodze-na-szczyt?utm_source=content&amp;utm_campaign=%5Bcontent%5D%5Bps%5Dpiatek">„Krzysztof Piątek. W drodze na szczyt”. Opowieść o młodym chłopaku, który miał marzenia. I nie bał się ich spełnić. Zamów już dziś! &gt;&gt;</a>
      </p>
      <p>Debiut w reprezentacji cieszy wszystkich w Lechu, także dlatego, że to automatycznie zwiększa wartość młodego skrzydłowego, który swoją dobrą grą w ostatnich tygodniach zaczął wzbudzać zainteresowanie zagranicznych klubów. - Jeżeli zimą będą na nich zadowalające nas oferty i dojdziemy do porozumienia z klubami, to odejdą. Obaj grają w pierwszym zespole od trzech lat, pukają już do drzwi reprezentacji i to jest moment, gdy mogą i powinni iść dalej. Wiemy, że są na tyle dobrzy, by sobie poradzić, a my nie możemy ich blokować - mówił kilka dni temu o perspektywie rychłego transferu zagranicznego Jóźwiaka i Roberta Gumnego dyrektor sportowy Kolejorza Tomasz Rząsa.</p>
      <p>– Na razie o tym w ogóle nie myślę, bo do końca rundy zostało jeszcze do rozegrania kilka spotkań. Jeśli chodzi o moje odejście, ważne będzie, co w tej sprawie postanowi Lech. Niebawem pewnie usiądziemy i porozmawiamy o tym, jak klub widzi moją przyszłość i jakie ma wobec mnie plany. Dużo na pewno będzie zależało od ewentualnych ofert, jakie mogą do klubu wpłynąć - mówi Jóźwiak.</p>
    </article>
  </body>
</html>