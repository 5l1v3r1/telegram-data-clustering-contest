<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SxreF/rusko-se-chystalo-zdrazit-lekarske-prohlidky-ridicu-po-kritice-putina-vse-zustalo-pri-starem"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T07:50:00+00:00"/>
    <meta property="og:title" content="Rusko se chystalo zdražit lékařské prohlídky řidičů. Po kritice Putina vše zůstalo při starém"/>
    <meta property="og:description" content="Ruské úřady na poslední chvíli odvolaly přísnější pravidla pro řidiče, která měla začít platit v pátek. Ministerstvo zdravotnictví se tak rozhodlo po kritice od prezidenta Vladimira Putina. Výhrada z Kremlu zazněla poté, co řidiči před zdravotnickými zařízeními zaměřenými na odhalování narkomanie a alkoholismu vytvořili v posledních dnech obří fronty, aby potvrzení získali ještě před zavedením nových pravidel. Ta měla kontroly zpřísnit a také citelně zdražit. Při čekání na lékařské potvrzení ve čtvrtek zemřel postarší obyvatel Kazaně, jednoho z největších ruských měst a současně správního střediska autonomního Tatarstánu v Povolží."/>
  </head>
  <body>
    <article>
      <h6 class="kicker">Kontroverzní pravidla</h6>
      <h1>Rusko se chystalo zdražit lékařské prohlídky řidičů. Po kritice Putina vše zůstalo při starém</h1>
      <address><time datetime="2019-11-22T07:50:00+00:00">22 Nov 2019, 07:50</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Ruské úřady na poslední chvíli odvolaly přísnější pravidla pro řidiče, která měla začít platit v pátek. Ministerstvo zdravotnictví se tak rozhodlo po kritice od prezidenta Vladimira Putina. Výhrada z Kremlu zazněla poté, co řidiči před zdravotnickými zařízeními zaměřenými na odhalování narkomanie a alkoholismu vytvořili v posledních dnech obří fronty, aby potvrzení získali ještě před zavedením nových pravidel. Ta měla kontroly zpřísnit a také citelně zdražit. Při čekání na lékařské potvrzení ve čtvrtek zemřel postarší obyvatel Kazaně, jednoho z největších ruských měst a současně správního střediska autonomního Tatarstánu v Povolží.</b>
      </p>
      <p>„Tragický případ se odehrál v poledne v pobočce republikového zdravotnického zařízení. Muži se udělalo špatně, sousedé ve frontě se ho snažili probrat k vědomí, rychle dorazili zdravotníci a přijela sanitka, ale bohužel, zachránit se ho nepodařilo,“ řekl o čtvrtečním úmrtí podle agentury TASS náměstek republikového ministra zdravotnictví Almir Abašov. Třiasedmdesátiletý muž podle něj pravděpodobně podlehl plicní embolii.</p>
      <p>Mezitím federální ministryně zdravotnictví Veronika Skvorcovová ohlásila, že vzhledem ke znepokojení občanů se vstup nového nařízení o zdravotních prohlídkách řidičů v platnost odkládá. Kontrolní metody se podle ministryně mají znovu vyhodnotit se zřetelem na jejich efektivnost a cenu.</p>
      <p>Rozhodnutí ministryně přišlo po kritice od hlavy státu. „Máme u nás minimální mzdu 11.000 rublů (asi 3976 Kč) – a takovou výplatu bere u nás 3,2 milionu lidí. Jak je tedy možné, že za potvrzení požadují pět tisíc? Vždyť to je půlka výplaty! To je nějaký nesmysl,“ prohlásil Putin, kterému si stěžoval moskevský starosta Sergej Sobjanin.</p>
      <p>Nové nařízení o přísnějších kontrolách řidičů podle serveru Newsru.com vyvolalo obavy, že získání řidičského průkazu se prodraží až desetinásobně, a že o stávající oprávnění lidé daleko snadněji přijdou. Lékařské kontroly měly podle listu Kommersant v různých regionech prodražit deseti- až třináctinásobně, z několika stovek rublů na tisíce.</p>
      <related>
        <a href="https://www.echo24.cz/a/S83pH/zemanova-snaha-smetena-ze-stolu-zakonodarci-nechteji-aby-predkladal-zakony"/>
      </related>
    </article>
  </body>
</html>