<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/oikonomia/1560969/authaireta-poious-afora-i-paratasi-pou-dothike-analutika-stoiheia/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T07:26:00+00:00"/>
    <meta property="og:title" content="Αυθαίρετα: Ποιους αφορά η παράταση που δόθηκε - Αναλυτικά στοιχεία"/>
    <meta property="og:description" content="Κατατέθηκε η σχετική τροπολογία από τον υπουργό Περιβάλλοντος, Κωστή Χατζηδάκη"/>
  </head>
  <body>
    <article>
      <h1>Αυθαίρετα: Ποιους αφορά η παράταση που δόθηκε - Αναλυτικά στοιχεία</h1>
      <address><time datetime="2019-11-22T07:26:00+00:00">22 Nov 2019, 07:26</time> by <a rel="author">Σαββίδης Μπάμπης</a></address>
      <p>
        <b>Κατατέθηκε η σχετική τροπολογία από τον υπουργό Περιβάλλοντος, Κωστή Χατζηδάκη</b>
      </p>
      <p>Και παράταση στην υπάρχουσα ρύθμιση και νέα ρύθμιση με μόνιμο πλέον χαρακτήρα για τα αυθαίρετα, με βασικό γνώμονα το μέτρο της ηλεκτρονικής ταυτότητας των κτηρίων, είχε προαναγγείλει πριν από μερικές ημέρες ο υπουργός Ενέργειας-Περιβάλλοντος Κωστής Χατζηδάκης, στο πλαίσιο συνάντησής του τότε με τον πρόεδρο του ΤΕΕ Γιώργο Στασινό και τον πρόεδρο της Πανελλήνιας Ομοσπονδίας Ιδιοκτητών Ακινήτων Στράτο Παραδιά.</p>
      <p>Και να που πράγματι η<a href="https://www.neakriti.gr/article/ellada-nea/1559068/authaireta-paremvasi-monimou-haraktira-apo-hatzidaki-ola-ta-neotera/"> προαναγγελία παίρνει πλέον “σάρκα και οστά”...</a></p>
      <p>Με τροπολογία που κατέθεσε χθες ο υπουργός στη Βουλή, στο σχέδιο νόμου “Απελευθέρωση αγοράς ηλεκτρικής ενέργειας, εκσυγχρονισμός της ΔΕΗ, ιδιωτικοποίηση της ΔΕΠΑ και στήριξη των ΑΠΕ”, δίνεται παράταση στο σημερινό καθεστώς τακτοποίησης των αυθαιρέτων μέχρι τις 30 Ιουνίου 2020.</p>
      <p>Σύμφωνα με τον κ. Χατζηδάκη, η παράταση αυτή μέχρι τα τέλη Ιουνίου ήταν αναγκαία, ώστε να μη δημιουργηθεί ένα κενό για ιδιοκτήτες αυθαιρέτων και μηχανικούς, ενώ, όπως σημείωσε, με την τροπολογία προωθείται μια συνολική και σύγχρονη λύση στο θέμα των αυθαιρέτων, που δεν αιφνιδιάζει τους πολίτες.</p>
      <p>Από εκεί και πέρα, διαμορφώνεται ένα πλαίσιο που συνδέει την τακτοποίηση των αυθαιρέτων (εκτός από τις σοβαρές αυθαιρεσίες της κατηγορίας 5, που δε θα μπορούν να τακτοποιηθούν μετά την 30ή/6/2020) με το μέτρο της ηλεκτρονικής ταυτότητας. Με αυτό θα γίνεται τακτοποίηση με καταληκτική ημερομηνία την 31η Ιανουαρίου 2025, καταβάλλοντας ο ενδιαφερόμενος προσαυξημένα ποσά.</p>
      <p>Αυτό θεωρείται από το Συμβούλιο της Επικρατείας ως βασικό μέσο αποτροπής της αυθαίρετης δόμησης στο μέλλον και απαραίτητο στοιχείο ορθολογικού χωροταξικού και πολεοδομικού σχεδιασμού. Υπογραμμίζεται ότι η τακτοποίηση αυθαιρέτων δεν αφορά κατασκευές ή αλλαγές χρήσης μεταγενέστερες της 28ης Ιουλίου 2011.</p>
      <p>
        <b>Η τροπολογία</b>
      </p>
      <p>
        <i>Με την τροπολογία που κατατέθηκε:</i>
      </p>
      <p>- Δίνεται ολιγόμηνη παράταση για την τακτοποίηση όλων των αυθαιρέτων μέχρι τις 30 Ιουνίου του 2020. Ειδικά για τα κτήρια με πολύ σοβαρές αυθαιρεσίες, κατηγορίας 5, δε θα δοθεί καμία άλλη παράταση, καθιστώντας την 30ή Ιουνίου καταληκτική ημερομηνία τακτοποίησής τους. Οι πολύ σοβαρές αυθαιρεσίες αφορούν σε υπέρβαση τουλάχιστον κατά 40% στην κάλυψη και στη δόμηση ή καθ' ύψος πάνω από 20%.</p>
      <p>- Για τα υπόλοιπα ακίνητα με αυθαιρεσίες, μετά το πέρας της 30ής Ιουνίου, τίθεται σε λειτουργία η ηλεκτρονική ταυτότητα, η οποία και θα αποτελεί προϋπόθεση για τη διαδικασία ολοκλήρωσης της τακτοποίησης των αυθαιρέτων κατηγορίας από 1 έως 4. Οι ιδιοκτήτες τους, δηλαδή, θα μπορούν να τα τακτοποιούν και μετά τις 30 Ιουνίου με καταληκτική ημερομηνία την 31η Ιανουαρίου του 2025, καταβάλλοντας όμως προσαυξημένα ποσά τακτοποίησης κατά 20% για το πρώτο έτος καθυστέρησης και επιπλέον 5% για κάθε έναν χρόνο καθυστέρησης.</p>
      <p>- Η τακτοποίηση θεωρείται ολοκληρωμένη μόνον όταν ο ιδιοκτήτης του ακινήτου έχει ολοκληρώσει την ηλεκτρονική ταυτότητα της ιδιοκτησίας του, δηλαδή η μη έκδοση της ηλεκτρονικής ταυτότητας θα ισοδυναμεί με μη τακτοποίηση της αυθαιρεσίας. Επομένως, για τη μεταβίβαση του ακινήτου του, προϋπόθεση η τακτοποίηση και η έκδοση ηλεκτρονικής ταυτότητας.</p>
      <p>- Για να διευκολυνθεί η έκδοση ηλεκτρονικής ταυτότητας για όσο το δυνατόν περισσότερες ιδιοκτησίες (διαμερίσματα, γραφεία κ.ο.κ.), η ρύθμιση καθιερώνει και την ηλεκτρονική ταυτότητα για αυτοτελείς διηρημένες ιδιοκτησίες.</p>
      <p>- Σε περιπτώσεις αυθαιρεσιών σε κοινόχρηστους χώρους οικοδομών διακρίνονται δύο περιπτώσεις:</p>
      <p>1) Η περίπτωση ιδιοχρησίας της αυθαίρετης κατασκευής ή της αυθαίρετης αλλαγής χρήσης, όπου υπόχρεος για την τακτοποίηση και την καταβολή του ειδικού ενιαίου προστίμου είναι ο ιδιοκτήτης που ιδιοχρησιμοποιεί την αυθαίρετη κατασκευή και</p>
      <p>2) η περίπτωση όπου γίνεται κοινή χρήση του κοινόχρηστου χώρου, στον οποίον ευρίσκεται η αυθαίρετη κατασκευή ή αλλαγή χρήσης, η οποία θα ρυθμιστεί στο επόμενο διάστημα με υπουργική απόφαση.</p>
      <p>
        <b>Η ηλεκτρονική ταυτότητα</b>
      </p>
      <p>Η Ηλεκτρονική Ταυτότητα Αυτοτελούς Διηρημένης Ιδιοκτησίας περιλαμβάνει:</p>
      <p>- Το στέλεχος της οικοδομικής άδειας του κτηρίου εντός του οποίου ευρίσκεται η διηρημένη ιδιοκτησία, με τις αναθεωρήσεις της.</p>
      <p>- Τα σχέδια που συνοδεύουν την οικοδομική άδεια.</p>
      <p>- Το πιστοποιητικό ενεργειακής απόδοσης της διηρημένης ιδιοκτησίας.</p>
      <p>- Το πιστοποιητικό ελέγχου κατασκευής, εφόσον έχει εκδοθεί.</p>
      <p>- Δηλώσεις υπαγωγής σε νόμους αναστολής επιβολής κυρώσεων επί αυθαιρέτων.</p>
      <p>- Τα σχέδια κατόψεων, τα οποία αποτυπώνουν τη διηρημένη ιδιοκτησία στην πραγματική της κατάσταση.</p>
      <p>- Το δελτίο δομικής τρωτότητας.</p>
      <p>- Τον πίνακα χιλιοστών και τη μελέτη κατανομής δαπανών του κτηρίου, εφόσον απαιτούνται.</p>
      <p>- Το Πιστοποιητικό Πληρότητας της Ηλεκτρονικής Ταυτότητας της Αυτοτελούς Διηρημένης Ιδιοκτησίας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1559068/authaireta-paremvasi-monimou-haraktira-apo-hatzidaki-ola-ta-neotera/"/>
        <a href="https://www.neakriti.gr/article/parapolitika/1555623/to-trik-tis-kuvernisis-me-ta-authaireta/"/>
        <a href="https://www.neakriti.gr/article/kriti/irakleio/1557648/teetak-epistoli-gia-ta-authaireta-to-ktimatologio-kai-to-exoikonomisi-kat-oikon/"/>
        <a href="https://www.neakriti.gr/article/oikonomia/1523081/tria-disekatommuria-euro-apo-ta-authaireta/"/>
      </related>
    </article>
  </body>
</html>