<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history-newspaper/_sadili-ne-na-gorodah-a-hovalisya-po-pereliskah/939302"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:35:00+00:00"/>
    <meta property="og:title" content="&quot;Садили не на городах, а ховалися по перелісках&quot;"/>
    <meta property="og:description" content="&amp;mdash;&amp;ensp;Голод у наше село прийшов зі сторони залізниці. Біля колій я вперше побачила мертвих людей. Особливо врізалося в свідомість, як біля жінки сиділи троє маленьких дітей і плакали, &amp;mdash; розповідає 90-річна Зінаїда Мороз із Дирдина Городищенського району на Черкащині. Під час ..."/>
  </head>
  <body>
    <article>
      <h1>"Садили не на городах, а ховалися по перелісках"</h1>
      <address><time datetime="2019-11-22T07:35:00+00:00">22 Nov 2019, 07:35</time> by <a rel="author">Ольга ОСИПЕНКО</a></address>
      <figure>
        <img src="https://static2.gazeta.ua/img2/cache/gallery/939/939302_1_w_1200.jpg?v=0"/>
        <figcaption>Зінаїда Мороз народилася 21 липня 1929 року в селі Хлистунівка Городищенського району Черкаської області. Закінчила сім класів місцевої школи, Корсунь-Шевченківське педучилище та фізико-математичний факультет Черкаського педінституту. З 1959-го вчителювала у школі Дирдина, була завучем. Живе в тому ж селі з донькою Валентиною і зятем Сергієм. Має двох онуків і правнука. Пише вірші і статті для районної газети<cite>Автор: ОЛЬГА ОСИПЕНКО</cite></figcaption>
      </figure>
      <p>— Голод у наше село прийшов зі сторони залізниці. Біля колій я вперше побачила мертвих людей. Особливо врізалося в свідомість, як біля жінки сиділи троє маленьких дітей і плакали, — розповідає <b>90-річна Зінаїда Мороз</b> із Дирдина Городищенського району на Черкащині. Під час Голодомору вона жила в сусідньому селі Хлистунівка.</p>
      <p>Люди, які залишилися без продуктів, тікали з сіл родинами. Ховалися по вагонах-товарняках. Голодна смерть багатьох заставала в дорозі. Тіла викидали на станціях. Висаджували й дітей-сиріт.</p>
      <p>— Якось біля залізниці знайшли дівчинку 6–7 років із запискою в кишені "Гришко Катерина Максимівна". Мама Горпина забрала її до нас, — продовжує. — Я в батьків була одна. Тато Яків працював секретарем сільської ради. Мати організувала сиротинець — була завідувачка, нянька, вихователька й завгосп в одній особі. Притулок розмістили в опустілій хаті на три кімнати. Дітей харчували тричі на день. Пам'ятаю довгий стіл, за яким діти їли. Давали борщ, супи, картоплю, компоти, хліб. Продукти постачали два колгоспи. Одяг і взуття — районний відділ освіти. Я завдяки притулку і вижила.</p>
      <p>Та іншим дітям із села не можна було в ньому харчуватися. Приймали тільки, якщо батьки померли від голоду. Тому місцевих багато повмирало. Рятувати їх ніхто не збирався. Навпаки ходили по хатах і вимітали все. З колгоспу майже все вивезли. Весною 1933-го не було насіння. Використовували лушпайки з картоплі. Садили не на городах, а ховалися по перелісках, подалі від лихого ока. Люди були нажахані пережитим. Боялися, щоб вирощене не відібрали.</p>
    </article>
  </body>
</html>