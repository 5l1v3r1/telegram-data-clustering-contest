<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-metro-will-run-in-first-phase-from-sector-2-of-greater-noida-west-2862496.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T07:06:12+00:00"/>
    <meta property="og:title" content="गुड न्यूज : ग्रेटर नोएडा वेस्ट के सेक्टर-2 तक पहले चरण में चलेगी मेट्रो"/>
    <meta property="og:description" content="गौतमबुद्धनगर जिले में अब सबसे पहले सेक्टर-51 से ग्रेटर नोएडा वेस्ट के सेक्टर-2 तक मेट्रो चलेगी। अगले चरण में इस रूट पर मेट्रो नॉलेज पार्क-5 तक मेट्रो चलाई जाएगी। यह दावा नोएडा विकास प्राधिकरण की सीईओ..."/>
  </head>
  <body>
    <article>
      <h1>गुड न्यूज : ग्रेटर नोएडा वेस्ट के सेक्टर-2 तक पहले चरण में चलेगी मेट्रो</h1>
      <address><time datetime="2019-11-22T07:06:12+00:00">22 Nov 2019, 07:06</time> by <a rel="author">नोएडा | वरिष्ठ संवाददाता</a></address>
      <p>गौतमबुद्धनगर जिले में अब सबसे पहले सेक्टर-51 से ग्रेटर नोएडा वेस्ट के सेक्टर-2 तक मेट्रो चलेगी। अगले चरण में इस रूट पर मेट्रो नॉलेज पार्क-5 तक मेट्रो चलाई जाएगी। यह दावा नोएडा विकास प्राधिकरण की सीईओ एवं नोएडा मेट्रो रेल कॉरपोरेशन (NMRC) की प्रबंध निदेशक रितु माहेश्वरी ने गुरुवार को किया।</p>
      <p>उन्होंने सेक्टर-29 स्थित गंगा शॉपिंग कॉम्प्लेक्स में एनएमआरसी के नए दफ्तर का उद्घाटन किया। यहां पर एनएमआरसी का पहले से ही दफ्तर है। अब इसका विस्तार किया गया है। उन्होंने एनएमआरसी की नए तरीके से बनाई गई वेबसाइट का भी उद्घाटन किया। उन्होंने बताया कि वेबसाइट के जरिए योजनाओं, विज्ञापन पॉलिसी, वेंडर जोन पॉलिसी, किराया, स्मार्ट कार्ड लेने के लिए ऑनलाइन केवाईसी और रिचार्ज की सुविधा मिलेगी।</p>
      <p>
        <b>
          <a href="https://www.livehindustan.com/ncr/story-metro-phase-3-metro-track-to-be-built-first-from-vaishali-mohannagar-2862469.html">मेट्रो फेज तीन: वैशाली-मोहननगर तक पहले बनेगा मेट्रो ट्रैक, ये होगा लाभ</a>
        </b>
      </p>
      <p>सीईओ ने कहा कि अब मेट्रो लाइन का विस्तार करने की योजना पर तेजी से काम चल रहा है। सेक्टर-51 मेट्रो स्टेशन से जोड़ते हुए सेक्टर-71 से ग्रेटर नोएडा वेस्ट तक मेट्रो चलाई जाएगी। सेक्टर-51 से ग्रेटर नोएडा के नॉलेज पार्क-5 तक करीब 15 किलोमीटर लंबा रूट होगा। इस रूट पर पहले चरण में सेक्टर-51 से ग्रेटर नोएडा वेस्ट के सेक्टर-2 तक करीब 9 किलोमीटर लंबे रूट पर मेट्रो चलाई जाएगी। इस फेज में पांच मेट्रो स्टेशन बनाए जाएंगे।</p>
      <p>सीईओ ने बताया कि परियोजना के लिए यूपी व केंद्र सरकार से मंजूरी की प्रक्रिया जल्द पूरी कर ली जाएगी। आने वाले समय में ग्रेनो वेस्ट में काफी संख्या में लोग रहने आने लगेंगे। इसको देखते हुए पहले इसी रूट पर मेट्रो चलाने का निर्णय लिया गया है। उन्होंने कहा कि नोएडा-ग्रेटर नोएडा के बीच चल रही एक्वा लाइन जब दूसरी मेट्रो लाइन से जुड़ जाएगी, इसका घाटा खत्म हो जाएगा।</p>
      <p>
        <b>सभी सोसाइटी से जोड़कर बसें चलाई जाएंगी </b>
      </p>
      <p>सीईओ ने कहा कि एनएमआरसी की बसों को सभी मेट्रो स्टेशन व सोसाइटी से जोड़कर चलाया जाएगा। इसके लिए सर्वे के तहत कुछ रूट पर बसों को चलाना भी शुरू कर दिया गया है। इसके अलावा स्टेशनों से ई-साइकिल भी जल्द चलनी शुरू हो जाएंगी। शुरूआत में पांच-छह स्टेशनों से ही यह साइकिल चलाई जाएंगी। इसके बदले कुछ शुल्क लिया जाएगा।  </p>
      <p>
        <b>सेक्टर-142 से बॉटनिकल गार्डन का काम बाद में </b>
      </p>
      <p>अगले चरण में एक्वा लाइन के सेक्टर-142 स्टेशन से बॉटनिकल गार्डन मेट्रो स्टेश्न को जोड़ा जाएगा। इस रूट की लंबाई करीब 11 किलोमीटर होगी। इसमें सेक्टर-125, 98, 108, 91 और 142 स्टेशन बनाए जा सकते हैं। इस रूट पर लाइट मेट्रो भी चलाई जा सकती है। लाइट व स्टैंर्ड गैज पर आधारित मेट्रो, दोनों की डीपीआर तैयार की जा रही है। इसे अनुमोदन के लिए सरकार को भेजा जाएगा। </p>
      <p>
        <b>अब सेक्टर-76 और परी चौक पिंक स्टेशन बनेंगे </b>
      </p>
      <p>अब सेक्टर-76 और परी चौक को एक महीने के अंदर पिंक मेट्रो स्टेशन बनाया जाएगा। अभी तक सेक्टर-76 के स्थान पर सेक्टर-51 स्टेशन शामिल था। इन स्टेशन पर महिला कर्मचारियों की नियुक्त की जाएंगी। यहां आने वाली महिला सवारियों को स्तनपान, सेनेटरी पेड, मैकअप करने आदि के लिए कमरों की व्यवस्था होगी। महिलाओं से संबंधित सामान के आउटलेट भी खोले जाएंगे।  </p>
    </article>
  </body>
</html>