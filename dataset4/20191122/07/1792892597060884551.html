<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/trends/49274/xerox-overweegt-vijandige-overname-hp/"/>
    <meta property="og:site_name" content="Techzine"/>
    <meta property="article:published_time" content="2019-11-22T07:13:23+00:00"/>
    <meta property="og:title" content="Xerox overweegt vijandige overname HP"/>
    <meta property="og:description" content="De raad van bestuur van HP verwierp unaniem het overnamebod van Xerox van 33,5 miljard dollar, maar dat schrikt Xerox niet af. Het bedrijf is overtuigd van de waarde van zijn bod en zal desnoods rechtstreeks naar HP’s aandeelhouders stappen. Xerox denkt dat zijn bod op HP van 33,5 miljard dollar genereus is, en begrijpt […]"/>
  </head>
  <body>
    <article>
      <h1>Xerox overweegt vijandige overname HP</h1>
      <address><time datetime="2019-11-22T07:13:23+00:00">22 Nov 2019, 07:13</time> by <a rel="author">Michaël Aussems</a></address>
      <p>
        <b>De raad van bestuur van HP verwierp unaniem het overnamebod van Xerox van 33,5 miljard dollar, maar dat schrikt Xerox niet af. Het bedrijf is overtuigd van de waarde van zijn bod en zal desnoods rechtstreeks naar HP’s aandeelhouders stappen.</b>
      </p>
      <p>Xerox denkt dat zijn <a href="https://www.techzine.be/nieuws/workplace/48386/xerox-overweegt-bod-op-veel-grotere-rivaal-hp/">bod op HP</a> van 33,5 miljard dollar genereus is, en begrijpt niet waarom de raad van bestuur van het bedrijf <a href="https://www.techzine.be/nieuws/workplace/48980/hp-bestuur-stemt-unaniem-tegen-overname-door-xerox/">unaniem tegen een overname heeft gestemd</a>. Met het bod waardeert Xerox HP op zo’n 22 dollar per aandeel. Momenteel zweeft de koers van het HP-aandeel rond de 20 dollar.</p>
      <h3>Rechtstreeks naar de aandeelhouders</h3>
      <p>Xerox vindt dat het bod ruim boven HP’s waarde zit en baseert zich daarvoor op de omzet van het bedrijf. In een <a href="https://www.eastbaytimes.com/2019/11/21/hp-gets-ultimatum-from-xerox-to-make-a-deal/">brief</a> aan <a href="https://www.techzine.be/nieuws/trends/43598/hp-krijgt-nieuwe-ceo/">CEO Enrique Lores</a> en voorzitter van de raad van bestuur Charles Bergh komt Xerox-CEO John Visentin met een ultimatum. HP moet het ongewijzigde bod tegen 25 november opnieuw in overweging nemen, of Xerox zal met het voorstel rechtstreeks naar de aandeelhouders stappen. Visentin lijkt ervan overtuigd dat de avances van Xerox daar wel positief zullen onthaald worden.</p>
      <p>HP Inc, dat zich bezighoudt met de productie van printers en laptops, zowel voor de zakelijke als voor de consumentenmarkt, gaat momenteel doorheen een dipje. Sinds de splitsing van HP in serverspecialist HPE en HP Inc ging het best goed met het bedrijf, maar dit jaar zorgt een sterke daling in de verkoop van printer-inkt voor een financiële kater. Als reactie kondigde HP een herstructurering aan waarbij wereldwijd een hele managementlaag wordt geschrapt, <a href="https://www.techzine.be/nieuws/workplace/46501/hp-schrapt-tot-9-000-banen-in-herstructurering-onder-nieuwe-ceo/">goed voor een verlies van tot 9.000 banen</a>.</p>
      <h3>Vreemde verhouding</h3>
      <p>De hele situatie zorgt ervoor dat de aandelenkoers begin deze maand haar laagste punt in meer dan een jaar bereikte. Toch is de totale marktwaarde van HP vandaag nog meer dan 29 miljard dollar. Xerox is ter vergelijking veel kleiner met een totale marktcapitalisatie van amper 8,4 miljard dollar. Die scheve verhouding roept vragen op. Bovendien is HP’s bestuur ongerust over de dalende omzet van Xerox in het laatste jaar. De bestuurders spraken zich niet uit tegen de mogelijkheid van een overname, maar vindt dat zoiets pas mogelijk is na een beter inzicht in de bedrijfsvoering van Xerox en een bod dat het potentieel van HP beter weerspiegelt.</p>
      <p>De push voor een overname wordt geleid door investeerder Carl Icahn. Die bezit aandelen van beide bedrijven en is grote voorstander van een deal. De kans is echter klein dat het bestuur plots wel zal ingaan op het bod van Xerox. Het ziet er dus naar uit dat de aandeelhouders binnenkort rechtstreeks hun zegje mogen doen op wat dan in essentie een vijandige overname wordt.</p>
      <h3>Voor- en nadelen</h3>
      <p>Veel hangt af van het vertrouwen van die aandeelhouders in de capaciteiten van HP om zelf tegemoet te komen aan de uitdagendere printermarkt. Vorig jaar draaide HP immers stabiel met een marktcapitalisatie die hoger is dan de valuatie door Xerox. Door de printerbusiness van beide bedrijven te combineren, zal HP vermoedelijk sterker staan in die markt. HP ontpopte zich echter tot een moderne en innovatieve speler, niet alleen in de printingbusiness maar zeker ook in de pc-markt, waar het wereldwijd strijd met Lenovo voor de marktleiderspositie. Of de inmenging van Xerox daar een meerwaarde kan bieden, is een heel groot vraagteken.</p>
    </article>
  </body>
</html>