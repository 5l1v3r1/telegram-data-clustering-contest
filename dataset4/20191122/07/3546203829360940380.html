<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1578299453_Studen_i_dajdoven_petak_ni_ochakva_dnes"/>
    <meta property="og:site_name" content="webcafé"/>
    <meta property="article:published_time" content="2019-11-22T07:44:00+00:00"/>
    <meta property="og:title" content="Студен и дъждовен петък ни очаква днес"/>
    <meta property="og:description" content="Времето и в петък ще остане облачно, дъждовно и ветровито. Това показва прогнозата за времето на Националния институт по метеорология и хидрология."/>
  </head>
  <body>
    <article>
      <h1>Студен и дъждовен петък ни очаква днес</h1>
      <address><time datetime="2019-11-22T07:44:00+00:00">22 Nov 2019, 07:44</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/06/04/burq0406/1170x780.jpg"/>
        <figcaption>По по-високите места в страната може да падне и сняг<cite>Снимка: © iStock / Getty</cite></figcaption>
      </figure>
      <p>Времето и в петък ще остане облачно, дъждовно и ветровито. Това показва прогнозата за времето на Националния институт по метеорология и хидрология.</p>
      <p>Валежи ще има предимно в западната част на страната, докато в източната времето ще е по-скоро сухо. С умерен, по поречието на Дунав и в източните райони и временно силен вятър от изток-североизток ще продължи да прониква студен въздух.</p>
      <p>В Северна България температурите ще се понижават, в останалите райони ще са почти без дневен ход. Към 14 ч. температурите ще са предимно между 6° и 11°, в София - около 8°. Вятърът обаче ще остане осезаем в източната половина на страната и по поречието на река Дунав - с пориви около и над 50 км/ч, което ще засили усещането за студ.</p>
      <p>Продължителни и напоителни есенни дъждове, с валежни количества, които в 12 области на страната ще са по-значителни – 25-35 литра на квадратен метър за денонощието. В тези райони е в сила жълт код, като в планинските части ще паднат до 50 литра на квадратен метър за 24 часа.</p>
      <p>Сняг ще падне в планините. Крехка снежна покривка се очаква в Рила, Пирин и високите части на Западна и Централна Стара планина, над 1500-1700 метра. В Родопите – значителни количества дъжд. По високото термометрите ще се колебаят около 1 градус, в ниското – до 3-4 градуса.</p>
      <p>Над Черноморието ще е облачно с превалявания от дъжд. Ще духа умерен и временно силен вятър от изток-североизток. Застудяването ще продължи. Максималните температури ще са между 10° и 12°. Температурата на морската вода е 17°. Вълнението на морето ще е 3-4 бала.</p>
      <p>През почивните дни валежите ще спрат в почти цялата страна. Възможно е да превали на изолирани места в планините и в Източна България. Вятърът ще утихне, но температурите ще са ниски – сутрините – около 5-6 градуса, а в следобедните часове – до 9-10.</p>
    </article>
  </body>
</html>