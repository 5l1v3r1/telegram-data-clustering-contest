<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/crime/2019/11/22/s-chujdo-egn-na-tehnicheski-pregled-izpolzvat-se-izriadnite-shofiori.430431"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T07:00:00+00:00"/>
    <meta property="og:title" content="С чуждо ЕГН на технически преглед, използват се изрядните шофьори"/>
    <meta property="og:description" content="Правят го основно длъжници с мощни коли, които не са плащали налози с години | Dnes.bg"/>
  </head>
  <body>
    <article>
      <h1>С чуждо ЕГН на технически преглед, използват се изрядните шофьори</h1>
      <h2>Правят го основно длъжници с мощни коли, които не са плащали налози с години</h2>
      <address><time datetime="2019-11-22T07:00:00+00:00">22 Nov 2019, 07:00</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Председатели на комисии на пунктовете за техническа прегледи умишлено въвеждат грешни ЕГН-та на собствениците на автомобили, за да избегнат проверката в базата данни на финансовото министерство и на общините. При прегледа в пунктовете пишат данни на изрядни шофьори с платени данъци и така се избягва плащането им от задължените, призна зам.- изпълнителният директор на ИА "Автомобилна администрация" Дамян Войновски, цитиран от "Монитор".</p>
      <p>Вратичката в системата ще бъде ограничена с подобрения, платени с европейски средства. И в момента пунктовете са вързани с ДАИ, сканираните документи се изпращат към агенцията и протоколите се попълват автоматично. На ГТП-тата е дадена възможност ръчно да въвеждат данни за МПС-то и собственика им, ако няма връзка с интернет или при прегледа се предостави ксерокопие на големия талон на автомобила, който често е нечетим. Ползвателите на "вратичката" са основно длъжници с мощни автомобили, които не са плащали налози на общината с години. Има случаи данъците да са на по-голяма стойност от самите возила. Да се хванат подобни измами, е трудно в реално време, казва зам. изпълнителният директор на агенцията Дамян Войновски, защото на година се правят 2 млн. технически прегледа.</p>
      <p>Ето защо срещу един милион лева агенцията въвежда подобрения и нови услуги в системите си. Всички данни за автомобила ще се извличат онлайн от архивите на МВР, а в пунктовете ще бъде ограничено попълването на още данни.</p>
      <p>До края на годината при преглед вече няма да се носи полицата за "Гражданска отговорност", защото ще се извличат автоматично данни от Гаранционния фонд дали автомобилът е застрахован.</p>
      <p>С технология вече бяха пресечени и опитите на изпитите по теория да се явяват с фалшиви лични карти с истински данни, но с подменена снимка. Чрез връзка с МВР няма как друг да се яви на изпита вместо изпитвания, защото в базата данни вече се сверяват снимките от личните, както и снимка на лицето, което се явява на препитването.<br/>Една от новите електронни услуги на бившата ДАИ ще дава възможност подаване на заявления без електронен подпис. Чрез лицево разпознаване и приложение за телефон ще може да се подават заявления за явяване на изпит за придобиване на правоспособност, обясни Бойко Рановски, директор на ИА "Автомобилна администрация". Улеснения с нови услуги ще се ползват и от бизнесът.</p>
      <p>Контролът по пътищата ще се облекчи за шофьорите на тежки камиони, а работата на даяджиите ще стане прозрачна. Държавата предприема нови действия за по-малко бюрокрация при проверките.</p>
      <p>80 екипа на ИА "Автомобилна администрация" ще бъдат оборудвани с таблети, принтери и ПОС терминали. В реално време централното управление ще знае къде и какво проверяват екипите на 27-те административни звена на агенцията. Графикът на 160 служители ще се прави автоматично от софтуер без човешка намеса.</p>
      <p>При проверка на пътя инспекторите електронно ще сверяват данните от документите на шофьора и камиона. При издаване на протокола ще се изпраща онлайн, а на чужденците ще се издава и хартиен вариант. В него на английски език ще бъде посочено нарушението, а плащането на глобата ще става на момента чрез ПОС терминал. Новите услуги за гражданите и бизнеса ще заработят до октомври догодина, обяви още Дамян Войновски.</p>
    </article>
  </body>
</html>