<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742979"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T07:22:00+00:00"/>
    <meta property="og:title" content="หนุ่มกรุงเก่าเคยเปรย ถ้าต้องตาย-ลูกเมียต้องตายตาม"/>
    <meta property="og:description" content="ไม่อยากตายคนเดียว! ญาติเผย 'หนุ่มกรุงเก่า' ชักปืนยิงเมียตายคาหน้าบ้านพัก เคยเปรยกับเพื่อนวงเหล้า 'ถ้าต้องตาย...จะให้ภรรยาและลูกตายตามไปด้วย' นึกว่าพูดเล่น ๆ ไม่คิดว่าจะก่อเหตุฆ่าเมียตัวเองจริง ๆ"/>
  </head>
  <body>
    <article>
      <h1>หนุ่มกรุงเก่าเคยเปรย ถ้าต้องตาย-ลูกเมียต้องตายตาม</h1>
      <address>
        <time datetime="2019-11-22T07:22:00+00:00">22 Nov 2019, 07:22</time>
      </address>
      <p>
        <b>ไม่อยากตายคนเดียว! ญาติเผย "หนุ่มกรุงเก่า" ชักปืนยิงเมียตายคาหน้าบ้านพัก เคยเปรยกับเพื่อนวงเหล้า "ถ้าต้องตาย...จะให้ภรรยาและลูกตายตามไปด้วย" นึกว่าพูดเล่น ๆ ไม่คิดว่าจะก่อเหตุฆ่าเมียตัวเองจริง ๆ</b>
      </p>
      <p>จากกรณี นายสิทธิพร วันดี อายุ 28 ปี ใช้ปืนขนาด .38 มม. ยิงใส่ภรรยาตัวเองจนถึงแก่ชีวิตหน้าบ้านพัก ก่อนใช้ปืนกระบอกเดียวกันยิงใส่ตัวเองแต่กระสุนเจาะเบ้าตาสาหัส เหตุเกิดบริเวณหน้าบ้านเลขที่ 38 หมู่ที่ 3 ต.ตลาดเกรียบ อ.บางปะอิน จ.พระนครศรีอยุธยา โดยปมเหตุมาจากเรื่องหึงหวงเพราะฝ่ายหญิงกำลังตีตัวออกห่าง ตามที่ได้เสนอข่าวไปแล้วนั้น เกี่ยวกับเรื่องนี้ เมื่อวันที่ 22 พ.ย. นางเพ็ญประภา กล้าหาญ อายุ 49 ปี น้าของนายสิทธิพร กล่าวว่า ก่อนเกิดเหตุทั้งสองมีปากเสียงทะเลาะวิวาทกันตามประสาผัวเมีย แต่ไม่รุนแรงอะไร ปกติหลานชายเป็นคนพูดจาดี กิริยาวาจาสุภาพ เว้นเสียแต่เวลาที่ดื่มสุราไปแล้ว จะอารมณ์ร้อนพูดจาเสียดังทำให้มีปากเสียงกับภรรยาอยู่บ่อยครั้ง จนสุดท้ายภรรยาเกิดความน้อยใจ บอกสามีให้เลิกดื่มสุราให้ได้แล้วจะกลับมาอยู่กินด้วย จากนั้นก็แยกกันอยู่ได้ประมาณ 1 เดือน กระทั่งมาเกิดเหตุสลดขึ้น สำหรับอาวุธปืนนั้นไม่ทราบว่านำมาจากไหน แต่หลานชายเคยไปดื่มเหล้ากับเพื่อนแล้วบ่นว่า พยายามง้อภรรยาให้มาคืนดีแล้ว แต่ไม่ยอมคืนดี บ่นเครียดมาก ก่อนจะเปรยว่า "ถ้าต้องตาย...จะต้องให้ภรรยาและลูกตายตามไปด้วย" ซึ่งทุกคนคิดว่าคงพูดเล่นเพราะเมา ไม่มีใครคาดคิดว่าจะก่อเหตุขึ้นมาจริง ๆ</p>
    </article>
  </body>
</html>