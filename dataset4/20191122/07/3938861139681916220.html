<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/comments-newspaper/_vijna-zagartuvala-a-ne-vtomila-ukrayinu/939277"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T07:45:00+00:00"/>
    <meta property="og:title" content="Війна загартувала, а не втомила Україну"/>
    <meta property="og:description" content="Шість років тому почалася Революція гідності. Паралелі між тоді й зараз лежать на поверхні. Станом на осінь 2013 року Янукович і Партія регіонів все ще залишалися лідерами електоральних симпатій. Це вже після трьох років авторитарного &quot;бульдозера&quot;. З віджимами, зухвалими смотрящими та ..."/>
  </head>
  <body>
    <article>
      <h1>Війна загартувала, а не втомила Україну</h1>
      <address><time datetime="2019-11-22T07:45:00+00:00">22 Nov 2019, 07:45</time> by <a rel="author">Михайло БАСАРАБ, політолог</a></address>
      <figure>
        <img src="https://static2.gazeta.ua/img2/cache/gallery/939/939277_1_w_1200.jpg?v=0"/>
        <figcaption>Люди кладуть квіти до меморіалу Небесної сотні. 21 листопада, Київ<cite>Автор: REUTERS</cite></figcaption>
      </figure>
      <p>Шість років тому почалася Революція гідності. Паралелі між тоді й зараз лежать на поверхні.</p>
      <p>Станом на осінь 2013 року Янукович і Партія регіонів все ще залишалися лідерами електоральних симпатій. Це вже після трьох років авторитарного "бульдозера". З віджимами, зухвалими смотрящими та демонстративним адмінресурсом. Відчувалася впевненість донецьких у власній непохитності.</p>
      <p>Партія регіонів хоч і не мала такої кількості мандатів, однак так само контролювала Верховну Раду. Попри численнішу, впевненішу та яскравішу, ніж зараз, опозицію. Янукович також мав абсолютно контрольований Кабмін.</p>
      <p>Із "фішечками" в донецьких теж все було добре. Чого тільки варте Євро-2012. А ще марафет у всіх великих містах — аеропорти з новими терміналами. Була стабільна гривня. І для західняків — чудова траса Київ — Чоп.</p>
      <p>Ширилася зневіра. Тоді так само говорили — після розчарування помаранчевою революцією ніхто й ніколи більше на Майдан не вийде. Або — патріоти в меншості, переважає сіра маса, донецькі прийшли надовго.</p>
      <p>Їхня команда була справжнім і круто ­організованим злочинним угрупованням. Загартованим у бандитських "стрєлках", обтертим у владних кабінетах, насиченим досвідченими бюрократами, бізнесменами, червоними директорами й виконавцями. То була неймовірна потуга порівняно із сьогоднішніми зальотними. Донецькі цілеспрямовано йшли до ­своєї мети цілісним кланом майже два десятиліття. Постійно нарощували м'язи і вдосконалювалися. Після приходу на Олімп цементували свій режим значно надійніше, бо брали владу на десятиліття. Тільки такі могли витримати виснажливе позиційне протистояння з українським народом упродовж дов­гих трьох місяців.</p>
      <p>Якщо Зеленський ризикне, мій прогноз для нього песимістичний. Його боротьба із власним народом триватиме значно менше. Про всяк випадок йому варто розуміти, що антимайдан — це унікальний винахід Партії регіонів. У Зеленського його не буде.</p>
      <p>Президент помилково вважає, що йому дісталася втомлена війною країна. Насправді війна загартувала Україну.</p>
    </article>
  </body>
</html>