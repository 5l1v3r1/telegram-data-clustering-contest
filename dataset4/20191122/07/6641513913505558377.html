<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/ibb-iscileri-imza-kampanyasi-baslatti-emek-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-22T07:14:00+00:00"/>
    <meta property="og:title" content="İBB işçileri imza kampanyası başlattı"/>
    <meta property="og:description" content="İBB işçileri imza kampanyası başlattı | aydinlik.com.tr"/>
  </head>
  <body>
    <article>
      <h1>İBB işçileri imza kampanyası başlattı</h1>
      <address>
        <time datetime="2019-11-22T07:14:00+00:00">22 Nov 2019, 07:14</time>
      </address>
      <p>
        <b>İstanbul Büyükşehir Belediyesi (İBB) iştiraklerinde görev yaparken gönderilen mesajla işlerine son verilen işçilerin başlattıkları eylemde 88 gün geride kaldı. İşçiler İBB’deki görevlerine dönmek için imza kampanyası başlattı.</b>
      </p>
      <p>ERCAN KÜÇÜK</p>
      <p>Vezneciler Metro durağında bir araya gelen işçiler yaptıkları basın açıklamasının ardından görevlerine yeniden dönebilmek için “Bir İmza, Bir Aile” başlıklı kampanyası başlattı. İşçi Komitesi Başkanı Umut Aydoğan, İBB Başkanı Ekrem İmamoğlu’na seslendi. Haksız yere işten çıkartıldıklarının İBB’de oluşturulan komisyonda hazırlanan raporla da görüldüğünü belirten Aydoğan şunları söyledi:</p>
      <p>
        <b>‘İSTANBUL’UN SESİYİZ’</b>
      </p>
      <p>“İstanbul Büyükşehir Belediye meclisimiz Türkiye’de ilk defa, çıkarılan işçilerin araştırılması adına hukuk komisyonu ve temel haklar komisyonunun ortak yürüttüğü araştırma komisyonu kurmuştu. Komisyon belediyemizden ve iştiraklerden aldığı cevaplar ve çıkarılan biz işçilerin de dinlenmesi sonucu 11 Kasım’da meclisimizde bir rapor sundu. Bazı meclis üyelerimiz şerh uygulayacaklarını bildirdiği için rapor 2. oturum olan 15 Kasım perşembe günü mecliste tekrar gündeme geldi. Ve yapılan şerhte bizimle alakalı hiçbirşeyin olmaması, sadece rakamlar üzerinden şerh uygulandığı kamuoyuna açık şekilde yapılan meclisimizde görülmüş oldu. Bu da buradaki arkadaşların gerçek sahipleri, koruyucuları, temizleyicileri ve mimarları olduğunu göstermiş oldu. Meclisin haksız yere işten çıkarıldığımızı ve işe iademiz gerektiği, yayınlanan raporun son maddesinde bulunmaktadır. Biz İBB işçileri olarak Belediye Başkanımız Sayın Ekrem İmamoğlu’nun vereceği kararı sabırsızlıkla beklemekteyiz. ‘Bir İmza, Bir Aile’ kampanyasıyla sadece meclisimizin haklı bulmasıyla kalmayıp, hizmet ettiğimiz İstanbulluların hatta Türkiye Cumhuriyeti’nin işçinin emekçinin yanında olduğunu göstermiş olacağız. Buradan tüm yetkililere sesleniyorum. Ben İBB işçilerinin sesiyim. Ben İstanbul’un sesiyim. Bu zulmü durdurun. Aileleri parçalanma noktasına gelmiş bu arkadaşlarımın mağduriyetlerini giderin.”</p>
      <related>
        <h4>Benzer Haberler</h4>
        <a href="https://www.aydinlik.com.tr/andimiz-kampanyasi-buyuyor-ckd-denizli-de-imza-masasi-acti-turkiye-eylul-2018"/>
        <a href="https://www.aydinlik.com.tr/emekliler-parasiz-saglik-icin-imza-kampanyasi-baslatti-emek-kasim-2017"/>
        <a href="https://www.aydinlik.com.tr/termik-santrale-karsi-imza-kampanyasi-baslattilar-cevre-kasim-2017"/>
        <a href="https://www.aydinlik.com.tr/emek/2017-mart/bandirma-da-imza-kampanyasi"/>
      </related>
    </article>
  </body>
</html>