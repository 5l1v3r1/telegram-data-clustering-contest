<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/politica/article/17-politica/1699899-el-tsunami-demana-la-implicacio-del-barca-i-del-madrid.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="El Tsunami demana la implicació del Barça i del Madrid"/>
    <meta property="og:description" content="Els demana que permetin que a les grades i al camp es pugui veure la frase ‘Spain, sit and talk' durant el clàssic"/>
  </head>
  <body>
    <article>
      <h1>El Tsunami demana la implicació del Barça i del Madrid</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">D.B</a></address>
      <ul>
        <li>
          <b>Els demana que permetin que a les grades i al camp es pugui veure la frase ‘Spain, sit and talk’ durant el clàssic</b>
        </li>
      </ul>
      <p>Durant el partit que jugaran el Barça i el Real Madrid el proper 18 de desembre al Camp Nou s’hi ha de poder fer perfectament visible, i tant a la grada com al camp, la frase <i>Spain, sit and talk</i>. Aquesta és la petició que va llançar ahir el Tsunami Democràtic a través d’un comunicat en què demana la implicació dels dos clubs per fer-ho possible. Segons la plataforma independentista, el partit transcorrerà en un moment d’enorme excepcionalitat al país en el qual l’Estat persegueix una part majoritària del població catalana i nega per tots els mitjans possibles la defensa del projecte polític de l’autodeterminació. “Aquesta persecució pren moltes formes: des de presos polítics a decrets llei que suprimeixen drets fonamentals i la separació de poders fins a, evidentment, la violència policial”, descriu en el comunicat.</p>
      <p>És perquè el clàssic és un esdeveniment que va més enllà del món esportiu que una acció durant el partit donarà molta projecció i transcendència a la reivindicació. Aquest és l’objectiu principal del Tsunami, i de fet ja es va anunciar fa unes setmanes que es faria alguna cosa mentre es jugués. Inicialment el matx s’havia de disputar el 26 d’octubre, però es va decidir suspendre’l. Es jugava poc més d’una setmana després que es donés a conèixer les condemnes als polítics catalans arran del procés independentista. Hi havia disturbis a molts punts de Catalunya i es va considerar que la disputa del partit seria un <i>punt calent</i> on hi podria haver problemes. Es va decidir traslladar el matx al 18 de desembre.</p>
      <p>El Tsunami Democràtic demana ara la implicació de tots dos clubs per tal de poder fer aquesta acció pacífica al Camp Nou que no interrompria el desenvolupament del partit. La plataforma assegura que donarà uns dies tant al Barça com al Real Madrid perquè es pronunciïn i posteriorment emetrà un nou comunicat públic.</p>
      <h3>Denúncia penal pel tall de l’AP-7</h3>
      <p>L’associació Fenadismer, juntament amb la resta d’organitzacions de transportistes que integren el Comité Nacional de Transporte por Carretera, han acordat per unanimitat emprendre accions penals contra “els responsables” dels talls de carreteres arran de la sentència del procés, especialment el de l’AP-7 a la frontera convocat pel Tsunami Democràtic. Les associacions de transportistes consideren intolerable en una societat civilitzada la “passivitat de les autoritats permetent els bloquejos”. En aquest sentit fan una crida als cossos i forces de seguretat de l’Estat i a la Generalitat per impedir que aquestes situacions es tornin a repetir i garantir “el lliure trànsit de persones i mercaderies per tot el territori de Catalunya”.</p>
      <p>En un comunicat conjunt, les associacions recorden que des que es va fer pública la sentència, el 14 d’octubre, les principals carreteres catalanes han resultat afectades per nombrosos bloquejos “que han provocat gravíssims perjudicis a l’activitat del transport per carretera i, en conseqüència, a l’activitat econòmica nacional”. Afegeixen que els talls han estat especialment significatius a la Jonquera.</p>
    </article>
  </body>
</html>