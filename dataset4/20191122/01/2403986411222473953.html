<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/zelenskiy_duzhe_emotsiyno_reaguye_na_problemi_z_deputatami_v_partiyi__arahamiya_n1237714"/>
    <meta property="og:site_name" content="24 Канал"/>
    <meta property="article:published_time" content="2019-11-22T01:34:00+00:00"/>
    <meta property="og:title" content="Зеленський дуже емоційно реагує на проблеми з депутатами в партії, – Арахамія"/>
    <meta property="og:description" content="Глава фракції &quot;Слуга народу&quot; розповів, що похибка у відборі депутатів становить менше 2 відсотків, а це три депутати. Він зауважив, що наразі партія тримається в межах цієї похибки і розповів, як на проблемних нардепів реагує президент."/>
  </head>
  <body>
    <article>
      <h1>Зеленський дуже емоційно реагує на проблеми з депутатами в партії, – Арахамія</h1>
      <address><time datetime="2019-11-22T01:34:00+00:00">22 Nov 2019, 01:34</time> by <a rel="author" href="https://24tv.ua/mihaylo_goda_tag5966/" target="_blank">Михайло Года</a></address>
      <p>
        <b>Глава фракції "Слуга народу" розповів, що похибка у відборі депутатів становить менше 2 відсотків, а це три депутати. Він зауважив, що наразі партія тримається в межах цієї похибки і розповів, як на проблемних нардепів реагує президент.</b>
      </p>
      <p>В програмі "<a href="https://www.youtube.com/watch?v=B6urmxzhHRw&amp;feature=emb_logo">Право на владу</a>" на телеканалі "1+1" Давид Арахамія також зауважив, що не брав активної участі у формуванні партійного переліку.</p>
      <blockquote>Важливо: <a href="https://24tv.ua/ya_znayu_yak_tse__z_zhittyam_proshhatisya_zlochin_deputata_ivanisova_pidtverdila_zhertva_zvaltuvannya_n1237655">"Я знаю, як це – з життям прощатися": злочин депутата Іванісова підтвердила жертва зґвалтування</a></blockquote>
      <aside>Спершу я знайомився з людьми і відразу ж, коли я спілкувався з президентом ми говорили, що в будь-якому відборі є так звана похибка. Тобто право на помилку. В нашій фракції 254 людини було спочатку, тобто 10% це 25 осіб, 5% – це 12. У нас є тільки три проблеми наразі. Це навіть менше ніж 2%. Тобто будемо вважати, що ми поки в межах похибки йдемо,<cite>– заявив Арахамія.</cite></aside>
      <p>Крім того глава фракції звернув увагу на те, що президент Володимир Зеленський дуже емоційно реагує на проблеми з депутатами всередині партії.</p>
      <p>За словами Арахамії Зеленський звинувачує нардепів у псуванні рейтингів "слуг народу" та підриві довіри людей. </p>
      <p>"З цим є проблеми, але він теж підтримує мене. Він каже: "Дивись, якщо ми зробили помилку треба вийти до людей чесно сказати, що ми зробили помилку і її виправити, чесно розповісти, що ми робимо для її виправлення", – розповів політик.</p>
      <h3>Нещодавній скандал</h3>
      <p>Зовсім недавно журналіст та головний редактор сайту Цензор.НЕТ Юрій Бутусов повідомив про <a href="https://24tv.ua/sluga_narodu_ivanisov_viyavivsya_gvaltivnikom_iz_pogashenoyu_sudimistyu__zmi_n1236447">судимість нардепа Іванісова</a>. Відомо, що 21 березня 1996 року Іванісова засудили до 3,6 року позбавлення волі за зґвалтування неповнолітньої у неприродний спосіб. З цього терміну Іванісов 2 роки 6 місяців провів у виправно-трудовій колонії загального режиму в Маріуполі.</p>
      <p>Сам Іванісов заперечив ці факти на своїй фейсбук-сторінці та опублікував фотокопію довідки про відсутність судимості. Появу інформації про свою судимість нардеп назвав "замовною чорнухою".</p>
      <h3>Що кажуть у ГПУ</h3>
      <p>Генпрокурор Руслан Рябошапка заявив, що Іванісов відбув покарання за зґвалтування, тож погасив свою судимість, відтак на сьогодні вважається несудимим. А згодом пресслужба ГПУ спростувала цю заяву Рябошапки. Натомість <a href="https://24tv.ua/u_gpu_shhe_ne_mozhut_pidtverditi_shho_nardep_ivanisov_pogasiv_svoyu_sudimist_n1237021">у ГПУ сказали, що інформація щодо підтвердження</a> погашеної судимості Іванісова не є підтвердженою. Перевірка наразі триває, а про її результати буде офіційно повідомлено додатково.</p>
      <h3>Що кажуть у фракції</h3>
      <p>Голова фракції "Слуги народу" Давид <a href="https://24tv.ua/arahamiya_hoche_shho_valtivnik_ivanisov_prizupiniv_chlenstvo_u_sluzi_narodu_n1236946">Арахамія заявив, що Іванісов повинен призупинити</a> членство в партії та фракції на час проведення всебічної перевірки та з'ясування всіх обставин цього інциденту. Згодом сам Іванісов заявив у фейсбуці, що призупинить членство у фракції.</p>
    </article>
  </body>
</html>