<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/basket/basket-league/story/655452/samoyels-eimai-eygnomon-ston-panionio"/>
    <meta property="og:site_name" content="OnSports"/>
    <meta property="article:published_time" content="2019-11-22T01:31:11+00:00"/>
    <meta property="og:title" content="Σάμουελς: «Είμαι ευγνώμων στον Πανιώνιο»"/>
    <meta property="og:description" content="Για την παρουσία του στον Πανιώνιο στάθηκε με δηλώσεις του ο Σαμάρντο Σάμουελς"/>
  </head>
  <body>
    <article>
      <h1>Σάμουελς: «Είμαι ευγνώμων στον Πανιώνιο»</h1>
      <address><time datetime="2019-11-22T01:31:11+00:00">22 Nov 2019, 01:31</time> by <a rel="author">Onsports Team</a></address>
      <p>Για την παρουσία του στον Πανιώνιο στάθηκε με δηλώσεις του ο Σαμάρντο Σάμουελς</p>
      <p>
        <b>Η συνέντευξη του Σαμάρντο Σάμουελς στην ιστοσελίδα της ΚΑΕ Πανιώνιος:</b>
      </p>
      <p>
        <b>Για τις εντυπώσεις του από την μέχρι τώρα παρουσία του στoν Πανιώνιο Su Casa:</b>
      </p>
      <p>«Μέχρι τώρα όλα είναι υπέροχα… Όλοι οι άνθρωποι της ομάδας οι συμπαίκτες μου και το τεχνικό τιμ με έχουν βοηθήσει πολύ στο να προσαρμοστώ στην Ελλάδα και να γίνω κομμάτι αυτής της ομάδας. Μ’ αρέσει που βρίσκομαι εδώ και μπορώ να πω ότι η συνεργασία μου με τους συμπαίκτες μου και τον προπονητή μου είναι άριστη και λατρεύω να μπαίνω στο γήπεδο και να παλεύω μαζί τους για να πάρουμε νίκες.</p>
      <p>Είμαι ευγνώμων στον Πανιώνιο Su Casa για την ευκαιρία που μου έχει δώσει να αγωνιστώ σε μια ιστορική ομάδα, αλλά και στην ελληνική λίγκα και είμαι πραγματικά πολύ χαρούμενος που είμαι μέλος αυτού του συνόλου».</p>
      <p>
        <b>Για το επίπεδο του ελληνικού πρωταθλήματος:</b>
      </p>
      <p>«Είναι ένα πολύ δυνατό πρωτάθλημα με έμφαση στο “physical game” σε σχέση με την Γαλλία (σ.σ. Λιμόζ) όπου αγωνιζόμουν τα προηγούμενα δυο χρόνια. Εδώ στην Ελλάδα το επίπεδο ανταγωνισμού είναι πολύ πιο υψηλό, όπως και αυτό της τακτικής και της προετοιμασίας πριν από κάθε αγώνα, καθώς όλοι οι προπονητές δείχνουν πιο προετοιμασμένοι για την εκάστοτε αναμέτρηση που έχουν μπροστά τους. Αλλά και κατά την διάρκεια του ματς το επίπεδο της τακτικής και της σκληράδας είναι… τοπ! Πολλοί τρόποι στο να επιτεθείς, αντίστοιχα άλλοι τόσοι για να αμυνθείς. Ειλικρινά μ’ αρέσει πολύ που ήρθα εδώ να παίξω μπάσκετ και είμαι χαρούμενος πήρα αυτή την απόφαση για την καριέρα μου και έχω την ευκαιρία να αγωνίζομαι στην EKO Basket League».</p>
      <p>
        <b>Για την πορεία του Πανιωνίου Su Casa και επικείμενη αναμέτρηση με τον Προμηθέα:</b>
      </p>
      <p>«Προερχόμαστε από δυο σερί ήττες, αλλά αυτό που πρέπει να κάνουμε είναι να αφήσουμε πίσω μας το παρελθόν και να επικεντρωθούμε στο επόμενο παιχνίδι και μετά στο επόμενο… βήμα, βήμα. Είναι μια πολύ ανταγωνιστική λίγκα – και όπως έχουμε δει από τα αποτελέσματα – όλοι μπορούν να νικήσουν τον οποιονδήποτε.</p>
      <p>Είμαστε μια ομάδα που έχει κάνει αλλαγές, νέος προπονητής, νέοι παίκτες γι αυτό λοιπόν χρειάζεται να έχουμε υπομονή και να δουλεύουμε σκληρά, ώστε να κάνουμε πράξη μέσα στο παρκέ αυτά που μας λέει ο coach. Χρειαζόμαστε νίκες και θα προσπαθήσουμε να τις πετύχουμε, αλλά ακόμα και σε ματς που δεν θα τα καταφέρουμε, μπορούμε να “κερδίσουμε” πράγματα που θα μας επιτρέψουν να βελτιωθούμε.</p>
      <p>Τώρα έχουμε μπροστά μας την αναμέτρηση με τον Προμηθέα, μια από τις καλύτερες ομάδες του πρωταθλήματος, που πέρσι – όπως έμαθα – έπαιξε στον τελικό των πλέι οφς. Εμείς προετοιμαζόμαστε γι αυτό το παιχνίδι, έχω σεβασμό για τον αντίπαλο, όπως έχω και για κάθε αντίπαλο, αλλά στο τέλος της ημέρας, το μπάσκετ… είναι το μπάσκετ.</p>
      <p>Θα μπούμε στο γήπεδο να ακολουθήσουμε το πλάνο του προπονητή και θα παλέψουμε για το καλύτερο! Δεν έχουμε να φοβηθούμε τίποτα και κανέναν».</p>
      <p>
        <b>Κλείνοντας, ο Samardo Samuels δίνει το στίγμα του για τη συνέχεια και στέλνει “μήνυμα” στους “κυανέρυθρους” φιλάθλους:</b>
      </p>
      <p>«Στο προηγούμενο ματς (σ.σ. με το Λαύριο) το αποτέλεσμα σίγουρα δεν ήταν αυτό που θέλαμε. Αγωνιστήκαμε μπροστά στον κόσμο μας και καταλαβαίνω την απογοήτευση από την ήττα. Είδα ξανά το παιχνίδι και έβαλα τον εαυτό μου στην θέση του φιλάθλου.</p>
      <p>Κάναμε αρκετά καλά πράγματα και για 35 λεπτά ήμασταν μέσα στο πλάνο μας και μπορώ να πω είχαμε τις περισσότερες πιθανότητες για τη νίκη. Δυστυχώς, κάποια λάθη στο τέλος μας στοίχησαν και ήρθε το μη επιθυμητό αποτέλεσμα. Αναγνωρίζω ότι ήταν ένα ματς που υποτίθεται έπρεπε να το κερδίσουμε. Όμως μην ξεχνάμε πως, στην ουσία, ήμασταν μια ομάδα δυο ημερών – στο συγκεκριμένο αγώνα – με παιδιά που ήρθαν να μας βοηθήσουν μόλις λίγα εικοσιτετράωρα πριν…</p>
      <p>Για μένα δεν αλλάζει κάτι, κρατάω τα θετικά και θα συνεχίσω να δουλεύω ακόμα πιο σκληρά για να βοηθήσω τον Πανιώνιο Su Casa να πετύχει τους στόχους του. Νομίζω, ότι αυτό το μήνα που είμαι εδώ και για μια ομάδα που ακόμα χτίζεται το συνολικό αποτέλεσμα είναι καλύτερο του αναμενόμενου… Ο προπονητής μας κάνει εξαιρετική δουλειά και προσπαθεί να μας περάσει την φιλοσοφία του, ήρθαν καινούργιοι παίκτες, οπότε πρέπει να έχουμε υπομονή και να σκύψουμε το κεφάλι και να δουλέψουμε σκληρά, ώστε να “δέσουμε” σαν σύνολο και να εμφανίσουμε τις πραγματικές δυνατότητες που έχουμε για να πάρουμε τις νίκες που χρειαζόμαστε.</p>
      <p>Αυτή η ομάδα έχε μεγάλη ιστορία και χρειάζεται την υποστήριξη των φιλάθλων, τους χρειαζόμαστε δίπλα μας να μας ενισχύσουν σε αυτή την προσπάθεια που κάνουμε. Έχουμε ένα εξαιρετικό προπονητή και ένα σταφ που δουλεύει σκληρά, εγώ και οι συμπαίκτες μου προσπαθούμε σε κάθε προπόνηση και είμαστε “πεινασμένοι” για νίκες, ενώ το κλίμα μεταξύ μας – στα αποδυτήρια – είναι πολύ καλό. Πιστεύω αυτό θα βγει στα επόμενα παιχνίδια μας και θα έρθουν τα επιθυμητά αποτελέσματα.</p>
      <p>Αυτό που θέλω να τονίσω και πάλι είναι πως πρέπει να έχουμε υπομονή και με σκληρή δουλειά μπορούμε να καταφέρουμε πολλά γιατί αυτή η ομάδα έχει δυνατότητες!»</p>
    </article>
  </body>
</html>