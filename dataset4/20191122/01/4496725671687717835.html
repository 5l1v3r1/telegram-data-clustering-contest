<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/territori/article/11-mediambient/1699952-el-govern-vol-compromisos-dels-agents-socials-per-frenar-el-canvi-climatic.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="El govern vol compromisos dels agents socials per frenar el canvi climàtic"/>
    <meta property="og:description" content="Damià Calvet ha iniciat contactes amb diferents sectors de cara a la cimera del 17 de gener L'objectiu és concretar accions més enllà del que obliga la llei"/>
  </head>
  <body>
    <article>
      <h1>El govern vol compromisos dels agents socials per frenar el canvi climàtic</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">Marta Membrives</a></address>
      <ul>
        <li>
          <b>Damià Calvet ha iniciat contactes amb diferents sectors de cara a la cimera del 17 de gener</b>
        </li>
        <li>
          <b>L’objectiu és concretar accions més enllà del que obliga la llei</b>
        </li>
      </ul>
      <p>La primera cimera catalana davant l’emergència climàtica, que es farà el 17 de gener, servirà per posar en comú compromisos adoptats per diferents sectors amb l’objectiu de frenar el canvi climàtic. Per mirar d’arrencar accions ambicioses que vagin més enllà del que obliga la llei, el conseller de Territori i Sostenibilitat, Damià Calvet, acompanyat de la secretària de Medi Ambient i Sostenibilitat, Marta Subirà, i de la directora general de Qualitat Ambiental i Canvi Climàtic, Mercè Rius, van encetar ahir una roda de contactes amb diferents sectors econòmics, socials, polítics i acadèmics.</p>
      <p>“Els objectius marcats queden superats per la realitat científica i cal una exigència suplementària”, va remarcar Calvet ahir després de les dues primeres trobades amb representants del món local i de les patronals i sindicats. El conseller de Territori va explicar que havia trobat “predisposició total” i havia instat els assistents a les reunions a “a anar més enllà del que han fet fins avui i a prendre compromisos addicionals viables, però quantificables, que comportaran un esforç”. Va indicar que després la declaració d’emergència climàtica que va fer el govern de la Generalitat el maig passat, al setembre l’administració ja va assumir una sèrie de compromisos urgents, tot i que va recordar que part de la legislació encaminada a mitigar els efectes del canvi climàtic aprovada al Parlament de Catalunya havia estat impugnada per l’anterior govern del PP i “mutilada” per sentències del Tribunal Constitucional. Calvet va avançar que en a la cimera també hi aportaran nous compromisos.</p>
      <p>Les següents trobades previstes es faran amb els sectors financer i d’assegurances; d’habitatge, construcció, infraestructures i urbanisme; d’universitats, ensenyament i recerca; de turisme, indústria química i aigua; de ports i aeroports; de riscos i adaptació als riscos; d’agricultura, alimentació i aigua; d’automoció i mobilitat; de moviments juvenils d’acció climàtica; del tercer sector ambiental, i de propietat i gestió de mitjans de comunicació.</p>
      <h3>Seguiment i avaluació continuada</h3>
      <p>Els compromisos que surtin de la cimera seran avaluats per l’Oficina Catalana del Canvi Climàtic. “L’emergència climàtica no admet simples declaracions, necessita acció urgent”, va assegurar Calvet, que va avançar que la cimera servirà per fixar objectius i que posteriorment es reprendran les reunions bilaterals amb els diferents sectors per mirar com es van implementant els compromisos adquirits “perquè siguin al més eficients possibles en la lluita contra el canvi climàtic“, va remarcar el conseller.</p>
    </article>
  </body>
</html>