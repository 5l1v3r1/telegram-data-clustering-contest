<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/nea-stixia-gia-ton-8anato-tou-40xronou-vretanou-stin-i8aki"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T01:36:00+00:00"/>
    <meta property="og:title" content="Νέα στοιχεία για τον θάνατο του 40χρονου Βρετανού στην Ιθάκη"/>
    <meta property="og:description" content="Νέα διάσταση παίρνει η υπόθεση θανάτου του 40χρονου Βρετανού στην Ιθάκη, τον οποίο φέρεται να γρονθοκόπησε 54χρονος επιχειρηματίας, όταν έμαθε πως διατηρούσε σχέση με την εν διαστάσει σύζυγό του."/>
  </head>
  <body>
    <article>
      <h1>Νέα στοιχεία για τον θάνατο του 40χρονου Βρετανού στην Ιθάκη</h1>
      <address>
        <time datetime="2019-11-22T01:36:00+00:00">22 Nov 2019, 01:36</time>
      </address>
      <p>Νέα διάσταση παίρνει η υπόθεση θανάτου του 40χρονου Βρετανού στην Ιθάκη, τον οποίο φέρεται να γρονθοκόπησε 54χρονος επιχειρηματίας, όταν έμαθε πως διατηρούσε σχέση με την εν διαστάσει σύζυγό του.</p>
      <p>Αν και αρχικά ο θάνατός του είχε αποδοθεί στον άγριο ξυλοδαρμό του, τα αποτελέσματα της ιατροδικαστικής έκθεσης οδηγούν σε ανατροπή της υπόθεσης.</p>
      <p>Σύμφωνα με το κεντρικό δελτίο ειδήσεων του Star, το θύμα έπασχε από κίρρωση του ήπατος, ένα στοιχείο που δείχνει ότι ήταν αλκοολικός.</p>
      <p>Η ιατροδικαστική εξέταση στη σορό του 40χρονου, έδειξε ένα αιμάτωμα στο κεφάλι, το γεγονός, όμως, πως αντιμετώπιζε πρόβλημα υγείας σημαίνει πως το χτύπημα που δέχτηκε από τον εν διαστάσει σύζυγο της συντρόφου του, ίσως να μην ήταν θανατηφόρο.</p>
      <p>Το τι ακριβώς συνέβη τη μοιραία ημέρα θα κληθεί να το διαλευκάνει η δικαιοσύνη.</p>
      <p>
        <b>«Έχω μετανιώσει που δεν έκανα μεταβολή να φύγω»</b>
      </p>
      <p>Μετά την απολογία του ο 54χρονος επιχειρηματίας που φέρεται να γρονθοκόπησε τον 40χρονο Βρετανό, αφέθηκε προσωρινά ελεύθερος με τη σύμφωνη γνώμη ανακριτή και εισαγγελέα.</p>
      <p>Σύμφωνα με πληροφορίες ο 54χρονος επιχειρηματίας που βρισκόταν σε διάσταση με τη Νοτιοαφρικανή σύζυγό του, γνώριζε ότι εκείνη διατηρούσε σχέση με το θύμα.</p>
      <p>Η επίσκεψή του στο ξενοδοχείο όπου διέμενε ο νυν σύντροφός της, του επεφύλασσε μια πολύ δυσάρεστη έκπληξη, η οποία και κατέληξε σε άγριο καυγά.</p>
      <p>«Έχω μετανιώσει που δεν έκανα μεταβολή να φύγω, από το ξενοδοχείο όταν αντίκρισα αυτό που αντίκρισα. Δε θέλω να πιστέψω πως ο θάνατός του μπορεί να επήλθε από τα δικά μου χτυπήματα. Λυπάμαι πάρα πολύ που ένας άνθρωπος πέθανε, έστω κι αν αυτό δεν έγινε από τις δικές μου ενέργειες» ανέφερε ο 54χρονος επιχειρηματίας.</p>
      <p>Με σύμφωνη γνώμη ανακριτή και εισαγγελέα ο 54χρονος επιχειρηματίας αφέθηκε ελεύθερος με περιοριστικούς όρους.</p>
    </article>
  </body>
</html>