<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.elpuntavui.cat/territori/article/10-administracions/1699832-l-acord-colau-psc-ja-diluia-una-nova-gestio-de-l-aigua.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="L’acord Colau-PSC ja diluïa una nova gestió de l’aigua"/>
    <meta property="og:description" content="El pacte de govern condicionava la remunicipalització del servei d'abastament a la pertinència i viabilitat El regidor Badia adverteix que el projecte no és impossible"/>
  </head>
  <body>
    <article>
      <h1>L’acord Colau-PSC ja diluïa una nova gestió de l’aigua</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">Jordi Panyella</a></address>
      <ul>
        <li>
          <b>El pacte de govern condicionava la remunicipalització del servei d’abastament a la pertinència i viabilitat</b>
        </li>
        <li>
          <b>El regidor Badia adverteix que el projecte no és impossible</b>
        </li>
      </ul>
      <p>El pacte de govern entre Barcelona en Comú i el PSC, batejat com a acord d’esquerres per al govern de Barcelona, plantejava amb un perfil baix la pretensió d’Ada Colau de remunicipalitzar la gestió de l’aigua a la capital de Catalunya, pretensió que ara una sentència del Tribunal Suprem ha pràcticament enterrat en avalar la concessió que al seu dia es va fer a una empresa mixta participada majoritàriament per Aigües de Barcelona. Tot i que l’equip de govern municipal no dona per enterrat el projecte de la gestió pública d’aquest bé bàsic, el cert és que en les negociacions per a la formació de govern és evident que els comuns ja van rebaixar en gran mesura aquesta pretensió que durant la campanya va ser un dels punts pels quals va apostar Ada Colau.</p>
      <p>En el pacte de govern, el tema de l’aigua es troba diluït dins del document, ja que hi apareix com el tercer apartat del penúltim capítol que fa referència a una administració forta. De manera textual s’hi diu que si la resolució del litigi judicial sobre la gestió de l’aigua hagués anul·lat la concessió ara avalada pel Suprem, aleshores s’hauria obert “una línia de treball” per a la “gestió pública i integral del cicle de l’aigua”, però es deixa clar que és una opció que només es tirarà endavant després de valorar la seva “oportunitat, pertinència i viabilitat” tenint en compte quatre factors, “tècnic, econòmic, social i ambiental”.</p>
      <p>La ubicació en el document i els termes emprats donen a entendre que el projecte de remunicipalització de l’aigua no ha estat per al nou equip de govern una qüestió prioritària o, si més no, que des de fa temps ja hi havia el convenciment que era un projecte de difícil materialització.</p>
      <p>Tot i la sentència i l’evidència del redactat del pacte de govern, el regidor d’Emergència Climàtica i Transició Energètica de l’Ajuntament de Barcelona, Eloi Badia, va assegurar ahir que en relació amb el tema de l’aigua res “és impossible”. En declaracions a Catalunya Ràdio, Badia va assegurar que Barcelona pot fer com la ciutat de Berlín, que va sotmetre la qüestió a consulta preguntant als ciutadans si preferien que els beneficis de l’aigua fossin dividends d’una empresa privada o bé servissin per recuperar el servei pagant-lo a poc a poc. D’aquesta manera, Badia es va mostrar convençut que es podria revertir la gestió abans que acabés la concessió a Agbar, el 2047, però tampoc va especificar cap calendari concret.</p>
      <p>Per la seva part, l’associació Aigua és Vida ahir va fer públic un comunicat en contra de la sentència del Suprem. Segons el comunicat, l’Associació de Municipis i Entitats per l’Aigua Pública disposa d’un estudi que conclou que fins a un 80,6% de la població de Catalunya considera que la gestió pública de l’aigua pot garantir un preu més raonable, un repartiment equitatiu d’aquest bé escàs i un ús ambientalment més responsable que la gestió privada.</p>
      <h3>LA XIFRA</h3>
      <p><b>80<br/></b><b>per cent<br/></b>dels catalans creuen que una gestió pública de l’aigua revertirà en una millora del preu final.</p>
      <related>
        <h4>Notícies relacionades</h4>
        <a href="https://www.elpuntavui.cat/politica/article/17-politica/1700153-colau-insinua-que-agbar-ha-influit-en-el-suprem-perque-dictes-sentencia-a-favor-seu-en-la-gestio-de-l-aigua.html"/>
      </related>
    </article>
  </body>
</html>