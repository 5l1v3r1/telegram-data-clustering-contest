<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112059"/>
    <meta property="og:site_name" content="MGR Online"/>
    <meta property="article:published_time" content="2019-11-22T01:25:00+00:00"/>
    <meta property="og:title" content="โกรธไม่ลง! สองผัวเมียเห็นแล้วกลับดีใจ ยายเอารูปงานแต่งมาทำฝาบ้านกันฝนบังแดด"/>
    <meta property="og:description" content="นครสวรรค์ - เห็นกับตาแล้วโกรธไม่ลงจริง..ผัวหนุ่มเมียสาวถูกยายวัย 85 นำรูปแต่งงานไปทำฝาผนังเพิงพักอยู่ริมถนน บอกตอนแรกโคตรนอยด์ แต่พอตามไปดูแล้วกลับดีใจภาพสำคัญในชีวิตมีประโยชน์ต่อคนอื่น"/>
  </head>
  <body>
    <article>
      <h1>โกรธไม่ลง! สองผัวเมียเห็นแล้วกลับดีใจ ยายเอารูปงานแต่งมาทำฝาบ้านกันฝนบังแดด</h1>
      <address><time datetime="2019-11-22T01:25:00+00:00">22 Nov 2019, 01:25</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011593404.JPEG"/>
      </figure>
      <p>
        <b>นครสวรรค์ - เห็นกับตาแล้วโกรธไม่ลงจริง..ผัวหนุ่มเมียสาวถูกยายวัย 85 นำรูปแต่งงานไปทำฝาผนังเพิงพักอยู่ริมถนน บอกตอนแรกโคตรนอยด์ แต่พอตามไปดูแล้วกลับดีใจภาพสำคัญในชีวิตมีประโยชน์ต่อคนอื่น</b>
      </p>
      <figure>
        <iframe src="https://www.youtube.com/embed/dSycQWNRFAU" width="560" height="315" data-service="Youtube" scrolling="no"/>
      </figure>
      <figure>
        <img src="https://mpics.mgronline.com/pics/Images/562000011593410.JPEG"/>
      </figure>
      <p>ผู้ใช้เฟซบุ๊กชื่อ SaRa NaLux นำภาพและเรื่องราวสุดประทับใจมาโพสต์ลงในเฟซบุ๊กของตนเอง ระบุใจความว่า “รูปแต่งงานฝากไว้บ้านเพื่อน ตอนมีคนทักมาก็ยังงงๆ ฝากเขาไว้แล้วรูปเรามาอยู่ตรงนี้ได้ไง ใครทิ้งรูปฉัน อารมณ์คือแบบโคตรนอยด์ ก็เลยมาตามหารูปตัวเอง สรุปยายเก็บมาทำที่กั้นบ้านพักอาศัย จากอารมณ์ที่กำลังโมโหมากๆ ว่ารูปในวันสำคัญมาอยู่ตรงนี้ได้ไง<br/><br/>..พอคุยกับยายไปมา ยายบอกรูปหนูเหรอ ให้ยายรื้อไหม เอาไปเก็บไว้ลูก ยายไม่รู้จริงๆ ยายเก็บมาทำเพิงอยู่ พอยายพูดแบบนี้เราก็อดสงสารยายไม่ได้ อยู่คนเดียวลูกหลานไม่มี ขายน้ำมันขวดละ 30 บาทตรงริมชล แล้วก็มีเสื้อมือถักขาย ใครว่างมาอุดหนุนยายเพ็ญด้วยนะจ๊ะ ยายยากจนอยู่คนเดียวไม่มีลูกหลาน ยายหากินคนเดียว ขอเทศบาลปลูกเพิงเพื่อขายของ พิกัดตรงข้ามแพสี่แคว มาอุดหนุนยายเยอะๆ น้า” #รูปหนูไม่เอากลับจ้าไว้ให้ยายหลบแดดหลบฝนตรงนี้หนูก็โอเคแล้ว รูปภาพวันแห่งความทรงจำที่หายไป กลับกลายเป็นสิ่งที่มีประโยชน์ต่อคนอื่น เรื่องราวจบลงด้วยดี งานนี้สุขใจทั้งผู้ให้และผู้รับ”</p>
      <figure>
        <img src="https://mpics.mgronline.com/pics/Images/562000011593401.JPEG"/>
      </figure>
      <p>ทั้งนี้ หลังจากมีการโพสต์ภาพและเรื่องราวดังกล่าว ปรากฏว่ามีผู้ให้ความสนใจเข้ามากดไลก์ กดแชร์ พร้อมกับคอมเมนต์กล่าวชื่นชมและให้กำลังใจคู่รักคู่นี้กันอย่างล้นหลาม<br/><br/>ผู้สื่อข่าวได้ติดต่อสอบถามข้อมูลเรื่องราวทั้งหมดจากผู้ใช้เฟซบุ๊กชื่อ SaRa NaLux ทราบชื่อคือ นางดวงฤดี หรือซาร่า อายุ 35 ปี กำลังเดินทางไปพบกับยายชราที่นำรูปงานแต่งงานของเธอไปทำฝาบ้านที่บริเวณริมถนนสายริมชล ต.นครสวรรค์ตก อ.เมืองนครสวรรค์ จึงเดินทางไปตรวจสอบ</p>
      <figure>
        <img src="https://mpics.mgronline.com/pics/Images/562000011593402.JPEG"/>
      </figure>
      <p>เมื่อไปถึงพบว่าคุณยายรายนี้คือ นางเพ็ญ ทองคำ อายุ 85 ปี ใช้ชีวิตอยู่ในเพิงขนาดเล็กริมถนนเพียงลำพัง เนื่องจากสามีเสียชีวิตไปนานนับ 10 ปี และบุตรอีก 3 คนต่างแยกย้ายกันไปทำงานหาเลี้ยงครอบครัวอยู่ที่กรุงเทพฯ กันหมด เลยทำให้นางเพ็ญต้องอยู่คนเดียว โดยหาเลี้ยงชีพด้วยการขายน้ำมันขวดอยู่ริมถนน<br/><br/>คุณยายเพ็ญเล่าว่า ตนมาสร้างบ้านเพิงอยู่อาศัยตรงจุดนี้มานานกว่า 3 ปีแล้วโดยไม่เสียค่าเช่าที่ใดๆ เพราะเขาให้อยู่ฟรี ส่วนที่ต้องมาอยู่ตรงนี้เนื่องจากบ้านที่เคยอยู่กับสามีถูกญาติพี่น้องของเขามาทวงคืนไปหมด เลยต้องย้ายออกมาใช้ชีวิตเพียงลำพัง และค้าขายน้ำมันขวดอยู่ริมทาง โดยจะขายอยู่ที่ขวดละ 30-20 บาท พร้อมกับรับจ้างถักทอผ้าเล็กๆ น้อยๆ ซึ่งตนก็มีความสุขดี และก็ไม่ต้องใช้จ่ายอะไรมากมาย เนื่องจากในแต่ละวันจะมีผู้ใจดีทั้งรู้จักและไม่รู้จักนำอาหารและน้ำมาให้ตนอยู่เสมอ</p>
      <figure>
        <img src="https://mpics.mgronline.com/pics/Images/562000011593403.JPEG"/>
      </figure>
      <p>เมื่อถามถึงที่มาของรูปแต่งงานของนางดวงฤดีและสามีที่นำมาทำเป็นฝาบ้าน ยายเพ็ญบอกว่ามีคนรู้จักคนหนึ่งขับรถพ่วงเอามาสอบถามว่าเขาพบรูปงานแต่งงานแบบอัดติดไม้ขนาดใหญ่ 2 ภาพถูกนำไปทิ้งไว้เลยเก็บมาแต่ที่บ้านไม่มีที่เก็บ จึงได้ขับรถแวะมาหาตนเพื่อสอบถามว่าจะเอาไปใช้ประโยชน์อะไรหรือไม่ ตนก็ตอบทันทีว่าเอา เพราะตนจะนำไปทำเป็นฝาบ้านเนื่องจากอันเก่ามันผุ<br/><br/>หลังจากที่ตนนำรูปภาพทั้งสองรูปนี้มาประกอบเข้ากับบ้านเพิงได้ไม่นาน ก็มีชายหนุ่มและหญิงสาวที่เป็นสามีภรรยากัน และเป็นคนที่เหมือนกับในรูปแต่งงานเข้ามาสอบถามถึงที่มาของภาพ ก็ตกใจมาก กลัวว่าจะมีความผิด จึงได้รีบบอกไปว่าจะให้ตนรื้อคืนให้หรือเปล่า แต่เมื่อคุยไปคุยมาสองสามีภรรยาคู่นั้นกลับบอกตนว่าไม่ต้องรื้อ ขอให้เก็บไว้เป็นฝาบ้านอยู่อย่างนี้ พร้อมกับเอาเงิน 2 พันบาทมาให้ตนด้วยแล้วกลับบ้านไป</p>
      <figure>
        <img src="https://mpics.mgronline.com/pics/Images/562000011593405.JPEG"/>
      </figure>
      <p>ด้านนางดวงฤดี หรือซาร่า เจ้าของรูปงานแต่ง เล่าว่า ตอนแรกที่ตนมาเห็นรูปภาพก็รู้สึกน้อยใจและรู้สึกโมโหมาก เนื่องจากเป็นรูปสำคัญและมีคุณค่าทางจิตใจของตน แต่เมื่อได้สอบถามและพูดคุยกับยายเพ็ญแล้วก็รู้สึกสงสารจับใจจนเปลี่ยนความคิด กลับกลายเป็นรู้สึกดีใจเสียอีกที่ภาพสำคัญของเราได้ทำประโยชน์ให้แก่ยายเพ็ญนำมาทำบ้านเป็นที่กันแดดกันฝน แต่จากการตรวจสอบสภาพบ้านของยายแล้วยังดูไม่แข็งแรงเท่าไหร่ ซึ่งหลังจากนี้ตนจะว่าจ้างช่างให้มาทำบ้านเพิงให้ยายเพ็ญใหม่ จะได้มีบ้านที่แข็งแรงมั่นคงอยู่อาศัย<br/><br/>ผู้สื่อข่าวรายงานด้วยว่า ในขณะที่นางดวงฤดี และนางเพ็ญได้นั่งพูดคุยกันอยู่ที่ใต้ร่มไม้ข้างบ้านเพิงอยู่นั้น ก็มีแม่ค้าเร่ขายสลากกินแบ่งรัฐบาลเดินผ่านมาพอดี นางดวงฤดีจึงได้เรียกขอซื้อ และให้ยายเพ็ญช่วยเลือกให้ ซึ่งยายเพ็ญได้เลือกเลขท้าย 43 นางดวงฤดีจึงได้เลือกซื้อหวยที่มีเลขท้ายดังกล่าวมา 5 ใบ แล้วมอบให้นางเพ็ญไว้ 2 ใบ แต่ยายเพ็ญไม่รับโดยขอให้นางดวงฤดีเก็บเอาไว้ เพราะตอนนี้รู้สึกตื้นตันใจอยู่แล้วที่นางดวงฤดีให้การช่วยเหลือ จึงให้นางดวงฤดีเก็บไว้ดีกว่า</p>
      <figure>
        <img src="https://mpics.mgronline.com/pics/Images/562000011593406.JPEG"/>
      </figure>
      <p>ขณะเดียวกัน ทีมเจ้าหน้าที่จากสำนักงานพัฒนาสังคมและความมั่นคงของมนูษย์ รวมถึงเจ้าหน้าที่ศูนย์คุ้มครองคนไร้ที่พึ่งจังหวัดนครสวรรค์ก็ได้ร่วมกันเดินทางมาเยี่ยมนางเพ็ญที่บ้านด้วยเพื่อสอบถามการใช้ชีวิตและความเป็นอยู่ ซึ่งจากการพูดคุยกันในเบื้องต้น ทั้งสองหน่วยงานดังกล่าวจะมีการมอบเงินช่วยเหลือให้นางเพ็ญเดือนละ 2,000 บาททุกเดือน ก่อนจะมีการมอบข้าวสารอาหารแห้งและสิ่งของเครื่องใช้จำเป็นให้แก่นางเพ็ญนำไปใช้ในชีวิตประจำวันต่อไป</p>
      <figure>
        <img src="https://mpics.mgronline.com/pics/Images/562000011593407.JPEG"/>
      </figure>
      <figure>
        <img src="https://mpics.mgronline.com/pics/Images/562000011593408.JPEG"/>
      </figure>
      <figure>
        <img src="https://mpics.mgronline.com/pics/Images/562000011593409.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112059"/>
      </related>
    </article>
  </body>
</html>