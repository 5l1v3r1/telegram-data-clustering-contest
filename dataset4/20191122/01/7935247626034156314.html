<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/baskanlarin-tunel-mesaisi-15616yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="Başkanların tünel mesaisi"/>
    <meta property="og:description" content="Bu sütunlardan ara ara Bursa’nın güneyindeki Dağ ilçelerinin yol projelerinin son durumunu aktarıyoruz.Çünkü burada büyük bir..."/>
  </head>
  <body>
    <article>
      <h1>Başkanların tünel mesaisi</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">İhsan Aydın</a></address>
      <p>Bu sütunlardan ara ara <b>Bursa</b>’nın güneyindeki <b>Dağ ilçeleri</b>nin yol projelerinin son durumunu aktarıyoruz.</p>
      <p>Çünkü burada büyük bir sıkıntı var. Bunu siyasetçiler de yerel halk da gözlüyor.</p>
      <p>Dün yeni bir gelişme oldu.</p>
      <p><b>Orhaneli, Keles, Büyükorhan</b> ve <b>Harmancık</b>’ın iktidar partisi ilçe başkanları <b>Karayolları 14. Bölge Müdürü Mehmet Aşık</b>’ı ziyaret ederek, hem devam eden ilçe yol projeleri hem de <b>Doğancı</b> ve <b>Kapıkaya</b> tünellerinin son durumu hakkında kendisinden bilgi aldılar.</p>
      <figure>
        <img src="https://www.olay.com.tr/d/other/aydin1-002.jpg"/>
      </figure>
      <p>Başkanlar, eksik olmasın çayımızı içmeye <b>Olay Medya</b>’ya da geldiler.</p>
      <p>AK Parti Orhaneli İlçe Başkanı <b>Ramazan Turhan</b>, Keles İlçe Başkanı <b>Özcan Yeni</b>, Büyükorhan İlçe Başkanı <b>Kamil Turhan</b> ve Harmancık İlçe Başkanı <b>Yakup Bayram </b>dün bölge insanının hoşuna gidecek birliktelik sergilediler.</p>
      <p>Malumunuz, Dağ ilçelerinin bugün için en büyük sorunlarından biri ulaşım. Devam eden projeler var ama bitmelerinin çok uzadığı biliniyor.</p>
      <figure>
        <img src="https://www.olay.com.tr/d/other/aydin2-004.jpg"/>
      </figure>
      <p>
        <b>Misi-Doğancı Barajı </b>
      </p>
      <p>arası, <b>Doğancı Tüneli, Kapıkaya tünelleri</b>, <b>Erenler-Harmancık</b> arası, <b>Doğancı Barajı Keles</b> etabı sıcak asfalt projesi ve çalışmaları var ama nedendir bir türlü bitirilemiyor.</p>
      <p>Karayolları Bölge Müdürü Aşık ile görüşmelerinde Doğancı Tüneli’nde artık hızlanmanın başlayacağı müjdesini almışlar. Baraj sahasında gövdede hasara yol açmamak için kontrollü delme işlemlerinde <b>200 metre</b>ye ulaşılmış.</p>
      <p>Şimdi çift yönlü olarak <b>Doğancı Mahallesi</b> tarafından da delme işlemine geçileceğini müjdelemiş.</p>
      <p>Aynı şekilde, 4 kilometrelik çift tüplü Kapıkaya tünellerinin proje hazırlıklarının da en geç mart ayında biteceğini ifade etmiş.</p>
      <p>Başkanlar Bölge Müdürü’ne yöre insanın biran evvel yolun ve tünellerin bitmesini beklediklerini ve sabırsızlandıklarını, burada sık sık ölümlü kazaların meydana geldiğini de hatırlatmışlar.</p>
      <p>Bunun üzerine Bölge Müdürü Aşık da tünelde çift yönlü çalışmanın 24 saat esasına göre yapılacağını ve hızlandırılacağını söylemiş.</p>
      <p>Harmancık İlçe Başkanı Yakup Bayram da Bölge Müdürü’den ayrıca <b>Erenler-Harmancık</b> arasındaki yol ihalesinin yenilendiğini, işi alan firmanın<b> KİK</b> onayını beklediklerini öğrendiklerini de söyledi.</p>
      <p>Bayram ayrıca, <b>“Orhaneli ve Harmancık ilçe girişlerine yeni kavşak düzenlemesi talep ettik”</b> dedi.</p>
      <figure>
        <img src="https://www.olay.com.tr/d/other/aydin3.jpg"/>
      </figure>
      <p>Keles İlçe Başkanı Özcan Yeni de <b>Misi-Doğancı</b> arasındaki asfaltlama çalışmasının sürdüğünü, <b>Doğancı Barajı-Keles</b> arası sıcak asfalt işini de <b>Danış</b> firmasının aldığını, burada bütüm alma sıkıntı nedeniyle işe henüz başlanamadığını, kısa sürede faaliyete geçileceğini öğrendiklerini anlattı.</p>
      <p>Orhaneli İlçe Başkanı Ramazan Turhan ise, dört ilçe için de tünellerin önemine işaret etti, buradaki çalışmaları hem kendilerinin hem de belediye başkanlarının sık sık kontrol ettiklerini, hatta çalışanlara çay-şeker bile götürdüklerini bildirdi.</p>
      <p>Büyükorhan İlçe Başkanı Kamil Turhan, Büyükorhan yolunda ise biri Demirci başındaki olmak üzere iki virajın ortadan kaldırılmasını talep ettiklerini dile getirdi.</p>
      <p>Bunlar bölge adına sevindirici gelişmeler.</p>
      <p>İlçe başkanları hem partileri hem de belediye başkanlarıyla uyum içinde çalıştıklarına da vurgu yaptılar. Bu minvalde önümüzdeki hafta yöre milletvekili <b>Osman Mesten</b> ile de <b>Bursa</b>’da bir toplantı yapacaklarını eklediler.</p>
      <p> </p>
      <p>
        <b>Orhaneli’ne çağrı merkezi</b>
      </p>
      <p> </p>
      <p>Konuşurken Başkan Turhan <b>Orhaneli</b>’ye bir çağrı merkezi açılması konusunda <b>Ulaştırma ve Altyapı Bakan</b><b>lığ</b><b>ı</b>’ndan talepte bulunduklarını da söyledi. Kiraların ucuzluğu, istihdam vb. gibi avantajları olduğunu anlatan Turhan, buna <b>İŞ-KUR</b>’un da destek verdiğini, 25-35 yaş arası engelli ve işsiz hemşehrilerine çalışma sahası açılacağını ve bu konuda da ısrarcı olduklarını belirtti.</p>
      <p> </p>
      <p>
        <b>Gököz’e hobi evleri</b>
      </p>
      <p> </p>
      <p>Keles İlçe Başkanı Özcan Yeni ise <b>Büyük</b><b>şehir Belediyesi</b>’nin <b>Keles</b>’teki arazilerini satıp, elde edilecek gelirle <b>Gököz</b>’deki <b>40</b><b>0</b><b> dönüm</b> arazi üzerine <b>hobi evleri</b> ve <b>bungalov</b> tarzı yapılar inşaa etmeyi planladıklarını açıkladı. Yeni ayrıca, <b>Kocayayla</b>’da Büyükşehir Belediyesi’nce ihale edilen yarım kalmış bungalovların da kısa sürede tamamlanacağını dile getirdi.</p>
      <p> </p>
      <p>
        <b>Büyükorhan’a çiçek seraları</b>
      </p>
      <p> </p>
      <p>Büyükorhan İlçe Başkanı Kamil Turhan da ilçesinde <b>Karaağız, Aktaş, Yenice </b>ve <b>Sarnıç</b> köylerine bir <b>Hollanda</b> firmasının çiçek serası kuracağını müjdeledi. Turhan ayrıca bölgedeki 5-6 köyde <b>yaban mersini</b> yetiştiriciliği için de hazırlık yaptıklarını kaydetti.</p>
      <p>Turhan, <b>Kınık</b>’ta ise <b>Eczacıbaşı</b> firmasının<b> bakır madeni</b> araştırması yaptığını, çıkan ilk verilerin pozitif olduğunu öğrendiklerini, burada ileride <b>600 kişi</b> istihdamlı bir fabrika planlandığını da duyurdu. Turhan, <b>Görecik Yaylası</b> grup yolunun sıcak asfaltla kaplandığını, termal bölge <b>Düğüncüler</b>’de ise <b>TKDK</b> destekli bir kırsal turizm yatırımının devam ettiğini, burayı canlandırma adına da çalıştıklarını sözlerine ekledi.</p>
    </article>
  </body>
</html>