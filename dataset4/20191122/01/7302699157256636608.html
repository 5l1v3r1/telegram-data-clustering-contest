<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112058"/>
    <meta property="og:site_name" content="MGR Online"/>
    <meta property="article:published_time" content="2019-11-22T01:18:00+00:00"/>
    <meta property="og:title" content="เอาผิดเจ้าของอาคารถล่มฝ่าฝืนคำสั่งระงับก่อสร้าง ดื้อสร้างต่อจนทำคนตาย 7 ศพ"/>
    <meta property="og:description" content="ศูนย์ข่าวภูเก็ต – นายกเทศบาลตำบลศรีสุนทรเผยเอาผิดเจ้าของอาคารที่ถล่มลงมาทับคนงานเสียชีวิต 7 ราย บาดเจ็บ 2 ราย เบื้องต้นเอาผิดข้อหาฝ่าฝืนคำสั่งระงับการก่อสร้าง พร้อมมอบหมายให้กองช่างและนิติกร ดำเนินการเอาผิดให้ถึงที่สุด หลังดื้อ สั"/>
  </head>
  <body>
    <article>
      <h1>เอาผิดเจ้าของอาคารถล่มฝ่าฝืนคำสั่งระงับก่อสร้าง ดื้อสร้างต่อจนทำคนตาย 7 ศพ</h1>
      <address><time datetime="2019-11-22T01:18:00+00:00">22 Nov 2019, 01:18</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011593301.JPEG"/>
      </figure>
      <p>
        <b>ศูนย์ข่าวภูเก็ต - นายกเทศบาลตำบลศรีสุนทร เผยเอาผิดเจ้าของอาคารที่ถล่มลงมาทับคนงานเสียชีวิต 7 ราย บาดเจ็บ 2 ราย เบื้องต้น เอาผิดข้อหาฝ่าฝืนคำสั่งระงับการก่อสร้าง พร้อมมอบหมายให้กองช่างและนิติกร ดำเนินการเอาผิดให้ถึงที่สุด หลังดื้อสั่งระงับแล้วยังฝ่าฝืนแอบก่อสร้างอีก</b>
      </p>
      <figure>
        <img src="https://mpics.mgronline.com/pics/Images/562000011593305.JPEG"/>
        <figcaption>นายวรวุฒิ ทรงยศ นายกเทศมนตรีตำบลศรีสุนทร อ.ถลาง จ.ภูเก็ต</figcaption>
      </figure>
      <p>จากกรณีเกิดเหตุอาคารที่อยู่ระหว่างการก่อสร้าง ซึ่งคาดว่าน่าจะเป็นอาคารสำนักงานของปั๊มน้ำมันที่อยู่ระหว่างการก่อสร้างในบริเวณเดียวกัน ภายในท่าทรายเอกชน ในพื้นที่ ต.ศรีสุนทร อ.ถลาง จ.ภูเก็ต ถล่มลงมาทับคนงานเสียชีวิต 7 คน เป็นคนไทย 4 คน แรงงานต่างด้าวชาวพม่า 3 คน ได้รับบาดเจ็บ 2 ราย เป็นคนไทย 1 คน และแรงงานต่างด้าวชาวพม่า 1 คน เมื่อวันที่ 21 พ.ย.2562 ที่ผ่านมา โดยเบื้องต้น คาดว่าสาเหตุที่ทำให้อาคารถล่มลงมานั้น เกิดจากเสาไม่สามารถรองรับน้ำหนักของอาคารได้ ซึ่งเป็นอาคารสำนักงานชั้นเดียว มีหลังคาเป็นพื้นคอนกรีตเสริมเหล็ก กว้าง 7 เมตร ยาว 12 เมตร และได้ก่อสร้างแล้วเสร็จเมื่อประมาณ 1 เดือนที่ผ่านมา จึงทำให้แผ่นคอนกรีตหลังคาซึ่งมีความหนาประมาณ 15 เซนติเมตร ถล่มลงมาทับคนงาน</p>
      <figure>
        <img src="https://mpics.mgronline.com/pics/Images/562000011593302.JPEG"/>
      </figure>
      <p>
        <b>นายวรวุฒิ ทรงยศ นายกเทศมนตรีตำบลศรีสุนทร กล่าวว่า อาคารที่ถล่มลงมานั้นยังไม่สามารถบอกได้ว่าเป็นอาคารอะไร มีกี่ชั้น เนื่องจากการก่อสร้างดังกล่าวไม่ได้รับอนุญาตการก่อสร้างจากเทศบาลแต่อย่างใด โดยการก่อสร้างปั๊มน้ำมันแห่งนี้ ก่อนหน้านี้ทางกองช่างของเทศบาลตรวจพบว่ามีการก่อสร้างเกิดขึ้นโดยที่ไม่ได้รับอนุญาต ทางเทศบาลจึงได้ประสานกับทางเจ้าของโครงการ ซึ่งได้เข้ามาเช่าพื้นที่ดังกล่าวก่อสร้างเป็นปั๊มน้ำมัน และสิ่งอำนวยความสะดวกภายในปั๊ม จึงได้แจ้งให้ทางเจ้าของประสานกับทางพลังงานจังหวัดและให้ยื่นขออนุญาตก่อสร้างกับทางเทศบาล แต่ก็ไม่ได้มายื่นขออนุญาตก่อสร้างแต่อย่างใด ทางเทศบาลได้สั่งระงับการก่อสร้างไปตั้งแต่วันที่ 6 พ.ย.ที่ผ่านมาแล้ว</b>
      </p>
      <figure>
        <img src="https://mpics.mgronline.com/pics/Images/562000011593303.JPEG"/>
      </figure>
      <p>
        <b>นายกเทศมนตรีตำบลศรีสุนทร กล่าวต่อว่า เหตุการณ์ที่เกิดขึ้นจนเป็นเหตุให้มีผู้เสียชีวิตถึง 7 คน และบาดเจ็บอีก 2 คน เกิดขึ้นหลังจากที่เทศบาลได้สั่งระงับการก่อสร้าง แต่ผู้ประกอบการก็ยังฝ่าฝืนก่อสร้างจนเกิดเหตุสลดขึ้น ซึ่งในส่วนนี้เบื้องต้นเทศบาลสามารถที่จะดำเนินการในเรื่องของการฝ่าฝืนคำสั่งเจ้าพนักงานในการระงับการก่อสร้าง ตาม พ.ร.บ.ควบคุมอาคาร และหลังจากนี้จะได้มอบหมายให้ทางกองช่างและนิติกร ของเทศบาลเข้าไปดำเนินการต่อไป</b>
      </p>
      <figure>
        <img src="https://mpics.mgronline.com/pics/Images/562000011593304.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/south/photo-gallery/9620000112058"/>
      </related>
    </article>
  </body>
</html>