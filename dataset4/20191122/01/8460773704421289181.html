<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/sports/news-sports-22-11-2019/835943"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="വിഷ്‌ണുവിന്‌ വീടായി.. കുതിപ്പിന്‌ വേഗം കൂടും; നന്ദിയോടെ മുണ്ടക്കൊല്ലി"/>
    <meta property="og:description" content="അച്ഛനും അമ്മയും മക്കളെ നേരത്തെ വിട്ടുപോയതാണ്‌. സ്വന്തമായി ..."/>
  </head>
  <body>
    <article>
      <h1>വിഷ്‌ണുവിന്‌ വീടായി.. കുതിപ്പിന്‌ വേഗം കൂടും; നന്ദിയോടെ മുണ്ടക്കൊല്ലി</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">വെബ് ഡെസ്‌ക്‌</a></address>
      <p>ബത്തേരി&gt; ‘വിഷ്‌ണു സ്‌കൂളിൽ ഓട്ടമത്സരത്തിന്‌ കൂടിയതുകൊണ്ടാ ഞങ്ങൾക്ക്‌ ഇപ്പോ വീട്‌ കിട്ടിയത്‌. സ്ഥലവും വീടും സർക്കാർ തരുമെന്ന്‌ ഇന്നലെ ട്രൈബൽ ഓഫീസർ വന്നുപറഞ്ഞു. വീട്‌ തരുമെന്ന്‌ പറഞ്ഞപ്പോൾ സന്തോഷായി. സ്വന്തം വീട്‌ വേണമെന്ന്‌ കൊറേയായി വിചാരിക്കുന്നു. അവന്റെ ഓട്ടം കാണാൻ ഞാനും കണ്ണൂര്‌ പോയിരുന്നു’–-സംസ്ഥാനത്തിന്റെ മിന്നും കായികതാരം വിഷ്‌ണുവിന്റെ ജ്യേഷ്‌ഠൻ ബിജുവിന്‌ ഇരട്ടി സന്തോഷം. സ്ഥലവും വീടും ലഭിക്കുമെന്നറിഞ്ഞപ്പോൾ ഏറെ ആശ്വാസമായതും ഈ ഇരുപതുകാരനാണ്‌. വർഷങ്ങളായി കുടുംബഭാരം ചുമലിലേറ്റുകയാണ്‌.</p>
      <p>സംസ്ഥാന സ്‌കൂൾ കായികോത്സവത്തിൽ തിരുവനന്തപുരം വെള്ളായണി ശ്രീ അയ്യൻകാളി മോഡൽ റസിഡൻഷ്യൽ സ്‌കൂളിലെ ആദിവാസി ബാലൻ വിഷ്‌ണു ഇരട്ടസ്വർണവും വെള്ളിയും നേടിയപ്പോൾ നേട്ടമെത്തിയത്‌ ബത്തേരി മുണ്ടക്കൊല്ലിയിലെ വിഷ്‌ണുവിന്റെ കോളനിയിലേക്കുമാണ്‌. ഈ മിടുക്കന്റെ വിശേഷങ്ങൾ പറയുമ്പോഴും കോളനിക്കാർ കരുതിയില്ല, വീടും സ്ഥലവുമായി സർക്കാരെത്തുമെന്ന്‌.</p>
      <p>അച്ഛനും അമ്മയും മക്കളെ നേരത്തെ വിട്ടുപോയതാണ്‌. സ്വന്തമായി വീടില്ലാത്ത ഇവർ പിതൃസഹോദരി തങ്കിയുടെ വീട്ടിലാണ്‌ കഴിയുന്നത്‌. തങ്കിയാണിവർക്ക്‌ അമ്മ. വീട്‌ കിട്ടിയതിൽ സന്തോഷവതിയാണിവരും. ‘എന്റെ കാലം കഴിയുംമുമ്പേ കുട്ടികൾക്ക്‌ വീടായല്ലോ’–-തങ്കിയും സന്തോഷം മറച്ചുവച്ചില്ല.</p>
      <p>പ്രാരാബ്‌ധങ്ങളെ ഓടി തോൽപ്പിച്ച വിഷ്‌ണുവിന്റെ ജീവിതം ‘ദേശാഭിമാനി’യിലൂടെ അറിഞ്ഞ മന്ത്രി എ കെ ബാലൻ ഇടപെട്ടാണ്‌ കുടുംബത്തിന്‌ സ്ഥലവും വീടും അനുവദിച്ചത്‌. ബത്തേരി ടിഡിഒ സി ഇസ്‌മയിൽ മുണ്ടക്കൊല്ലി കോളനിയിലെത്തി സർക്കാർ നടപടി അറിയിച്ചു. അച്ഛനും അമ്മയും ഉപേക്ഷിച്ചപ്പോൾ വിഷ്‌ണുവടക്കം ഇളയ മൂന്നുപേരെ നോക്കാനായി ബിജു പഠനം അവസാനിപ്പിച്ച്‌ കുടുംബനാഥനായതാണ്‌. ഏറ്റവും ഇളയവരായ നന്ദുവിനെയും ബബിതയെയും സ്‌കൂളിൽ അയക്കുന്നുണ്ട്‌. ഇവരും വിഷ്‌ണുവിന്റെ വരവ്‌ കാത്തിരിക്കുകയാണ്‌.</p>
      <p>അനിയൻമാരെ നോക്കാൻ പാടുപെടുന്ന ബിജു ഇന്നലെ പണിക്ക്‌ പോയില്ല. എന്താണ്‌ പോകാത്തതെന്തെന്ന ചോദ്യത്തിന്‌ ആദ്യം മറുപടി ചിരിയായിരുന്നു. പിന്നീട്‌ പറഞ്ഞു–- ‘വീട്‌ കിട്ടിയതിന്റെ സന്തോഷംകൊണ്ടാ പോകാത്തെ’.</p>
      <p>സുൽത്താൻ ബത്തേരി ട്രൈബൽ ഡെവലപ്‌മെന്റ്‌ ഓഫീസർ വിഷ്‌ണുവിന്റെ കുടുംബസാഹചര്യം, വീട്‌ നിർമിക്കാനായ സ്ഥലത്തിന്റെ സാധ്യത എന്നിവ അടങ്ങിയ റിപ്പോർട്ട്‌ വ്യാഴാഴ്‌ച പട്ടിക വർഗ ഡയറക്ടർക്ക്‌ സമർപ്പിച്ചു. ഒരാഴ്‌ചയ്‌ക്കുള്ളിൽ വിഷ്‌ണുവിന്റെ കോളനിക്ക്‌ ചേർന്ന്‌ സ്ഥലം കണ്ടെത്തുമെന്നും റിപ്പോർട്ടിൽ പറയുന്നു.</p>
      <p><b>വിഷ്‌ണു ഇനിയും കുതിക്കും</b><br/>കൊച്ചി</p>
      <figure>
        <img src="https://www.deshabhimani.com/images/inlinepics/0pvi.jpg"/>
      </figure>
      <p>വീടും സ്ഥലവും മികച്ച പരിശീലനസൗകര്യവും ഉറപ്പായതിന്റെ സന്തോഷത്തിലാണ്‌ വിഷ്‌ണു. ഇനി കുതിപ്പിന്‌ വേഗം കൂട്ടാം. അന്തർ ജില്ലാ കായികമേളയാണ്‌ അടുത്ത വേദി. ആന്ധ്രപ്രദേശിലെ തിരുപ്പതിയിലാണ്‌ മീറ്റ്‌. വിഷ്‌ണു തിരുപ്പതിയിലേക്ക്‌ പുറപ്പെട്ടു. കൂടെ വെള്ളായണി ശ്രീ അയ്യൻകാളി സ്‌മാരക റസിഡൻഷ്യൽ സ്‌പോർട്‌സ്‌ സ്‌കൂളുകളിലെ രണ്ടു കൂട്ടുകാരുമുണ്ട്‌. അവിടെയും കുതിക്കുമെന്നാണ്‌ വിഷ്‌ണുവിന്റെ ഉറപ്പ്‌.</p>
      <p>ഇന്ത്യൻ അത്‌ലറ്റിക്‌ ടീം ഹൈ പെർഫോർമൻസ്‌ ഡയറക്ടർ വോൾക്കെർ ഹെർമാൻ ഇവിടെ എത്തിയിട്ടുണ്ട്‌. 2028, 2032 ഒളിമ്പിക്‌സ്‌ ലക്ഷ്യംവച്ചുള്ള മീറ്റാണിതെന്നായിരുന്നു ഹെർമാന്റെ പ്രതികരണം. യുസൈൻ ബോൾട്ടിനെ ആരാധിക്കുന്ന വിഷ്‌ണുവിന്‌ കിട്ടുന്ന വലിയ വേദിയാകും തിരുപ്പതി. സർക്കാരിന്റെ സഹായവാഗ്‌ദാനം വിഷ്‌ണുവിന്‌ വലിയ സന്തോഷം നൽകിയിട്ടുണ്ടെന്ന്‌ പരിശീലകൻ പി ആർ എസ്‌ നായർ പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/news-wayanadkerala-21-11-2019/835692"/>
        <a href="https://www.deshabhimani.com/news/kerala/vishnu-gets-certificates/835042"/>
        <a href="https://www.deshabhimani.com/news/kerala/vishnu-bag-thrissur/834645"/>
        <a href="https://www.deshabhimani.com/news/sports/pink-test/835944"/>
        <a href="https://www.deshabhimani.com/news/sports/news-sports-22-11-2019/835940"/>
        <a href="https://www.deshabhimani.com/news/sports/news-sports-22-11-2019/835938"/>
        <a href="https://www.deshabhimani.com/news/sports/news-sports-22-11-2019/835936"/>
        <a href="https://www.deshabhimani.com/news/sports/news-sports-22-11-2019/835935"/>
        <a href="https://www.deshabhimani.com/news/sports/news-sports-22-11-2019/835933"/>
      </related>
    </article>
  </body>
</html>