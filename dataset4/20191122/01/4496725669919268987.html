<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1699947-barrientos-esquiva-el-proces-i-indigna-jxcat-erc-i-la-cup.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="Barrientos esquiva el procés i indigna JxCat, ERC i la CUP"/>
    <meta property="og:description" content="El president del TSJC diu que no ha de donar explicacions sobre qüestions que &quot;comprometin&quot; la seva posició judicial Presenta al Parlament de Catalunya la memòria judicial 2018/19"/>
  </head>
  <body>
    <article>
      <h1>Barrientos esquiva el procés i indigna JxCat, ERC i la CUP</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">Redacció</a></address>
      <ul>
        <li>
          <b>El president del TSJC diu que no ha de donar explicacions sobre qüestions que “comprometin” la seva posició judicial</b>
        </li>
        <li>
          <b>Presenta al Parlament de Catalunya la memòria judicial 2018/19</b>
        </li>
      </ul>
      <p>El president de Tribunal Superior de Justícia de Catalunya (TSJC), Jesús María Barrientos, va irritar ahir, dijous, l’independentisme perquè es va negar a pronunciar-se sobre els fronts judicials del procés al Parlament, al·legant que no ha d’“alimentar” motius per ser recusat en un futur. Barrientos va comparèixer a la comissió de Justícia per donar compte de la memòria de l’activitat dels jutjats de Catalunya el 2018 i en el que va d’any. Ho va fer tot just tres dies després d’haver presidit la sala que va jutjar el president de la Generalitat, Quim Torra, per desobediència a la Junta Electoral, però va esquivar qualsevol referència al judici, a la sentència del Suprem, a les conseqüències de l’aplicació del 155, l’informe d’Amnistia Internacional o el futur judici als exmembres de la mesa del Parlament, la qual cosa va provocar les queixes dels diputats de JxCat, Eusebi Campdepadrós; d’ERC, Jordi Orobitg, i de la CUP, Vidal Aragonès. Per la seva banda, Barrientos es va escudar en el fet que no ha de donar explicacions sobre les qüestions que puguin “comprometre” la seva posició en l’ordre jurisdiccional. “He d’evitar alimentar aquesta mena de situacions processals”, va argüir Barrientos, que creu que, davant “qualsevol cosa” que digui “en aquest terreny”, els “faltarà temps” als que en alguna ocasió es puguin veure sotmesos a la seva jurisdicció per plantejar-la com a motiu de recusació.</p>
      <p>El diputat de la CUP Vidal Aragonès li va advertir que pot haver incorregut en un delicte de desobediència per no haver respost a totes les preguntes de la comissió, fet que, segons el polític anticapitalista, resultaria “curiós”. Campdepadrós va optar per abandonar la comissió en ser recriminat per les seves crítiques.</p>
      <h3>LA FRASE</h3>
      <blockquote>He d’evitar alimentar aquesta mena de situacions processals<cite><b>Jesús María Barrientos<br/></b>president del tsjc</cite></blockquote>
    </article>
  </body>
</html>