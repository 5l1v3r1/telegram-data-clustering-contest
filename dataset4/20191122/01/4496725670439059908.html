<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/opinio/article/23-lectorescriu/1699748-per-fer-disbarats-no-cal-correr-tant.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T01:00:00+00:00"/>
    <meta property="og:title" content="Per fer disbarats no cal córrer tant"/>
    <meta property="og:description" content="Permeteu-me que us resumeixi les actuacions que pretén l'Ajuntament de Palamós en allò que encara queda de la Pineda d'en Gori.Amb molta celeritat estan substituint l'actual aparcament per un..."/>
  </head>
  <body>
    <article>
      <h1>Per fer disbarats no cal córrer tant</h1>
      <address><time datetime="2019-11-22T01:00:00+00:00">22 Nov 2019, 01:00</time> by <a rel="author">ALÈSSIA PONS FITA I JOSEP MARIA PONS VILAHUR</a></address>
      <p>Permeteu-me que us resumeixi les actuacions que pretén l’Ajuntament de Palamós en allò que encara queda de la Pineda d’en Gori.</p>
      <p>Amb molta celeritat estan substituint l’actual aparcament per un altre, amb la consegüent nova calvera de pins. Estaria ubicat a un costat dels apartaments en construcció, més lluny de la cala de s’Alguer que l’actual. Es complementa amb una nova rotonda, i d’ella surt un vial que entroncaria amb una altra rotonda que ocupa una part de l’aparcament actual. Tot això dins la zona verda pública, només per al trànsit rodat i ben asfaltat, com si estiguéssim a ciutat.</p>
      <p>Per omplir la inútil clariana que queda a l’aparcament abandonat, construeixen parterres delimitats amb acabats geomètrics artificials. Hi entaforen també un mirador de formigó, sobre la mateixa cala... per dirigir la mirada... com si amb els ulls no en tinguéssim prou!</p>
      <p>A més, l’altre costat dels edificis aclareixen bosc per crear una franja de baixa combustibilitat quan poden ubicar-la a l’anell agrícola immediat sense tocar cap arbre. Com a contrapartida diuen que intervindran la resta del bosc, tallant els pins més grans i substituint-los per alzines i sureres de petites dimensions… Que finolis, no? De quants arbres estan parlant? Per què volen talar els plançons més macos i més grans? Sobre això el projecte no en diu res.</p>
      <p>Es poden fer actuacions alternatives que no perjudiquin encara més la natura. Per això cal refer tota la pineda de manera homogènia. L’empresa hi hauria de contribuir, ja que les externalitats negatives degudes a la destrucció de capital natural i ambiental ens afecten a tots. D’aquesta manera la pineda recuperaria qualitat paisatgística i s’afavoriria l’esbarjo de la ciutadania.</p>
      <p>Seria absurd que la Diputació de Girona proposi per una banda a la Unesco que la Costa Brava sigui reserva de la biosfera, i per l’altra financés la seva degradació amb subvencions a aquestes desafortunades actuacions que pretén fer l’Ajuntament de Palamós.</p>
      <p>Crec que amb un urbanisme més transparent i participatiu el projecte milloraria substancialment. Per fer disbarats no cal córrer tant. Estem a temps encara de solucionar-ho.</p>
      <p>Palamós (Baix Empordà)</p>
    </article>
  </body>
</html>