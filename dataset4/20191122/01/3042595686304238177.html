<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/skoleskytter-16-brukte-spokelsespistol/71848083"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T01:18:52+00:00"/>
    <meta property="og:title" content="Skoleskytter (16) brukte «spøkelsespistol»"/>
    <meta property="og:description" content="To skoleelever ble drept i skytingen. Politiet er bekymret over at de ser stadig flere uregistrerte våpen, kjøpt på lovlig vis."/>
  </head>
  <body>
    <article>
      <h1>Skoleskytter (16) brukte «spøkelsespistol»</h1>
      <h2>To skoleelever ble drept i skytingen. Politiet er bekymret over at de ser stadig flere uregistrerte våpen, kjøpt på lovlig vis.</h2>
      <address><time datetime="2019-11-22T01:18:52+00:00">22 Nov 2019, 01:18</time> by <a rel="author">Lars Martin Gimse</a></address>
      <p>Torsdag i forrige uke <a href="https://www.dagbladet.no/nyheter/to-drept-under-skoleskyting-i-california/71820903">åpnet 16 år gamle Nathaniel Berhow ild på en videregående skole i Santa Clarita, </a>omkring seks mil nord for Los Angeles sentrum.</p>
      <p>To ble drept og tre personer ble skadd i skyteepisoden. Gjerningspersonen påførte også seg selv livstruende skader under skoleskytingen, og han døde på sykehus fredag.</p>
      <h3>«Spøkelsespistol»</h3>
      <p>Politiets etterforskning har avslørt at 16 år gamle Berhow brukte en uregistrert, ikke-sporbar «spøkelsespistol», skriver <a href="https://apnews.com/09928e8a064b4d1c9ea3d8fbaaf3dae8">nyhetsbyrået AP.</a></p>
      <p>
        <b>Den halvautomatiske pistolen var satt sammen av flere deler og hadde ikke et serienummer.</b>
      </p>
      <p>I kjølvannet av skoleskytinger blusser det ofte opp en våpendebatt i USA. Da handler det ofte om å begrense retten til å bære våpen, og innføre tøffere bakgrunnssjekker av våpenkjøpere, men for politiet er også de såkalte «spøkelsespistolene» et økende problem.</p>
      <p>I de sørlige delene av California er så mange som hvert tredje skytevåpen som blir beslaglagt et såkalt «spøkelsesvåpen».</p>
      <h3>- Veldig farlig</h3>
      <p>Dette til tross for at California har en av landets strengeste våpenlover, som riktignok bygger på tradisjonelle skytevåpen som lages av produsenter og merkes slik at de kan spores.</p>
      <p>- Dette er en av utfordringene til politiet i dag. Kongressen og de lovgivende myndighetene i delstaten vedtar alle disse lovene om våpenregistrering, men våpenindustrien klarer å omgå lovene ved å lage en mekanisme som gjør at du kan produsere våpen selv, sier politisjefen i Los Angeles County, Alex Villanueva, ifølge <a href="https://edition.cnn.com/2019/11/21/us/saugus-shooting-ghost-gun/index.html">CNN.</a></p>
      <p>
        <b>For det er faktisk lovlig å kjøpe våpendeler og sette dem sammen hjemme.</b>
      </p>
      <p>Dette gjør at kjøperen, som kan være mindreårig eller som av andre grunner ikke har lov til å eie lovlige våpen, kan unngå de bakgrunnskontrollene som er påkrevd for å kjøpe våpen fra lisensierte forhandlere.</p>
      <p>- Du kan kjøpe og sette sammen våpenet selv på lovlig vis, og så har du en pistol som ikke er registrert og ingen vet at du har den. Det er veldig farlig, sier Villanueva.</p>
      <p>Tidligere i år forsøkte politibetjenten Thomas Groneman og hans kolleger fra Suffolk County i New York å bygge en kopi av en Glock ved hjelp av deler de bestilte på Internett, som et eksperiment.</p>
      <p>
        <b>- Det var latterlig enkelt. Det er skummelt fordi hvem som helst - dømte forbrytere, personer med psykiske problemer - kan bestille det fra nettet, sa Groneman.</b>
      </p>
      <h3>Beslagla uregistrerte våpen</h3>
      <p>En forskningsrapport fra Utah State University slå fast at «spøkelsespistoler» er «spesielt nyttige for personer som ikke får lov av politiet til å eie et våpen kjøpt på tradisjonelt vis».</p>
      <p>Foreløpig vet ikke politiet når og hvordan Berhow fikk tak i pistolen han brukte under skoleskytingen.</p>
      <p>Det var i det skoledagen var i ferd med å begynne at han trakk pistolen opp fra ryggsekken og begynte å skyte tilfeldig rundt seg i skolegården.</p>
      <p>
        <b>I løpet av 16 sekunder skjøt han fem personer, hvorav altså to av dem døde. Det var 15 år gamle Anne Muehlberger og 14 år gamle Dominic Blackwell.</b>
      </p>
      <p>Gjerningsmannens far, som døde for to år siden, skal ha vært en ivrig jeger, og hadde seks lovlig registrerte våpen hjemme. Men, i kjølvannet av skytingen, fant politiet også flere uregistrerte våpen hjemme hos familien.</p>
      <p>Hva som var gjerningsmannens motiv er foreløpig et mysterium for politiet, selv om de har avhøret 45 personer, deriblant gjerningsmannens mor.</p>
      <p>Berhow hadde ingen voldshistorikk og heller ingen åpenbare koblinger til noen ideologi eller terroristgruppering.</p>
    </article>
  </body>
</html>