<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/sports/1561051/giorti-athlitismou-eduposiasmenoi-patoulidou-kai-ioannidis-apo-tin-ekdilosi-sti-mnimi-tou-sifaki/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T23:23:00+00:00"/>
    <meta property="og:title" content="Γιορτή Αθλητισμού: Εντυπωσιασμένοι Πατουλίδου και Ιωαννίδης από την εκδήλωση στη μνήμη του Σηφάκη"/>
    <meta property="og:description" content="Περισσότερα από 2000 παιδιά βρέθηκαν στα &quot;Δύο Αοράκια&quot;"/>
  </head>
  <body>
    <article>
      <h1>Γιορτή Αθλητισμού: Εντυπωσιασμένοι Πατουλίδου και Ιωαννίδης από την εκδήλωση στη μνήμη του Σηφάκη</h1>
      <address><time datetime="2019-11-22T23:23:00+00:00">22 Nov 2019, 23:23</time> by <a rel="author">Πετρούτσου Μαρία</a></address>
      <p>
        <b>Περισσότερα από 2000 παιδιά βρέθηκαν στα "Δύο Αοράκια"</b>
      </p>
      <p>Ήταν μία ημέρας μνήμης η χθεσινή! Ήταν μία ημέρα συγκίνησης αλλά και πολλαπλών μηνυμάτων, αυτή που πραγματοποιήθηκε στο κλειστό στα «Δύο Αοράκια» παρουσία περισσότερων των 2000 παιδιών. Μία γιορτή του αθλητισμού αφιερωμένη στο χαμογελαστό παιδί που έφυγε νωρίς από τη ζωή, αφήνοντας όμως παρακαταθήκη τις δράσεις και την προσφορά του. Ο λόγος για τον Γιώργο Σηφάκη, την μνήμη του οποίου τιμούν κάθε χρόνο οι φίλοι του από τον Α.Σ. «ΠΑΛ. ΕΥ.Ε». «Το μήνυμα είναι να είναι όλοι κοντά στον αθλητισμό και μακριά από την απερισκεψία… Το οινόπνευμα και το τιμόνι δεν συνδυάζονται. Γενικά μακριά από την μη σωστή οδική συμπεριφορά», τονίζει η πρωτεργάτης της πρωτοβουλίας αυτής και αδελφική φίλη του αείμνηστου Γιώργου, η Κατερίνα Βάνδουλα.</p>
      <figure>
        <iframe src="https://www.youtube.com/embed/gDzABXcJIFc" width="640" height="360" data-service="Youtube" scrolling="no"/>
      </figure>
      <p>«Είναι μεγάλη ημέρα. Να θυμηθούμε ξανά τον Γιώργο που η αλήθεια είναι πως δεν ξεχνιέται… Ήταν μέσα στον αθλητισμό. Έκανε ποδηλασία, άρση βαρών… Θα πρέπει να είμαστε όλοι προσεκτικοί στον δρόμο. Ο Γιώργος ήξερε ότι κινδύνευε όμως έβαζε πάνω απ΄όλα τον αθλητισμό», δήλωσε ο ξάδελφος του Μανώλης Σηφάκης. <br/>Τα «Δύο Αοράκια» πλημύρισαν χθες από εκατοντάδες παιδιά που είχαν την ευκαιρία να ακούσουν, να δουν αλλά και να βιώσουν την τραυματική εμπειρία ενός τροχαίου. Στο κλειστό είχε τοποθετηθεί προσομοιωτής σύγκρουσης και ανατροπής, προσφέροντας στους μαθητές μία ανεπανάληπτη εμπειρία, εμπειρία που είναι βέβαιο ότι θα τα συνοδεύει σε όλη τους τη ζωή… <br/>Στην εκδήλωση, που τίμησαν με την παρουσία τους η χρυσή Ολυμπιονίκης της Βαρκελώνης Βούλα Πατουλίδου και ο προπονητής Άρσης Βαρών σε πάγκο Δημήτρης Ιωαννίδης, παραβρέθηκαν και πέντε αθλητικοί φορείς της πόλης: η Αθλητική Ακαδημία Ηρακλείου, η Αθλόδραση, το ΑΣΚΑ Ηράκλειο, ο Α.Σ. ΑμεΑ Τάλως και ο Α.Σ. «ΠΑΛ.ΕΥ.Ε». Έτσι τα παιδιά είχαν την ευκαιρία να γνωρίσουν έξι ολυμπιακά και παραολυμπιακά αθλήματα. <br/>«Δώσαμε το μήνυμα ότι αφ΄ενός τα παιδιά πρέπει να αθλούνται και αφ΄ ετέρου ότι θα πρέπει να έχουν σωστή οδική συμπεριφορά», επεσήμανε ο προπονητής στίβου της Αθλητικής Ακαδημίας Ηρακλείου Αντώνης Τσατσάκης.</p>
      <figure>
        <img src="https://www.neakriti.gr/files/2019-11-22/patoylidoy_baritakis.jpg"/>
      </figure>
      <p><b>Έμειναν εντυπωσιασμένοι …</b><br/>Εντυπωσιασμένοι από τα όσα παρακολούθησαν στην «Γιορτή του Αθλητισμού» ήταν τόσο η Βούλα Πατουλίδου όσο και ο Δημήτρης Ιωαννίδης. «Ευχαριστούμε για τη συμμετοχή μας σε μία τόσο διαφορετική, τόσο δυνατή, τόσο ξεχωριστή, τόσο αφιερωματική εκδήλωση. Χαιρόμαστε που ήμασταν κομμάτι αυτής της γιορτής», τόνισε στην εκπομπή «Κρήτη Σήμερα» η Βούλα Πατουλίδου και συνέχισε: «Είναι πολύ σημαντικό που υπάρχει ένας άνθρωπος που στη διάρκεια της μικρής ζωής του, είναι αυτός που έχει παροτρύνει -με την απουσία του- να γίνονται στη μνήμη του τέτοιες εκδηλώσεις. Δεν υπάρχει καλύτερος χώρος απ΄ αυτόν του αθλητισμού για να σταλούν μηνύματα: πρόσεχε που και πως πας, με τι πας, γιατί θέλεις να τρέξεις… Ήταν ο καλύτερος τρόπος για να στείλεις μηνύματα στα πιτσιρίκια, να τρομάξουν για να μπορούν να απολαύσουν τη ζωή τους… Όσο εμείς οι μεγάλοι είμαστε σωστοί τόσο θα παραδειγματίζονται και οι νέοι…».</p>
      <figure>
        <img src="https://www.neakriti.gr/files/2019-11-22/patoylidou_stef.jpg"/>
      </figure>
      <p>Ο προπονητής Δημήτρης Ιωαννίδης θυμήθηκε την σχέση του με τον Γιώργο Σηφάκη αποκαλύπτοντας μάλιστα ότι ήταν ο πρώτος αθλητής της Εθνικής Άρσης Βαρών ΑμεΑ. «Ήταν ο πρώτος αθλητής της Εθνικής ομάδας, που εκπροσώπησε την Ελλάδα σε Παγκόσμιο Πρωτάθλημα. Ήταν η πρώτη συμμετοχή, το 1998 στο Ντουμπάι. Ήταν αυτός που έκανε ποδαρικό στο άθλημα μας». Ο έμπειρος τεχνικός τόνισε ότι ο Γιώργος απείχε το 2002-03 από το άθλημα και όταν επέστρεψε, επειδή το επίπεδο είχε ανέβει, αποφάσισε να συνεχίσει με ρίψεις, μπάσκετ και τελικά να καταλήξει στο ποδήλατο…</p>
      <p>Δεν μπορούσε να κρύψει την συγκίνηση του ο Ομοσπονδιακός τεχνικός της Πάλης και προπονητής του Α.Σ. «ΠΑΛ. ΕΥ. Ε» Παράσχος Δεσκουλίδης: «Ο Γιώργος έκανε δράσεις για το κοινό καλό. Πηγαίναμε μαζί σε σχολεία, μιλούσε στα παιδιά γιατί δεν ήθελε να έρθουν στη δική του θέση. Ήθελε να ξεκινήσουν τον αθλητισμό για να έχουν τα οφέλη που είχε και εκείνος. Συνέχεια συμπαραστεκόταν σε άτομα που είχαν ατύχημα… Συνεχίζουμε λοιπόν τις δράσεις του με μεγαλύτερη αγάπη. Στα «Δύο Αοράκια» βρέθηκαν 2000 παιδιά και μέσα από τα χαμόγελα τους βλέπαμε τον Γιώργο…».</p>
      <p>Ανάλογη ήταν και η τοποθέτηση του προέδρου του Περιφερειακού Συμβουλίου Παύλου Μπαριτάκη που τόνισε ότι η Περιφέρεια θα συνεχίζει να στηρίζει αξιόλογες εκδηλώσεις. «Ήταν μία στοχευμένη εκδήλωση στην οποία έγιναν όλα όσα χρειάζονται για να περάσει το μήνυμα της σωστής οδικής συμπεριφοράς».</p>
      <figure>
        <img src="https://www.neakriti.gr/files/2019-11-22/patoylidoy_panel.jpg"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/sport/sports/1561001/giorti-athlitismou-me-patoulidou-ioannidi-kai-polla-paidia-i-efetini-ekdilosi/"/>
      </related>
    </article>
  </body>
</html>