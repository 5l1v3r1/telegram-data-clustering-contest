<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/22/dorea-deka-skafon-gia-to-limeniko-apo-tous-efoplistes-mitsotakis"/>
    <meta property="og:site_name" content="euronews"/>
    <meta property="article:published_time" content="2019-11-22T23:16:33+00:00"/>
    <meta property="og:title" content="Δωρεά 10 σύγχρονων σκαφών από τους Έλληνες εφοπλιστές στο Λιμενικό"/>
    <meta property="og:description" content="Για την ενίσχυση των περιπολιών λόγω του μεταναστευτικού"/>
  </head>
  <body>
    <article>
      <h1>Δωρεά 10 σύγχρονων σκαφών από τους Έλληνες εφοπλιστές στο Λιμενικό</h1>
      <address><time datetime="2019-11-22T23:16:33+00:00">22 Nov 2019, 23:16</time> by <a rel="author">euronews </a></address>
      <p>Συνάντηση με τη αντιπροσωπεία της Ένωσης Ελλήνων Εφοπλιστών (ΕΕΕ) είχε ο πρωθυπουργός Κ. Μητσοτάκης για τη δωρεά 10 ταχύπλοων σκαφών Rafnar 1100 Cabin Bulletproof από την πλευρά της ΕΕΕ, μέσω της Εταιρείας Κοινωνικής Προσφοράς Ελληνικού Εφοπλισμού «Συν-Ένωσις», προς το Λιμενικό Σώμα με σκοπό την ενίσχυση των περιπολιών και τον αποτελεσματικότερο έλεγχο των θαλασσίων συνόρων της χώρας.</p>
      <p>«Αυτή η δωρεά, 10 καινούργιων σκαφών θα ενισχύσει ουσιαστικά τις προσπάθειές μας για τον αποτελεσματικότερο έλεγχο των θαλασσίων συνόρων μας. Σε μια περίοδο, που δεν χρειάζεται να σας το πω, είναι εξαιρετικά κρίσιμη. Τα σκάφη αυτά, από ότι έχω ενημερωθεί, θα είναι ό,τι πιο σύγχρονο θα διαθέτει το Λιμενικό Σώμα, με πλήρη εξοπλισμό, με θερμικές κάμερες και με τη δυνατότητα να ανταποκριθούν στις πλέον αντίξοες συνθήκες. Και πάλι θέλω να σας πω ένα μεγάλο ευχαριστώ, εύχομαι αυτή η κίνησή σας να βρει μιμητές, εξάλλου όλοι σας και συλλογικά ως Ένωση αλλά και ατομικά, είστε συνεχιστές μιας μεγάλης παράδοσης προσφοράς στην πατρίδα, από ανθρώπους που έχουν διακριθεί ιδιαίτερα στον επιχειρηματικό τομέα», τους είπε ο πρωθυπουργός ενώ κατά τη συνάντηση υπογράφηκε η σχετική σύμβαση με τον υπουργό Οικονομικών, Χρήστο Σταϊκούρα και τον υπουργό Ναυτιλίας, Γιάννη Πλακιωτάκη, για την παραχώρηση των νέων ταχύπλοων.</p>
      <p>«Τα πρώτα πέντε σκάφη θα παραδοθούν ως το καλοκαίρι του 2020 και τα επόμενα πέντε εντός του πρώτου τριμήνου του 2021. Είναι ό,τι πιο σύγχρονο θα διαθέτει το Λιμενικό Σώμα με πλήρη εξοπλισμό και δυνατότητα να πλέουν και στις πιο αντίξοες καιρικές συνθήκες», τονίζουν από την κυβέρνηση.</p>
      <p>Παρόντες στη συνάντηση από την πλευρά της κυβέρνησης ήταν επίσης ο υπουργός Επικρατείας Γιώργος Γεραπετρίτης, ο υφυπουργός παρά τω Πρωθυπουργώ αρμόδιος για τον συντονισμό του κυβερνητικού έργου 'Ακης Σκέρτσος, καθώς και ο αρχηγός του Λιμενικού Σώματος, αντιναύαρχος ΛΣ Θεόδωρος Κλιάρης.</p>
      <p>Από την πλευρά της Ένωσης Εφοπλιστών παρέστησαν ο πρόεδρος Θεόδωρος Βενιάμης καθώς και οι Γεώργιος Αγγελόπουλος, Αχιλλέας Κωνσταντακόπουλος, Νικόλαος Λαιμός, Αθανάσιος Μαρτίνος, Κωνσταντίνος Μαρτίνος, Αντώνιος Παπαδημητρίου, Βασίλης Πατέρας, Μελίνα Τραυλού και Μαριέττα Χανδρή.</p>
      <p>Τα νέα σκάφη είναι ισλανδικής σχεδίασης και θα ναυπηγηθούν στην Ελλάδα. Πρόκειται για ταχύπλοα ειδικών αποστολών που μπορούν να εξυπηρετήσουν ένα ευρύ φάσμα αναγκών της Ελληνικής Ακτοφυλακής. Τα ταχύπλοα, συνολικής ισχύος 900 ίππων, θα αναπτύσσουν μέγιστη ταχύτητα 56 κόμβων. Η σχεδίαση του σκάφους το καθιστά αυτο-ανατρεπόμενο, παντός καιρού και αβύθιστο. Τα πλωτά μέσα διαθέτουν, μεταξύ άλλων, θερμικές κάμερες, αντιβαλλιστική προστασία στην καμπίνα και στα παράθυρα ενώ το εσωτερικό τους μπορεί να διασκευαστεί για τη μεταφορά ασθενών και τραυματιών.</p>
      <figure>
        <iframe data-src="https://twitter.com/euronewses/status/1197945873382215681" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Θ. Βενιάμης: «Τα 10 σύγχρονα ταχύπλοα σκάφη θα αποτελέσουν πολύτιμο εργαλείο για το Λιμενικό»</p>
      <p>Στη δωρεά προς το Λιμενικό Σώμα-Ελληνική Ακτοφυλακή, 10 ταχύπλοων περιπολικών σκαφών υψηλών προδιαγραφών και άρτια εξοπλισμένων, που θα καλύψουν επιχειρησιακές ανάγκες του Σώματος, προέβη η ΄Ενωσις Ελλήνων Εφοπλιστών (ΕΕΕ) μέσω της Εταιρείας Κοινωνικής Προσφοράς Ελληνικού Εφοπλισμού Συν-Ενωσις (www.syn-enosis.gr.)</p>
      <p>Η σχετική σύμβαση υπεγράφη παρουσία του πρωθυπουργού, κ. Κυριάκου Μητσοτάκη με τους κ.κ. Χρήστο Σταϊκούρα, υπουργό Οικονομικών και Ιωάννη Πλακιωτάκη, υπουργό Ναυτιλίας και Νησιωτικής Πολιτικής.</p>
      <p>Ο κ. Θεόδωρος Βενιάμης ως πρόεδρος της ΕΕΕ και της Συν-Ενωσις δήλωσε:</p>
      <p>«H ναυτιλία, ως ένας από τους κυριότερους παραγωγικούς πυλώνες του τόπου μας, δηλώνει παρούσα να συνδράμει ουσιαστικά και πολυδιάστατα στο δύσκολο έργο της Ελληνικής Κυβέρνησης να αντιμετωπίσει τις προκλήσεις των καιρών και να σταθεί αρωγός στις ανάγκες της κοινωνίας. Είμαι βέβαιος ότι τα σύγχρονα ταχύπλοα σκάφη θα αποτελέσουν πολύτιμο εργαλείο για το Λιμενικό Σώμα.»</p>
      <p>Ο κ. Βενιάμης επίσης εξέφρασε θερμές ευχαριστίες στους συναδέλφους εκείνους, μέλη της ΕΕΕ που με την άμεση ανταπόκρισή τους να αναλάβουν με χορηγίες την κάλυψη του κόστους της συγκεκριμένης δωρεάς, συνετέλεσαν καθοριστικά στην υλοποίηση αυτής.</p>
      <p>«Η ελληνική ναυτιλιακή κοινότητα μέσω της Εταιρείας Κοινωνικής Προσφοράς Ελληνικού Εφοπλισμού Συν-Ενωσις, θα βρίσκεται πάντα δίπλα στη Ελληνική Πολιτεία και κοινωνία», υπογράμμισε ο κ. Βενιάμης.</p>
    </article>
  </body>
</html>