<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/ine-n-aporis/article/den-exi-dikio-o-kapralos"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T23:34:00+00:00"/>
    <meta property="og:title" content="Δεν έχει δίκιο ο Καπράλος"/>
    <meta property="og:description" content="Γιώργος Αρκουλής"/>
  </head>
  <body>
    <article>
      <h1>Δεν έχει δίκιο ο Καπράλος</h1>
      <address>
        <time datetime="2019-11-22T23:34:00+00:00">22 Nov 2019, 23:34</time>
      </address>
      <p>
        <b>Γιώργος Αρκουλής</b>
      </p>
      <p>Από άλλον αναμενόταν η αντίδραση για το άρθρο 8 του νέου αθλητικού Νόμου (για τη ακρίβεια από τον ηγέτη της καλαθόσφαιρας, ο οποίος κερδίζει εδώ και…δεκαετίες τις εκλογές με «ποσοστά Τσαουσέσκου»), από αλλού προέκυψε η διαφωνία. Εννοώ την ΕΟΕ (Ελληνική Ολυμπιακή Επιτροπή), η οποία με ανακοίνωσή της, σκοπεύει ν’ ανοίξει πόλεμο με τον Λ. Αυγενάκη, αν δεν αποσύρει το εν λόγω άρθρο, το οποίο –πολύ σωστά- ορίζει περιορισμούς στις θητείες των προέδρων και βέβαια, θέτει όρια ηλικίας. Φοβάμαι πως ο λαμπρός ηγέτης της ΕΟΕ Σπύρος Καπράλος, μπορεί να μη θίγεται από το όριο ηλικίας, εντούτοις, το να υποστηρίζει ότι (ως ΕΟΕ) θα προσφύγει στην Διεθνή Ομοσπονδία επειδή θίγονται ιερά και όσια του κλάδου δεν τον τιμά. Ούτε βεβαίως το γεγονός ότι θεωρεί τον εαυτό του «αθάνατο» μέλος της γνωστής κουστωδίας που κάνουν ό,τι γουστάρουν για το λεγόμενο ολυμπιακό κίνημα… Η περίπτωση του επικεφαλής της ΕΟΕ θυμίζει τους κατά καιρούς καρεκλοκένταυρους προέδρους της ΕΠΟ, οι οποίοι επικαλούνται το σαθρό αυτοδιοίκητο της Ομοσπονδίας τους και απειλούν με τιμωρίες της χώρας από την ΦΙΦΑ κλπ. Κι’ αυτό όταν προσπαθεί η Πολιτεία να ελέγξει τις «σκοτεινές στοές» του ελληνικού ποδοσφαίρου, ειδικά τον τρόπο με τον οποίο διεξάγονται οι εκλογές…</p>
      <p>Ο Καπράλος, παλιός και σχετικά χρήσιμος αθλητής υγρού στίβου του Ολυμπιακού και της εθνικής μας ομάδας (χωρίς βεβαίως να πλησιάζει την προσφορά των αστέρων του Εθνικού ή και του σημερινού ΓΓΑ Γιώργου Μαυρωτά), είναι ικανός, μορφωμένος, έμπειρος, αλλά δεν είναι ΜΟΝΑΔΙΚΟΣ στον ελληνικό Αθλητισμό με αυτά τα προσόντα. Τον θυμάμαι σε νεαρή ηλικία που προσπαθούσε να εισέλθει για καριέρα παράγοντα στην ηγεσία του Αθλητισμού, ενώ παράλληλα δεχόταν διορισμούς σε θέσεις με εμβέλεια και –προφανώς- γερό μισθό (μην ξεχνάμε την προεδρική του θητεία στο Χρηματιστήριο). Τον θυμάμαι ομορφόπαιδο και με λεπτή ωραία σιλουέτα. Τώρα, τον βλέπω σε φωτογραφίες από διάφορες εκδηλώσεις και απορώ πως άφησε τον εαυτό του να πάρει τόσο βάρος, αλλά αυτά δεν έχουν πολλή σημασία. Το ουσιαστικό είναι πως ο νέος αθλητικός νόμος πρέπει να περάσει, μήπως και φυσήξει αέρας με περισσότερο οξυγόνο για τον χειμαζόμενο ελληνικό Αθλητισμό. Το ότι ο Τσιτσιπάς, ο Γιάννης από τα Σεπόλια και κάποια κορίτσια του στίβου διαπρέπουν στο εξωτερικό, απλά αποτελούν μικρή βιτρίνα.</p>
    </article>
  </body>
</html>