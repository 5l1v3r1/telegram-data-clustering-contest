<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743056"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T23:20:00+00:00"/>
    <meta property="og:title" content="เปิดรายได้อุทยานฯ2,258ล.อึ้งลดฮวบ400ล.เหตุปิดฟื้นฟู"/>
    <meta property="og:description" content="เปิดเงินรายได้อุทยานฯปี62 ยอด 2,258 ล้าน ลดฮวบจากปีก่อนกว่า400ล้านบาท สวนทางจำนวนนักท่องเที่ยวที่เพิ่มจาก19เป็น20ล้านคน 'เกาะพีพี'ครองแชมป์ ชี้อุทยานฯทางทะเลฝั่งอันดามันคนเที่ยวลดลงทำรายได้หด  "/>
  </head>
  <body>
    <article>
      <h1>เปิดรายได้อุทยานฯ2,258ล.อึ้งลดฮวบ400ล.เหตุปิดฟื้นฟู</h1>
      <address>
        <time datetime="2019-11-22T23:20:00+00:00">22 Nov 2019, 23:20</time>
      </address>
      <p>
        <b>เปิดเงินรายได้อุทยานฯปี62 ยอด 2,258 ล้าน ลดฮวบจากปีก่อนกว่า400ล้านบาท สวนทางจำนวนนักท่องเที่ยวที่เพิ่มจาก19เป็น20ล้านคน "เกาะพีพี"ครองแชมป์ ชี้อุทยานฯทางทะเลฝั่งอันดามันคนเที่ยวลดลงทำรายได้หด  </b>
      </p>
      <p>เมื่อวันที่ 22 พ.ย. กรมอุทยานแห่งชาติแห่งชาติ กระทรวงทรัพยากรธรรมชาติและสิ่งแวดล้อม ได้สรุปการจัดเก็บเงินรายได้กรมอุทยานฯ  ประจำปีงบประมาณ 2562  โดยมียอดการจัดเก็บเงินรายได้จากอุทยานฯ   153 แห่ง เป็นเงินทั้งสิ้น จำนวน 2,258,640,109 ล้านบาท   ขณะที่ในปีงบประมาณ 2561 มียอดการจัดเก็บเงินรายได้จากอุทยานฯ 131 แห่ง เป็นเงินจำนวน 2,708,489,690 ล้านบาท  ซึ่งยอดการจัดเก็บเงินรายได้ลดลงจำนวน 449,849,581 ล้านบาท ทั้งนี้อุทยานฯ ที่ทำรายได้สูงสุด 10 อันดับแรก ได้แก่ 1.อุทยานฯ หาดนพรัตน์ธารา-หมู่เกาะพีพี จ.กระบี่ 374,299,080 ล้านบาท 2.อุทยานฯ หมู่เกาะสิมิลัน จ.พังงา  327,998,130 ล้านบาท 3.อุทยานฯ อ่าวพังงา จ.พังงา 272,472,915 ล้านบาท 4.อุทยานฯ เขาแหลมหญ้า-หมู่เกาะเสม็ด จ.ระยอง 247,652,890 ล้านบาท 5.อุทยานฯ เขาใหญ่ จ.นครราชสีมา 118,151,334 บาท 6.อุทยานฯ เอราวัณ 105,330,406 ล้านบาท 7.อุทยานฯ ดอยอินทนนท์ จ.เชียงใหม่ 101,088,937 ล้านบาท 8.อุทยานฯ เขาสก จ.สุราษฎร์ธานี 84,521,210 ล้านบาท 9.อุทยานฯ หมู่เกาะลันตา จ.กระบี่ 54,778,975 ล้านบาท 10.อุทยานฯ หมูเกาะตะรุเตา จ.สตูล 33,620,130 ล้านบาท<br/><br/>ขณะที่จำนวนนักท่องเที่ยวเข้าชมอุทยานฯ ทั่วประเทศ ในปีงบประมาณ 2562  มีจำนวนทั้งสิ้น 20,819,369 คน  ส่วนปี 2561 ที่มีนักท่องเที่ยวเข้าชมอุทยานฯ จำนวน 19,640,382 คน  เพิ่มขึ้นจำนวน 1,178,987 คน  โดยอุทยานฯ ที่มีนักท่องเที่ยวมากที่สุด 10 อันดับแรก คือ 1. อุทยานฯ เขาแหลมหญ้า-หมู่เกาะเสม็ด จำนวน 1,619,908 คน 2.อุทยานฯ (เตรียมการ)  ถ้ำหลวงนาง จ.เชียงราย จำนวน 1,573,476 คน 3.อุทยานฯ เขาใหญ่ จำนวน 1,551,449 คน  4.อุทยานฯ เขาคิชกูฏ จ.จันทบุรี 1,179,671 คน 5.อุทยานฯ หาดนพรัตน์ธารา-หมู่เกาะพีพี จำนวน 1,142,113 คน 6.อุทยานฯ อ่าวพังงา จำนวน 999,035 คน 7.อุทยานฯ ดอยอินทนนท์ จำนวน 874,372 คน 8.อุทยานฯ หมู่เกาะสิมิลัน จำนวน 676,793 คน 9.อุทยานฯ เอราวัณ จำนวน 650,825 คน 10.เขาสก จำนวน  419,470 คน<br/>               <br/>อย่างไรก็ตามเป็นที่น่าสังเกตว่าจำนวนนักท่องเที่ยวเพิ่มขึ้นจากปีที่แล้วกว่า 1 ล้านคน แต่ยอดการจัดเก็บเงินรายได้อุทยานฯ ลดลงกว่า 449 ล้านบาท โดยอุทยานฯ ที่มียอดจัดเก็บเงินรายได้ลดลงอย่างมากคือ อุทยานฯ หาดนพรัตน์ธารา-หมู่เกาะสิมิลัน ที่ในปี 2561 จัดเก็บเงินรายได้กว่า 639 ล้านบาท แต่ในปี 2562 จัดเก็บเงินรายได้จำนวน  374 ล้านบาท ลดลงกว่า 264 ล้านบาท ขณะที่อุทยานฯ ทางทะเลชื่อดังอื่นๆ ในฝั่งอันดามันก็มียอดการจัดเก็บเงินรายได้และจำนวนนักท่องเที่ยวลดลงเช่นกัน  แต่ในส่วนของอุทยานฯ ทางทะเลฝั่งอ่าวไทย เช่น อุทยานฯ เขาแหลมหญ้า-หมู่เกาะเสม็ด มียอดนักท่องเที่ยวและเงินรายได้เพิ่มขึ้น<br/><br/>ทั้งนี้นายสมโภชน์ มณีรัตน์ โฆษกกรมอุทยานฯ กล่าวว่า จำนวนเงินรายได้ที่ลดลง 449 ล้านบาท เป็นยอดรายได้ที่ลดลงอย่างมีนัย เนื่องจากอ่าวมาหยา อุทยานฯ หาดนพรัตน์ธารา-หมู่เกาะพีพี ปิดฟื้นฟู ซึ่งถือเป็นแหล่งท่องเที่ยวที่ทำรายได้ให้กับอุทยานฯ เมื่อมีการปิดฟื้นฟูนักท่องเที่ยวก็ลดลง ขณะที่อุทยานฯ สิมิลันก็ได้เริ่มมาตรการจำกัดจำนวนนักท่องเที่ยวด้วย อีกทั้งแหล่งท่องเที่ยวทางทะเลในพื้นที่ภาคใต้ค่อนข้างมีค่าใช้จ่ายสูงกว่าแหล่งท่องเที่ยวในอุทยานฯ อื่น เมื่อจำนวนนักท่องเที่ยวลดรายได้จึงลดตาม ทั้งนี้ยอดเงินรายได้มีการเปิดเผยผ่านเว็บไซต์ให้สามารถตรวจสอบได้ และยืนยันว่าการดำเนินการทุกอย่างโปร่งใส.<br/>               </p>
    </article>
  </body>
</html>