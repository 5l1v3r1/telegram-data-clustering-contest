<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191122-boris-johnson-azert-kellett-kiirni-a-valasztast-mert-a-parlament-megakadalyozta-a-brexitet.html"/>
    <meta property="og:site_name" content="Origo"/>
    <meta property="article:published_time" content="2019-11-22T23:19:00+00:00"/>
    <meta property="og:title" content="Boris Johnson: Azért kellett kiírni a választást, mert a parlament megakadályozta a Brexitet"/>
    <meta property="og:description" content="Amíg nincs vége a Brexit-folyamatnak, nem lehet a brit gazdaságot mozgásba hozni - mondta a brit miniszterelnök."/>
  </head>
  <body>
    <article>
      <h1>Boris Johnson: Azért kellett kiírni a választást, mert a parlament megakadályozta a Brexitet</h1>
      <address><time datetime="2019-11-22T23:19:00+00:00">22 Nov 2019, 23:19</time> by <a rel="author">MTI</a></address>
      <p>
        <b>Boris Johnson brit miniszterelnök szerint azért kellett kiírni a decemberben esedékes előre hozott választást, mert az eddigi parlament megakadályozta a brit EU-tagság megszűnéséről (Brexit) hozott népszavazási döntés végrehajtását.</b>
      </p>
      <p>A konzervatív párti kormányfő, aki a BBC televízió péntek esti választási műsorában vett részt, kijelentette: ő nem akart volna decemberben parlamenti választást tartani, de ez elkerülhetetlenné vált, miután a választási kampány kezdetén feloszlatott előző törvényhozás "blokkolta a Brexitet".</p>
      <blockquote>Azt szeretném, hogy a jövő év fantasztikus év legyen, de ehhez az szükséges, hogy a véghezvigyük a Brexitet</blockquote>
      <p>- fogalmazott.</p>
      <p>Johnson szerint<br/><mark>a brit gazdaságot sem lehet mozgásba lendíteni, amíg a Brexit-folyamat le nem zajlik. <br/></mark>Kijelentette: semmi más nem okoz olyan mértékű bizalmi korróziót a brit politikában, mint az, hogy három és fél évvel a kilépésről döntő népszavazás után még mindig lezáratlan a Brexit ügye.</p>
    </article>
  </body>
</html>