<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/tappas-fogelberg-far-lamna-ring-p1"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T23:33:18+00:00"/>
    <meta property="og:title" content="Täppas Fogelberg får lämna Ring P1"/>
    <meta property="og:description" content="Journalisten Täppas Fogelberg får inte fortsätta som programledare för radioprogrammet Ring P1. Han fick beskedet efter fredagens program. – Det är så taffligt och dåligt skött, säger han till SVT Nyheter."/>
  </head>
  <body>
    <article>
      <h1>Täppas Fogelberg får lämna Ring P1</h1>
      <address><time datetime="2019-11-22T23:33:18+00:00">22 Nov 2019, 23:33</time> by <a rel="author">Anders Fjellström</a></address>
      <p>
        <b>Journalisten Täppas Fogelberg får inte fortsätta som programledare för radioprogrammet Ring P1. Han fick beskedet efter fredagens program. <br/>– Det är så taffligt och dåligt skött, säger han till SVT Nyheter.</b>
      </p>
      <p>P1 hänvisar till att man vill förnya sig och prova nya röster i programledarrollen.</p>
      <p>– Det är jättebra med förnyelse, men erfarenhet är inte fy skam det heller, säger Täppas Fogelberg, som varit en av programmets mest långvariga och profilerade programledare.</p>
      <p>– Det är ju ett väldigt speciellt jobb. Folk frågar vad programmet ska handla om och man säger ”jag vet inte”. Det gör att man måste vara otroligt närvarande i sändningsögonblicket.</p>
      <h3>Ingen förlängning</h3>
      <p>Han säger sig inte ha fått några signaler om att hans medverkan skulle avslutas förrän på fredagen, då hans chef i Sundsvall bad om ett samtal efter sändning. Då fick han beskedet att hans frilansavtal inte skulle förlängas; inga fler veckor fanns i ”pipeline”, hette det.</p>
      <p>– Det var sista sändningen, det är det som är så sjukt, säger han.</p>
      <p>Nina Glans, kanalansvarig för P1, säger att det inte ligger någon schism eller något missnöje bakom förändringen.</p>
      <p>– Vi behöver nya röster och få variation i radion. Ingen är programledare på livstid och nu var det Täppas tur den här gången, säger hon.</p>
      <h3>”Många bra år”</h3>
      <p>Hon påpekar att Täppas Fogelberg fyller 69 nästa år och att hans medverkan har dragits ned med stigande ålder.</p>
      <p>– Han har gjort många bra år i Ring P1, han har varit en frisk fläkt och jag har uppskattat honom jättemycket, säger Nina Glans.</p>
      <p>Enligt henne har Ring P1 i år haft 17 programledare som turats om att sända programmet, en vecka i taget. Vilka nya röster som tillkommer nästa år är inte klart ännu, säger hon.</p>
      <h3>Särskild stil</h3>
      <p>Täppas Fogelberg har inga planer på att sluta arbeta, men har ännu inte gjort upp några konkreta planer. Han berättar också att han har fått många sympatiyttringar sedan han gick ut med nyheten på sitt <a href="https://www.instagram.com/blindfotografen/?hl=sv">Instagramkonto</a> på fredag eftermiddag.</p>
      <p>– Jag har många belackare eftersom jag har en lite speciell programledarstil, men det är också många som gillar mig för det. Om allt bara är godmodighet leder det ingen vart, det är ju faktiskt när saker och ting kommer på kant som det sker en utveckling.</p>
      <related>
        <h4>Relaterat</h4>
        <a href="https://www.svt.se/nyheter/svtforum/handelsresande-i-dalig-stamning"/>
      </related>
    </article>
  </body>
</html>