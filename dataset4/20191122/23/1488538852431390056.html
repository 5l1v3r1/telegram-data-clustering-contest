<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://criatures.ara.cat/escola/educacio-ambiental-infants_0_2349365050.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T23:00:00+00:00"/>
    <meta property="og:title" content="L’educació ambiental dels infants, tasca de tots"/>
    <meta property="og:description" content="Conscients de l’emergència climàtica que ens amenaça, cada cop més escoles i instituts incorporen l’educació ambiental com a projecte transversal de centre. Ens fixem en la tasca que es du a terme al Prat de Llobregat"/>
  </head>
  <body>
    <article>
      <h1>L’educació ambiental dels infants, tasca de tots</h1>
      <h2>Conscients de l’emergència climàtica que ens amenaça, cada cop més escoles i instituts incorporen l’educació ambiental com a projecte transversal de centre. Ens fixem en la tasca que es du a terme al Prat de Llobregat</h2>
      <address><time datetime="2019-11-22T23:00:00+00:00">22 Nov 2019, 23:00</time> by <a rel="author">ESTHER ESCOLÁN</a></address>
      <p>Desforestació, pèrdua de biodiversitat, canvi climàtic, desglaç, inundacions, sequeres, contaminació... La llista de danys que el nostre planeta està patint arran de l’acció humana, de vegades irracional i irresponsable, és infinita. Durant les últimes dècades hem atemptat, molt probablement sense adonar-nos-en, contra l’entorn en què vivim i els éssers vius que el conformen, però no som conscients que les conseqüències també impacten en la nostra salut. Si no s’actua de manera decidida i immediata, emparats pels organismes que hi ha darrere dels Objectius de Desenvolupament Sostenible (ODS), potser arribarà el dia que ja no serà possible fer absolutament res.</p>
      <p>La conscienciació és clau, d’aquí que <b>diversos ajuntaments hagin decidit posar fil a l’agulla i ubicar l’educació ambiental en l’epicentre de la seva polític</b>a, coordinant-se principalment amb els centres educatius de la seva demarcació. <b>Un d’ells és el del Prat de Llobregat, municipi pioner a Catalunya en termes d’educació ambiental</b>, àmbit en el qual treballa des de fa més de tres dècades.</p>
      <p>Un 70% dels centres educatius del Prat, entre els quals hi ha escoles bressol, centres d’infantil i primària, així com d’educació especial, instituts i escoles d’adults, formen part de la xarxa Al Prat, Escoles Més Sostenibles, creada el curs 2010-2011. Aquesta xarxa s’emmarca al seu torn dins la Xarxa d’Escoles Sostenibles de Catalunya, conformada per més de mil centres catalans, i de la xarxa ESENRED, d’àmbit estatal. Entre els objectius de la<b> xarxa Al Prat, Escoles Més Sostenibles</b>, hi ha el d’acompanyar, coordinar i avaluar els centres que treballen de manera transversal l’educació per a la sostenibilitat; crear espais d’intercanvi i projectes comuns entre els centres escolars que en formen part per optimitzar recursos, treballar en xarxa i fomentar la participació dels seus integrants; i identificar les necessitats dels centres en l’àmbit de l’educació per a la sostenibilitat i ajustar l’oferta de serveis que l’Ajuntament hi destina.</p>
      <h3>ENTORN PRÒXIM</h3>
      <p>La<b> part tangible d’aquesta xarxa són els programes, la formació i l’assessorament sobre temes com els horts escolars, l’estalvi energètic o la reducció de residus que l’Ajuntament posa a l’abast dels centres.</b> “Sobretot hem consolidat el treball en l’entorn més immediat del centre, ja sigui en els espais verds del mateix centre, ja que gairebé tots disposen d’una bassa o d’un hort, ja sigui a terra, en jardineres o jardins verticals, o bé un jardí temàtic de planta mediterrània o aromàtica”, destaca Helena del Pozo, tècnica de medi ambient de l’Ajuntament del Prat. Del Pozo cita també la feina que es fa en l’entorn, “<b>a través dels projectes d’aprenentatge i servei, del servei comunitari o d’activitats de consciència ciutadana</b>”. Dos dels temes que s’estan treballant actualment són els de la reducció de la contaminació acústica dels centres i l’aprofitament d’espais verds com els horts i les basses escolars.</p>
      <blockquote>Un 70% dels centres educatius del Prat formen part de la xarxa Al Prat, Escoles Més Sostenibles</blockquote>
      <p>L’objectiu de la xarxa és també<b> capacitar el professorat i l’alumnat per a l’acció</b>, així com “respondre a la necessitat de protegir, respectar i donar valor a un territori cada cop més pressionat per l’activitat humana”, assenyala del Pozo. Al seu parer, cal que els infants interioritzin l’estima i el respecte pel medi ambient com abans millor “perquè aquest entorn ens aporta uns elements que ens permeten viure”. “Calen -afirma- garanties que el cicle de l’aigua funcioni correctament; camps de conreu sans per obtenir productes de qualitat i un aire amb una qualitat mínima per respirar”. Després, afegeix, “hi ha tota la part de gaudi i de benestar que genera estar en aquests espais”.</p>
      <h3>RESPONSABILITAT COMPARTIDA</h3>
      <p>A part d’estar al capdavant de la xarxa Al Prat, Escoles Més Sostenibles, <b>l’Ajuntament del Prat també ha implementat altres iniciatives fora del context escolar per conscienciar la ciutadania.</b> Alguns exemples són les jugateques ambientals, un programa de visites de franc als entorns naturals, un concurs de fotografia, el mercat de pagès dels dissabtes o el de segona mà que es fa un cop al mes. “Tenim un gran camp per recórrer en temes com la lluita contra el canvi climàtic i el de l’estalvi energètic, i ara és el moment d’acostar tota aquesta realitat a la ciutadania perquè agafin consciència de l’emergència climàtica que vivim. Cal mostrar com ens afecten a nosaltres tots aquests fenòmens, perquè si no sembla que la responsabilitat no és de ningú, quan la responsabilitat és de tots”, subratlla del Pozo.</p>
      <blockquote>"Cal que la ciutadania agafi consciència de l’emergència climàtica que vivim"<cite><b>Helena del Pozo</b> - Tècnica de Medi Ambient de l’Ajuntament del Prat</cite></blockquote>
      <p><b>Entre els centres que formen part de la xarxa hi ha l’Escola Honorable Josep Tarradelles, que va sumar-s’hi fa una dècada.</b> La cap d’estudis, Marta Pino, recorda com va arrencar tot plegat: “Al principi vam triar el dimecres com el dia de la fruita i vigilàvem que tothom portés carmanyola o embolcalls sostenibles”. Amb el temps el projecte ha crescut i ha incorporat elements com la recollida selectiva de residus. “Primer van ser el paper i el plàstic i ara també la matèria orgànica. L’any passat vam instal·lar un compostador per a l’hort, on els de cicle superior fan el compostatge un cop a la setmana, i un vernicompostador”, explica Pino. Pel que fa a l’estalvi energètic, els alumnes van dissenyar uns cartells que es pengen sobre els interruptors per instar a apagar els llums, o als lavabos, per no malbaratar l’aigua. Al marge de les sortides proposades per l’Ajuntament, l’escola commemora dies tan significatius com el Dia Mundial del Medi Ambient, el 5 de juny, i el del Canvi Climàtic, el 24 d’octubre.</p>
      <h3>DELEGATS ‘VERDS’</h3>
      <p><b>Quan arrenca el curs, cada aula de l’escola tria els seus delegats verds,</b> que completen les graelles que hi ha a les classes amb el nombre d’alumnes que porten embolcall sostenible a l’esmorzar o la fruita dels dimecres, i <b>cada mes es reconeix la classe més sostenible. </b>“Els alumnes d’educació especial s’encarreguen de recollir les graelles i fer el recompte i la classe guanyadora es publica al racó sostenible que tenim a l’entrada del centre, on també hi ha un suro amb endevinalles i rodolins relacionats amb el medi ambient i materials reciclats per fer treballs i manualitats”, explica Pino, que es mostra orgullosa del fet que l’avi d’un alumne col·labori en el manteniment de l’hort escolar. “<b>Les famílies estan implicades</b> sobretot a través del tema que treballem anualment, que aquest any té a veure amb el canvi climàtic, i del projecte grups interactius, a través del qual convidem les famílies a l’aula”, explica Pino, per a qui el medi ambient “és el futur”. “Si no el cuidem i conscienciem els nens, que són els ciutadans del futur, malament rai!”, diu.</p>
      <p><b>La figura dels delegats verds també la coneixen a l’Institut Salvador Dalí,</b> que forma part de la xarxa des del 2010, quan va començar a treballar en la separació de residus. La cap del departament de ciències del centre, Cristina Cabrera, explica que aquests delegats <i>verds</i> “participen en alguns projectes i fan el seguiment de coses senzilles, com controlar que s’apaguin els llums, que la recollida selectiva dels residus sigui la correcta, etc.”</p>
      <h3>TRANSVERSALITAT</h3>
      <p><b>Al llarg del curs, l’Institut Salvador Dalí treballa un tema de manera transversal.</b> L’any passat va ser sobre els boscos i aquest any és sobre l’acció climàtica, un dels ODS. Així, il·lustra Cabrera, “a matemàtiques, per exemple, els alumnes treballen el tema a través de problemes o de la mesura dels impactes que genera a nivell econòmic”. El Dia del Medi Ambient a l’escola es du a terme una acció conjunta, que l’any passat va ser la plantació d’un arbre al pati, i també es fan accions per tal de conscienciar els joves: “L’any passat vam voler reflexionar sobre la generació de residus, i durant una setmana van portar els envasos que rebutjaven a casa i els acumulàvem al pati interior. La imatge al cap d’una setmana va ser impactant. Els delegats <i>verds</i> dels diferents cursos van preparar un documental sobre aquesta acció: van preparar un guió, gravar, fer postproducció...”, explica Cabrera. “El que més ens costa és ubicar tot aquest projecte dins del currículum i del dia a dia del centre, però cal fer-ho perquè és el planeta en què vivim i estem formant la societat del futur”, conclou Cabrera.</p>
      <h3>Apropa’t al delta. Treball de camp</h3>
      <p>El mes d’octubre passat va arrencar una nova edició del programa Apropa’t al delta de l’Ajuntament del Prat de Llobregat, un dels primers a Catalunya d’educació ambiental, amb més de 30 anys d’història i per on han passat més de 200.000 alumnes procedents de diferents municipis catalans. L’any 1987, el municipi va iniciar les visites al delta del Llobregat amb l’objectiu de donar a conèixer el territori i la necessitat de preservar-lo entre els infants i joves, que descobreixen la rica biodiversitat dels espais naturals del delta Llobregat, al llarg de les 460 hectàrees que hi ha al terme del Prat de Llobregat, que representen un 14% de la superfície total del municipi. “Amb aquest projecte posem els nois i noies al bell mig de l’escenari que ens toca conèixer, protegir i respectar, cosa que es converteix en la millor motivació possible i l’espai que millor posa en valor tots aquests conceptes que treballem”, explica Helena del Pozo, tècnica de medi ambient de l’Ajuntament del Prat de Llobregat.</p>
    </article>
  </body>
</html>