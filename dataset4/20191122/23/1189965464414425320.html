<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260321/gallia-katheirksi-14-eton-gia-mitera-poy-efyge-sti-syria-me-ta-paidia-tis"/>
    <meta property="og:site_name" content="LiFO"/>
    <meta property="article:published_time" content="2019-11-22T23:10:00+00:00"/>
    <meta property="og:title" content="Γαλλία: Κάθειρξη 14 ετών για μητέρα που έφυγε στη Συρία με τα παιδιά της"/>
    <meta property="og:description" content="Η 38χρονη μητέρα, που έφυγε στη Συρία με τον σύντροφό της και τέσσερα μικρά παιδιά, δικαζόταν για τρομοκρατία και αρπαγή παιδιού"/>
  </head>
  <body>
    <article>
      <h1>Γαλλία: Κάθειρξη 14 ετών για μητέρα που έφυγε στη Συρία με τα παιδιά της</h1>
      <h2>Η 38χρονη μητέρα, που έφυγε στη Συρία με τον σύντροφό της και τέσσερα μικρά παιδιά, δικαζόταν για τρομοκρατία και αρπαγή παιδιού</h2>
      <address><time datetime="2019-11-22T23:10:00+00:00">22 Nov 2019, 23:10</time> by <a rel="author">NEWSROOM</a></address>
      <p>
        <b>Μια μητέρα που έφυγε στη <a href="https://www.lifo.gr/tags/%CE%A3%CF%85%CF%81%CE%AF%CE%B1">Συρία</a> με τον σύντροφό της και τέσσερα μικρά παιδιά και δικαζόταν για τρομοκρατία και αρπαγή παιδιού, καταδικάστηκε σήμερα σε κάθειρξη 14 ετών από το ειδικό ποινικό δικαστήριο του Παρισιού.</b>
      </p>
      <p>Οι επαγγελματίες δικαστές του ειδικού ποινικού δικαστηρίου ακολούθησαν την εισαγγελική πρόταση που περιέγραφε την κατηγορούμενη Ζιάν Μακζουμί ως μια προσωπικότητα με «τρομακτικό εγωκεντρισμό» που δεν έδειξε «ούτε μια στιγμή ικανότητα ενσυναίσθησης».</p>
      <p>Από την πλευρά του, ο πρόεδρος του δικαστηρίου επικαλέστηκε γεγονότα «ιδιαίτερης βαρύτητας» και «συμμετοχή εν γνώσει της σε εγκληματική επιχείρηση» που χαρακτηρίζεται «αιμοχαρής». «Μόνο μια μεγάλη αυστηρή ποινή μπορούσε να ανακοινωθεί υπό αυτές τις συνθήκες», πρόσθεσε.</p>
      <p>Η Μακζουμί εμφανίστηκε εμφανώς σοκαρισμένη κατά την ανακοίνωση της ετυμηγορίας. «Θεωρούμε την ποινή εντελώς δυσανάλογη και βεβαίως θα προσφύγουμε κατά της απόφασης», δήλωσαν οι δύο δικηγόροι της, Κλεμάνς Βιτ και Φλοριάν Λαστέλ.</p>
      <p>Η 38χρονη Μακζουμί δικαζόταν από τη Δευτέρα κυρίως για σύσταση τρομοκρατικής εγκληματικής οργάνωσης, αρπαγή παιδιού και παραμέληση ανηλίκου.</p>
      <p>Τον Αύγουστο του 2014, η Μακζουμί είχε φύγει από τη Γαλλία με τον σύντροφό της Εντί Λερού, ριζοσπαστικοποιημένο όπως αυτή, και σήμερα φέρεται να έπεσε νεκρός σε μάχη στη Συρία, μαζί με τρία κοριτσάκια που γεννήθηκαν από προηγούμενες σχέσεις τους, ηλικίας τότε από 3 έως 5 ετών και το μωρό τους ηλικίας τριών εβδομάδων. Είχαν ενταχθεί στην τζιχαντιστική οργάνωση Ισλαμικό Κράτος στη Ράκα.</p>
      <p>Η Ζιάν Μακζουμί είχε συλληφθεί στις 10 Οκτωβρίου 2016 στο αεροδρόμιο Ρουασί της γαλλικής πρωτεύουσας καθώς επέστρεφε από τη Συρία με τα τρία παιδιά της αλλά χωρίς την κόρη του συντρόφου της. Δεν υπάρχει καμιά πληροφορία για το κοριτσάκι αυτό, τη Ζανά, τα τελευταία τρία και πλέον χρόνια.</p>
      <p>Για την Σαμιά Μακτούφ, δικηγόρο της μητέρας της Ζανά, αυτή η ποινή ήταν «απαραίτητη για τη συνειδητοποίηση» και προκειμένου η Ζιάν Μακζουμί «να χρησιμεύσει ως παράδειγμα στις άλλες μαμάδες που έφυγαν μαζί με παιδιά».</p>
      <p>Με πληροφορίες από ΑΠΕ-ΜΠΕ, AFP</p>
    </article>
  </body>
</html>