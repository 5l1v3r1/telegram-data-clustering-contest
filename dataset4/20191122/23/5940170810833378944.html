<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/kalathosfaira/diethni-diorganwseis/eyropi/aytokratorikos-panathinaikos-sto-monaxo"/>
    <meta property="og:site_name" content="24sports.com.cy"/>
    <meta property="article:published_time" content="2019-11-22T23:08:00+00:00"/>
    <meta property="og:title" content="Αυτοκρατορικός Παναθηναϊκός στο Μόναχο!"/>
    <meta property="og:description" content="Βγαλμένος από τα καλύτερα όνειρα των φιλάθλων του και παίζοντας εξαιρετική άμυνα, ο Παναθηναϊκός έφυγε με το διπλό (75-87) από την έδρα της Μπάγερν Μονάχου και ανέβηκε στο 6-4!"/>
  </head>
  <body>
    <article>
      <h1>Αυτοκρατορικός Παναθηναϊκός στο Μόναχο!</h1>
      <h2>Έπνιξε την Μπάγερν με άμυνα-ατσάλι!</h2>
      <address><time datetime="2019-11-22T23:08:00+00:00">22 Nov 2019, 23:08</time> by <a rel="author">24sports team</a></address>
      <p>
        <b>Βγαλμένος από τα καλύτερα όνειρα των φιλάθλων του και παίζοντας εξαιρετική άμυνα, ο Παναθηναϊκός έφυγε με το διπλό (75-87) από την έδρα της Μπάγερν Μονάχου και ανέβηκε στο 6-4!</b>
      </p>
      <p>Παράλληλα, οι «πράσινοι» έκαναν το «2 στα 2» στη διαβολοβδομάδα και… ρέφαραν την εντός έδρας ήττα τους από την Άλμπα. Εξαιρετικό κοουτσάρισμα από τον Γιώργο Βόβορα, που παραδίδει τη σκυτάλη στον Ρικ Πιτίνο.<br/><br/>Έξι παίκτες του «τριφυλλιού» είχαν διψήφιο αριθμό πόντων, πολύ σημαντική η βοήθεια που ήρθε από τον πάγκο και παίκτες όπως ο Μήτογλου, ο Μπέντιλ και ο Ράις. Πληθωρική εμφάνιση για μια ακόμα φορά από τον Καλάθη (12 πόντοι, 7 ριμπάουντ, 5 ασίστ), άμυνα για σεμινάριο στη δεύτερη και την τρίτη περίοδο από τον Παναθηναϊκό.</p>
      <p>Στα πρώτα λεπτά οι δύο ομάδες εναλλάσσονταν στο προβάδισμα, με τον Παναθηναϊκό να αποκτά «αέρα» 3 πόντων (5-8 στο 3’) χάρη στα τρίποντα των Φριντέτ και Τόμας. Το δεύτερο μισό της πρώτης περιόδου ωστόσο ανήκε στους Βαυαρούς, που έτρεξαν σερί 9-0 με μπροστάρη τον Μονρό και ξέφυγαν με +9 (19-10 στο 6’).<br/><br/>Στο φινάλε του πρώτου δεκαλέπτου οι «πράσινοι» βελτίωσαν κάπως την άμυνά τους, μείωσαν κάπως (19-14 στο 7’), αλλά οι παίκτες του Βόβορα δεν είχαν την απαιτούμενη συγκέντρωση για να πλησιάσουν ακόμα περισσότερο. Η πρώτη περίοδο ολοκληρώθηκε με τους γηπεδούχους να προηγούνται με +8 (24-16).<br/><br/>Το δεύτερο δεκάλεπτο ανήκε στο «τριφύλλι», που έσφιξε την άμυνά του και είχε πιο ορθολογικές επιλογές στην επίθεση. Με τον Ράις να ανεβάζει την απόδοσή του, οι φιλοξενούμενοι πλησίασαν σε απόσταση βολής (27-25 στο 13’). Την ίδια ώρα, η είσοδος του Μήτογλου και του Μπέντιλ στο παρκέ, απέδωσε καρπούς, κυρίως στις αλλαγές των μαρκαρισμάτων και τον έλεγχο των ριμπάουντ.<br/><br/>Η Μπάγερν είχε βραχυκυκλώσει επιθετικά από τις αμυντικές… δαγκάνες του «τριφυλλιού», που είχε φέρει πλέον το παιχνίδι στο δικό του ρυθμό. Ειδικά στο τελευταίο τρίλεπτο, ο Παναθηναϊκός δεν επέτρεψε στους γηπεδούχους να… αναπνεύσουν και με επιμέρους σκορ 7-2, πήγε στα αποδυτήρια για την ανάπαυλα έχοντας το προβάδισμα (35-36).<br/><br/>Οι «πράσινοι» απέκτησαν αυτοπεποίθηση και συνέχισαν στον ίδιο ρυθμό και στην τρίτη περίοδο. Με αμυντική λειτουργία σεμιναριακού επιπέδου, οι παίκτες του Βόβορα «έπνιξαν» τους γηπεδούχους και με σερί 20-0 (!) μετέτρεψαν το 39-38 σε 39-58 (27’) και έβαλαν τις βάσεις για τη νίκη τους.<br/><br/>Στο τελευταίο τρίλεπτο της περιόδου χάθηκε κάπως η συγκέντρωση των φιλοξενούμενων, που έδωσαν δικαιώματα στους Βαυαρούς, οι οποίοι πλησίασαν κάπως στο σκορ με σερί 7-0 (48-60 στο 29’).<br/>Στις αρχές της τέταρτης περιόδου, η Μπάγερν επιχείρησε να πλησιάσει, με τον Τσίπτσερ να δίνει λύσεις επιθετικά στην ομάδα του Ράντονιτς (58-67 στο 33’). Εντούτοις, οι «πράσινοι» δεν πτοήθηκαν και δεν απώλεσαν τη συγκέντρωσή τους: με σερί 7-0, απομακρύνθηκαν εκ νέου (58-74 στο 34’) και στην ουσία… καθάρισαν.<br/><br/>Το «τριφύλλι» διατηρούσε μια διαφορά κοντά στους 15 πόντους όσο πλησιάζαμε στο φινάλε του αγώνα, την ώρα που οι Γερμανοί τα είχαν… παρατήσει και δεν είχαν τα κουράγια να το παλέψουν. Το τελικό 75-87 χάρισε ένα σπουδαίο διπλό στον Παναθηναϊκό, που έκανε το «2 στα 2» στη διαβολοβδομάδα.<br/><br/><b>Τα δεκάλεπτα: 24-16, 35-36, 53-65, 75-87</b></p>
      <p>Πηγή: sport-fm</p>
      <p> </p>
    </article>
  </body>
</html>