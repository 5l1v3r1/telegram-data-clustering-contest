<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/23/Kvinne-til-sykehus-etter-drukningsulykke-i-Telemark-20459515.ece"/>
    <meta property="og:site_name" content="adressa.no"/>
    <meta property="article:published_time" content="2019-11-22T23:49:01+00:00"/>
    <meta property="og:title" content="Kvinne til sykehus etter drukningsulykke i Telemark"/>
    <meta property="og:description" content="En kvinne er kjørt til Ullevål sykehus etter at hun ble hentet opp fra Damvatn i Gransherad ved Notodden i Telemark fredag kveld."/>
  </head>
  <body>
    <article>
      <h1>Kvinne til sykehus etter drukningsulykke i Telemark</h1>
      <address><time datetime="2019-11-22T23:49:01+00:00">22 Nov 2019, 23:49</time> by <a rel="author">(NTB) NTB</a></address>
      <p>En kvinne er kjørt til Ullevål sykehus etter at hun ble hentet opp fra Damvatn i Gransherad ved Notodden i Telemark fredag kveld.</p>
      <aside><a href="https://www.adressa.no/nyheter/innenriks/2019/11/23/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/23/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/23/javascript:void(0);">Del denne artikkelen på e-post</a></aside>
      <p>Politiet meldte om hendelsen klokka 23.42 fredag kveld. En voksen kvinne er hentet opp fra Damvatn i Gransherad av personell fra brannvesenet.</p>
      <p>– Politiet fikk melding om en ulykke på en brygge ved Damvatn klokka 22.10 fredag kveld. Brannvesenets overflatedykkere ankom stedet og var i vannet en halv time senere. Etter kort tid var kvinnen tatt på land, sier operasjonsleder Truls Fjeld i Sørøst politidistrikt til NTB.</p>
      <p>Det ble iverksatt førstehjelp med en gang kvinnen kom på land. Dette fortsatte mens en ambulanse kjørte henne ut av området.</p>
      <p>– Det er dårlig flyvær i området, så luftambulansen kunne ikke lande. Derfor kjørte ambulansen østover for å komme helikopteret i møte et annet sted og få henne til sykehus, sier Fjeld.</p>
      <p>Hovedredningssentralen for Sør-Norge opplyser klokka 00.32 at kvinnen flys til Ullevål sykehus i Oslo med et redningshelikopter fra basen i Rygge.</p>
      <p>Operasjonslederen sier at kvinnens pårørende er varslet.</p>
      <p>(©NTB)</p>
    </article>
  </body>
</html>