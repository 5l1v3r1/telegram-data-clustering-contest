<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pronews.gr/amyna-asfaleia/esoteriki-asfaleia/823931_kriti-ep-aytoforo-syllipsi-heiroyrgoy-me-fakelaki-400-eyro"/>
    <meta property="og:site_name" content="PRONEWS"/>
    <meta property="article:published_time" content="2019-11-22T23:00:53+00:00"/>
    <meta property="og:title" content="Κρήτη: Επ' αυτοφώρω σύλληψη χειρουργού με φακελάκι 400 ευρώ"/>
    <meta property="og:description" content="Κρατούσε στα χέρια του τα 400 ευρώ σε προσημειωμένα χαρτονομίσματα. «Άστα αυτά! Αυτά είναι δικά μας», φέρονται να είπαν αστυνομικοί της Ασφάλειας στον νοσοκομειακό γιατρό χειρουργό λίγο αφότου είχε παραλάβει..."/>
  </head>
  <body>
    <article>
      <h1>Κρήτη: Επ' αυτοφώρω σύλληψη χειρουργού με φακελάκι 400 ευρώ</h1>
      <address>
        <time datetime="2019-11-22T23:00:53+00:00">22 Nov 2019, 23:00</time>
      </address>
      <p>
        <b>Κρατούσε στα χέρια του τα 400 ευρώ σε προσημειωμένα χαρτονομίσματα. «Άστα αυτά! Αυτά είναι δικά μας», φέρονται να είπαν αστυνομικοί της Ασφάλειας στον νοσοκομειακό γιατρό χειρουργό λίγο αφότου είχε παραλάβει φακελάκι με προσημειωμένα χαρτονομίσματα που του είχε δώσει ασθενής από το Ηράκλειο.</b>
      </p>
      <p>Σύμφωνα με το cretalive, ο γιατρός σάστισε μόλις αντίκρισε τους αστυνομικούς της Ασφάλειας να μπαίνουν στο γραφείο του.</p>
      <p>Με βάση τα όσα έχουν γίνει γνωστά, είχε ήδη σκίσει το φακελάκι και κρατούσε στα χέρια τα 400 ευρώ σε προσημειωμένα χαρτονομίσματα.</p>
      <p>Οι ίδιες πηγές αναφέρουν ότι κρατούσε άλλα 250 ευρώ, τα οποία εικάζεται ότι προέρχονταν από άλλο φάκελο.</p>
      <p>«Δεν τα ζήτησα εγώ, μόνος του μου έδωσε τα χρήματα για την επέμβαση» φέρεται να ισχυρίζεται ο γιατρός, ο οποίος αρνείται τα όσα του αποδίδονται.</p>
      <p>Το χρονικό της υπόθεσης</p>
      <p>Προηγήθηκε καταγγελία σύμφωνα με την οποία ο ασθενής του γιατρού απαίτησε χρηματικό ποσό, για ιατρική πράξη που είχε πραγματοποιηθεί το προηγούμενο χρονικό διάστημα στο νοσοκομείο.</p>
      <p>Σύμφωνα με πληροφορίες, ο γιατρός ζήτησε περισσότερα χρήματα απ όσα αρχικά είχε συμφωνήσει με τον ασθενή του με αποτέλεσμα ο τελευταίος να εξοργιστεί από αυτό και να απευθύνεται τελικά στην αστυνομία προχωρώντας παράλληλα σε επώνυμη και γραπτή καταγγελία.</p>
      <p>Στο τελευταίο ραντεβού που είχε μαζί του οι άντρες της Ασφάλειας Ηρακλείου προσημείωσαν τα χρήματα με τα οποία θα έδινε το ¨φακελάκι¨στον γιατρό.</p>
      <p>Αμέσως μετά άνδρες της ασφάλειας Ηρακλείου, συνέλαβαν τον γιατρό βρίσκοντας πάνω του τα προσυμφωνημένα χαρτονομίσματα.</p>
      <p>Ο γιατρός οδηγήθηκε στο Αστυνομικό Μέγαρο Ηρακλείου όπου και κρατείται, ενώ σε βάρος του σχηματίζεται δικογραφία.</p>
    </article>
  </body>
</html>