<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/zuzel-rozmowa-z-pisarzem-adrianem-bednarkiem-ktory-jest-wielkim-fanem-zuzla/xjvgwen"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T23:55:31+00:00"/>
    <meta property="og:title" content="Jest pisarzem i cały czas czeka na mistrzostwo Włókniarza"/>
    <meta property="og:description" content="Żużel łączy ludzi na całym świecie, jednak to, czym zajmują się ludzie na co dzień, którzy tworzą klimat na stadionach potrafi zaskakiwać. Okazuje się bowiem, że wśród kibiców, można znaleźć polskich pisarzy. Jednym z nim jest Adrian Bednarek, oprócz pisania powieści kryminalnych i thrillerów jest również długoletnim kibicem forBET-u Włókniarza Częstochowy, a o samym żużlu można przegadać z nim nie jedną noc."/>
  </head>
  <body>
    <article>
      <h1>Jest pisarzem i cały czas czeka na mistrzostwo Włókniarza</h1>
      <address><time datetime="2019-11-22T23:55:31+00:00">22 Nov 2019, 23:55</time> by <a rel="author">Sylwia Sówka</a></address>
      <p>
        <b>Żużel łączy ludzi na całym świecie, jednak to, czym zajmują się ludzie na co dzień, którzy tworzą klimat na stadionach potrafi zaskakiwać. Okazuje się bowiem, że wśród kibiców, można znaleźć polskich pisarzy. Jednym z nim jest Adrian Bednarek, oprócz pisania powieści kryminalnych i thrillerów jest również długoletnim kibicem forBET-u Włókniarza Częstochowy, a o samym żużlu można przegadać z nim nie jedną noc.</b>
      </p>
      <p>
        <b>PRZEGLĄD SPORTOWY: - Oprócz pisarstwa na co dzień, jest także pan wiernym kibicem Włókniarza Częstochowy. Kto zaszczepił w panu miłość do czarnego sportu i ile ona już trwa?</b>
      </p>
      <p>ADRIAN BEDNAREK: - Miłość do żużla zaszczepił we mnie tata. Z tatą obejrzałem zdecydowanie najwięcej meczów i przeżyłem największą ilość wyjazdów za Włókniarzem, a także za Sławkiem Drabikiem czy Tomaszem Gollobem, którego od dzieciństwa uważam za żużlowego idola. Pierwszy raz na meczu byłem w 1992 roku właśnie za namową taty. Miałem osiem lat, ale wówczas jeszcze nie poczułem tego „czegoś”. Moja prawdziwa przygoda z żużlem trwa nieprzerwanie od 1994 roku, konkretnie od meczu w Częstochowie z Polonią Bydgoszcz. Właśnie ten mecz był pierwszym, na który chciałem iść sam z siebie, bez niczyjej namowy. Do dziś nie wiem co spowodowało tę chęć, chyba jakiś naturalny instynkt, wewnętrzna potrzeba wsparcia drużyny, gdy przez cały tydzień słuchałem na mieście, że do Częstochowy przyjeżdżają bracia Gollobowie z wówczas ciągle urzędującym mistrzem świata Samem Ermolenko. Miałem niesamowitą chęć dopingować drużynę w pojedynku z tak trudnym przeciwnikiem. Swoją drogą później ten mecz na VHSsie widziałem co najmniej kilkanaście razy (śmiech). Uznaję go za mój początek przygody, która cały czas trwa. W mojej rodzinie tradycje kibicowskie są bardzo duże, kultywowane od czterech pokoleń, czyli od początku istnienia Włókniarza. Po cichu liczę, że syn też będzie kontynuował rodzinne tradycje.</p>
      <figure>
        <img src="https://ocdn.eu/pulscms-transforms/1/CcSk9kpTURBXy84MjU2NWUxZWY5MmEyYjhlZTFmMWIzYmM3YjQwNjM1MC5qcGeSlQLNAxQAwsOVAgDNAvjCw4GhMAE"/>
        <figcaption>Adrian Bednarek</figcaption>
      </figure>
      <p>
        <b>- Czy był taki moment, że zachciało się panu tego żużla jeszcze więcej i miał pan ochotę wsiąść na motocykl? Ewentualnie gdyby pana syn złapał przysłowiowego bakcyla na żużel jednak powiedziałby „Tato, nie chce kibicować, chce jeździć” to długo by pan rozważał decyzję o tym, czy go zapisać do szkółki?</b>
      </p>
      <p>ADRIAN BEDNAREK: - Oj nie, takiego momentu nigdy nie miałem. Kilka moich przygód ze zwykłymi motocyklami kończyło się tylko i wyłącznie upadkami, więc doskonale zdaję sobie sprawę, że się do tego sportu nie nadaję. Natomiast gdyby syn miał takie wizje w przyszłości na pewno nie robiłbym mu przeszkód. Jestem zwolennikiem tego, że każdy powinien szukać siebie i dążyć do spełniania swoich marzeń.</p>
      <p>
        <b>- W takim razie oby tego bakcyla złapał. Przejdźmy dalej. Miał pan okazję być świadkiem tego, jak zmieniał się żużel w Polsce, jak zawodnicy zaczynali, bądź kończyli kariery. Czy między dawniejszym światem żużla a dzisiejszym jest duża różnica?</b>
      </p>
      <p>ADRIAN BEDNAREK: - Zgadza się. Można powiedzieć, że widziałem kilka żużlowych epok, a jedynym zawodnikiem, który jeździł, kiedy ja zaczynałem chodzić na mecze i jeździ do dziś jest Piotr Protasiewicz. Różnica między tym, co teraz a tym, co było dawniej jest ogromna. Tak w polskim, jak i światowym żużlu. Najpierw był schyłek romantycznego żużla ligowego, gdy w klubach dominowali wychowankowie, a każda drużyna miała jednego obcokrajowca, później było otwarcie na większą ilość zagranicznych zawodników i istna karuzela transferowa, różne eksperymenty, zmiany systemów rozgrywek itp. W międzyczasie nastąpił smutny regres ligi angielskiej i upadki takich klubów jak Bradford, a także rewolucja w formule wyłaniania indywidualnego mistrza świata. Żużel cały czas się zmienia, nie zawsze na lepsze.</p>
      <p>
        <b>- Powiedział pan o różnych epokach w żużlu. Według pana, jaką teraz obecnie mamy epokę? Bo zdaje się, że niektóre kluby wracają powoli, bądź próbują wrócić do epoki - jak to pan określił - romantycznego żużla i ujmijmy to w ten sposób, że starają się by młodzi zdawali licencje i zaraz potem są dopuszczani do zawodów, co prawda nie ligowych, ale takich, w których mogą osiągać pierwsze sukcesy.</b>
      </p>
      <p>ADRIAN BEDNAREK: - Szczerze mówiąc nie bardzo widzę takie próby, może pomijając klub mistrzów Polski. Młodzi zawodnicy bez rodzinnego zaplecza nie mają łatwo, zwłaszcza w czasach, w których tak wielką wagę odgrywa sprzęt. A jaką mamy epokę? Trudno stwierdzić. Na pewno twardych torów i worningów (uśmiech). Po cichu liczę, że właśnie zaczyna się epoka dominacji Bartosza Zmarzlika w światowym żużlu.</p>
      <p>-<b> Wróćmy do pana ulubionego klubu. Który z dotychczasowych meczów Włókniarza zapadł panu najbardziej w pamięć i dlaczego? A może było takich meczów nawet kilka?</b></p>
      <p>ADRIAN BEDNAREK: - Takich meczów trochę się nazbierało. Na pewno pierwszy finał ligi w 1996 roku rozgrywany w Częstochowie i feta po rewanżu, nasz mecz z Gorzowem w 1995 zakończony fenomenalną szarżą Joe Screena, mistrzostwo Polski zdobyte u siebie w 2003 roku, wspaniała wygrana z naszpikowaną gwiazdami Unią w Lesznie w 2009 roku czy dramatyczny baraż o utrzymanie z Gnieznem dwa lata później lub wygrana z Gorzowem w Częstochowie w 2017 roku. Te mecze jako pierwsze przychodzą mi na myśl i kojarzą się ze szczęściem. Z przykrych chwil nigdy nie zapomnę jak spadaliśmy z ligi w 1997 roku broniąc mistrzostwa czy braku awansu do I ligi po kontrowersyjnym meczu z Wrocławiem rok później. Ale gdybym miał wybrać jeden, wybrałbym ten, który choćbym bardzo chciał nie wyjdzie mi z pamięci i sam nazywam go żużlową traumą na całe życie. Nasz dramatycznie przegrany po defekcie Rune Holty półfinał z Toruniem w 2013 roku. Niestety piękne porażki mają to do siebie, że siedzą w człowieku latami…</p>
      <p>
        <b>- A miniony sezon był dla Częstochowy, jaki pana zdaniem? Czy ten brąz, jaki Włókniarz wywalczył jest satysfakcjonujący dla kibica?</b>
      </p>
      <p>ADRIAN BEDNAREK: - Był to bardzo trudny sezon, pełen wzlotów i upadków. Przed letnią przerwą miałem poważne obawy co do naszego miejsca w tabeli i przyznaję, traciłem wiarę w play-offy. Późniejsza odmiana drużyny przeszła moje najśmielsze oczekiwania. Biorąc pod uwagę całokształt, trudy sezonu i to jak on się układał uważam, że brązowy medal jest wielkim sukcesem dla drużyny. Można powiedzieć, że Włókniarz wyciągnął maksimum z tegorocznych rozgrywek. Choć ja nie ukrywam, cały czas czekam na upragnione mistrzostwo.</p>
      <p>
        <b>- Wiadomo złoto smakuje najlepiej. I ostatnie pytanie, no może przed ostatnie. Czy można się spodziewać, że połączy pan swoją pasję do pisania oraz żużla i napisze o nim książkę? Ewentualnie czy jeśli nie będzie to książka całkowicie poświęcona żużlowi, to chociaż znajdziemy jakieś elementy czarnego sportu w przyszłych pana powieściach?</b>
      </p>
      <p>ADRIAN BEDNAREK: - Chodzą mi po głowie takie pomysły, choć ciągle jeszcze nie zdecydowałem się na wprowadzenie któregoś z nich w życie. Ostatnio coraz częściej osadzam akcję moich książek w Częstochowie, więc tym bardziej thriller z żużlem w tle lub taki w którym akcja bezpośrednio dotyka żużla coraz bardziej kusi. Piszę dużo, zapas powieści ciągle się powiększa, podobnie liczba zatwierdzonych publikacji i wydaje mi się, że kwestią czasu jest, aż zapragnę przeżyć mroczną przygodę połączoną z żużlem, w świecie który sam kreuję.</p>
      <p>
        <b>- W pana najnowszej książce „Córeczki” jest dość sporo wzmianek o żużlu. Czy w ten sposób chce pan oswoić swoich czytelników z tym że któregoś dnia zabierze ich pan na stadion żużlowy w swojej książce?</b>
      </p>
      <p>ADRIAN BEDNAREK: - Takie wzmianki były czysto przypadkowe, wynikały głównie z umiejscowienia akcji w Częstochowie, a pisząc o moim rodzinnym mieście, nie da się pominąć tego wspaniałego sportu. Jeśli kiedyś będę planował thriller powiązany z żużlem, na pewno nie będę chciał oswajać z tym faktem czytelników tylko... go napiszę.</p>
    </article>
  </body>
</html>