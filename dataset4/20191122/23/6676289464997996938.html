<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/alegeri-prezidentiale-2019-vot-diaspora-turul-doi-326774.html"/>
    <meta property="og:site_name" content="Observator"/>
    <meta property="article:published_time" content="2019-11-22T23:15:00+00:00"/>
    <meta property="og:title" content="Votul în diaspora la alegerile prezidenţiale, turul doi, în plină desfăşurare (Live)"/>
    <meta property="og:description" content="Votul în diaspora pentru alegerile prezidențiale 2019, turul doi, a început în noaptea trecută, la ora 1.00, când s-au deschis secţiile de votare din Noua Zeelandă şi Australia. Ca şi în primul tur, românii sunt aşteptaţi la vot în..."/>
  </head>
  <body>
    <article>
      <h1>Votul în diaspora la alegerile prezidenţiale, turul doi, în plină desfăşurare (Live)</h1>
      <address><time datetime="2019-11-22T23:15:00+00:00">22 Nov 2019, 23:15</time> by <a rel="author">Veronica Micu</a></address>
      <p>
        <b>
          <b>Votul în diaspora pentru alegerile prezidențiale 2019, turul doi, a început în noaptea trecută, la ora 1.00, când s-au deschis secţiile de votare din Noua Zeelandă şi Australia. Ca şi în primul tur, românii sunt aşteptaţi la vot în zilele de 22, 23 și 24 noiembrie. </b>
        </b>
      </p>
      <p><b>Ora 24.00:</b> 94.334 de alegători au votat în prima zi a turului al doilea de scrutin în diaspora.</p>
      <p><b>Ora 23.00:</b> 94.078 români au votat în străinătate până la această oră. Sunt cu 17 mii mai mulți față de primul tur.</p>
      <p><b>Ora 21.10:</b> Votul în diaspora în prima zi pentru turul doi a depășit numărul de alegători prezenți în prima zi dedicată votului pentru primul tur de scrutin. Astfel, la ora 21.00, 84.551 de români au votat în străinătate.</p>
      <p>Lor li se mai adaugă și cei 17.503 alegători care au votat prin corespondență. În total, 102.054 români au votat până la ora 21.00 în diaspora în prima zi de vot pentru turul 2, cu 17.503 mai mulți față de prima zi pentru turul 1.</p>
      <p><b>Actualizare (ora 17.35)</b> - Laura Codruţa Kovesi, procurorul-şef european, a fost printre primii români care au votat vineri în Diaspora. Fostul şef al Direcţiei Naţionale Anticorupţie a votat la Ambasada României de la Helsinki, Finlanda.</p>
      <p><b>Actualizare (ora 14.00)</b> - Peste 30.000 de români au votat până vineri în jurul orei 14:00 în turul al doilea al alegerilor prezidenţiale.</p>
      <p>În prima zi de vot pentru turul al doilea al alegerilor prezidenţiale, au votat până acum la secţiile din străinătate 13.158 de români, cărora li se adaugă cei 17.503 care au optat pentru votul prin corespondenţă, astfel că numărul total este 30.661 în jurul orei 14:00.</p>
      <p>La primul tur al scrutiului prezideţial, în jurul aceleiaşi ore, era 13.795 de votanţi.</p>
      <p><b>Actualizare (ora 12.50) </b>- Numărul votanţilor din Diaspora, în turul doi al alegerilor prezidenţiale, a ajuns la 20.116. Pe listele suplimentare au votat 2.633 de români.</p>
      <p><b>Actualizare (ora 11.00) </b>- Până la ora 11.00. au votat 18.039 de alegători din străinătate. </p>
      <p>MAE reiterează recomandarea adresată cetăţenilor aflaţi în străinătate pe durata alegerilor prezidenţiale de a se prezenta la vot pe durata celor trei zile (vineri, sâmbătă şi duminică) pentru a evita aglomerarea în ultima zi.</p>
      <p><b>Actualizare (ora 9.00)</b> - Până la ora 9.00. au votat 17.767 de alegători din străinătate. Dintre aceștia, 17.503 au votat prin corespondență.</p>
      <p>Procesul electoral în străinătate, în cele trei zile, se va derula între orele 7.00 şi 21.00 (ore locale), însă există posibilitatea prelungirii votului, până la ora 23.59, dacă sunt cozi.</p>
      <p>Astfel, votul în străinătate se va finaliza luni dimineaţă, la ora 7.00, odată cu închiderea secţiilor de votare de pe coasta de vest a Statelor Unite ale Americii.</p>
      <p>Până la această oră, 7.00, au votat 17.662 de alegători din străinătate. Dintre aceștia, 17.503 au votat prin corespondență, restul de 159 prezentându-se la urne în primele ore de la deschiderea lor, informează <a href="https://prezenta.bec.ro/prezidentiale24112019/abroad-precincts">Biroul Electoral Central</a>.</p>
      <h3>835 de secţii de votare pentru românii din Diaspora</h3>
      <p>Votul se desfăşoară tot în 835 de secţii, dar locaţia unora dintre acestea a fost schimbată. Astfel, au fost relocate pentru al doilea tur de scrutin secţia 153 din Monaco, secţia 256 Patra (Grecia) şi Secţia 396 Sesto San Giovanni (Italia). În alte situaţii, au fost modificate adresele altor patru secţii de votare "ca urmare a unor situaţii obiective”.</p>
      <p>Astfel, secţia de votare 178 din Leipzig (Germania) a fost mutată după ce autorităţile locale au notificat misiunea diplomatică cu privire la faptul că spaţiul asigurat pentru primul tur de scrutin nu mai este disponibil.</p>
      <p>Secţia de votare 734 Madridejos (Spania) a fost mutată din cauză locaţia utilizată la primul tur "nu mai corespunde standardelor de siguranţă necesare desfăşurării în condiţii optime a activităţilor specifice votării ca urmare a deteriorării plafonului a unor defecţiuni la sistemul de încălzire". Secţia 578 (Plymouth 1 - Marea Britanie) va fi relocată la Londra pentru a asigura optimizarea fluxurilor anticipate de votanţi la Londra, iar fluxul va fi preluat de secţia 579 din Plymouth, decizia fiind luată în condiţiile n care în această localitate nu s-au înregistrat fluxuri mari de alegători. Şi la secţia de votare nr. 294 din Ladispoli (Italia) primăria oraşului a solicitat relocarea secţiei ca urmare a unor probleme de natură organizatorică interne.</p>
      <h3>Mai multe buletine de vot în turul doi</h3>
      <p>Pentru al doilea tur de scrutin au fost trimise în diaspora, pe baza informărilor misiunilor diplomatice şi consulare, 4.608.175 de buletine de vot şi 2.866.260 de timbre autocolante, numărul buletinelor de vot fiind cu 107.068 mai mare decât în primul tur de scrutin.</p>
      <p>MAE a solicitat, de asemenea, BEC posibilitatea tipăririi buletinelor de vot pe plan local în cazul a opt secţii de votare din străinătate aflate în zone depărtate şi unde există riscul ca buletinele trimise din ţară să nu ajungă până la 21 noiembrie inclusiv, aşa cum prevede legea. Este vorba despre secţii de votare din Canada, Angola, Cuba, Iran Irak, Siria şi Venezuela, secţii unde la primul tur de scrutin fluxul de alegători a fost unul redus.</p>
      <p>După <a href="https://observator.tv/politic/alegeri-prezidentiale-2019-rezultate-finale-primul-tur-325379.html">primul tur al alegerilor prezidenţiale 2019</a>, care a avut loc în perioada 8-10 noiembrie în diaspora și pe 10 noiembrie la secțiile din țară, Klaus Iohannis a obţinut 37,82% din voturi, iar Viorica Dăncilă - 22,26%.</p>
    </article>
  </body>
</html>