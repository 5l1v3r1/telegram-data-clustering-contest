<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622839/%D8%A2%D8%AA%D8%B4-%D8%A8%D9%86%D8%B2%DB%8C%D9%86-%DA%86%D9%82%D8%AF%D8%B1-%D8%A8%D9%84%DB%8C%D8%AA-%D8%B3%DB%8C%D9%86%D9%85%D8%A7%D9%87%D8%A7-%D8%B1%D8%A7-%D8%B3%D9%88%D8%B2%D8%A7%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T23:44:00+00:00"/>
    <meta property="og:title" content="آتش بنزین، چقدر بلیت سینماها را سوزاند؟"/>
    <meta property="og:description" content="باوجود ناآرامی‌های بنزینی هفته گذشته در کشور، میزان کاهش استقبال مردم از سینماها نسبت به هفته قبل از آن، زیر ۱۰ درصد بوده است."/>
  </head>
  <body>
    <article>
      <h1>آتش بنزین، چقدر بلیت سینماها را سوزاند؟</h1>
      <address>
        <time datetime="2019-11-22T23:44:00+00:00">22 Nov 2019, 23:44</time>
      </address>
      <p>
        <i>باوجود ناآرامی‌های بنزینی هفته گذشته در کشور، میزان کاهش استقبال مردم از سینماها نسبت به هفته قبل از آن، زیر ۱۰ درصد بوده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سینماهای کشور در هفته پایانی آبان، به دلیل ناآرامی‌های ناشی از افزایش قیمت بنزین در کشور، شاهد کاهش حدود ۱۰ درصد از میزان فروش بلیت و ریزش نزدیک به ۷ درصد از مخاطبان فیلم‌های روی پرده بودند.</p>
      <p>از روز جمعه ۲۴ آبان و در حالی که فروش هفته گذشته (۱۷ تا ۲۳ آبان) فیلم‌های روی پرده نوید بازگشت رونق به سینماها پس از چندماه را می‌داد، اتفاقاتی در برخی شهرها رخ داد که به یک باره فروش سینماها هم با روند کاهشی روبه‌رو شد. افزایش قیمت بنزین و شعله‌ور شدن اعتراضات در بعضی از شهرها از یک سو و قطع اینترنت از سوی دیگر، علاوه بر لغو بسیاری از برنامه‌های هنری از جمله اکران‌های مردمی چند فیلم، جشن انجمن منتقدان و ...، موجب شد فروش سینماها طبق گفته رئیس انجمن سینماداران، در سه روز اول هفته گذشته، کاهشی حدودا ۹۰ درصدی را تجربه کند. این رقم البته در روزهای آخر هفته بهبود یافت و بخش عمده این کاهش جبران شد.</p>
      <figure>
        <img src="https://aftabnews.ir/files/fa/news/1398/9/1/362248_105.jpg"/>
      </figure>
      <p>در نهایت سینماها در هفته پایانی آبان، هرچند با کاهش مخاطب روبه‌رو شدند اما سه روز پایانی هفته روزهای خوبی را سپری کردند. در پایان این هفته {پنجشنبه ۳۰ آبان)، فروش کل سینماهای کشور از رقم شش میلیارد و ۲۳۴ میلیون تومان گذشت که سه میلیارد و ۷۵۰ میلیون تومان از این رقم سهم فروش سینماهای تهران بود. ۵۰۷ هزار نفر کل مخاطبانی بودند که در این هفته در سینماها به تماشای فیلم‌های روی پرده نشستند که از این رقم هم بیش از ۲۴۷ هزار نفر تهرانی‌ها بودند. قیاس این ارقام با هفته گذشته نشان می‌دهد حدود ۷۰۰ میلیون تومان فروش و نزدیک به ۹۰ هزار مخاطب، میزان کاهش استقبال از سینماها نسبت به هفته گذشته بوده است که البته با توجه به تعطیلی بسیاری از سانس‌های سینماها در روزهای ابتدایی هفته، چندان رقم عجیبی به نظر نمی‌رسد.</p>
    </article>
  </body>
</html>