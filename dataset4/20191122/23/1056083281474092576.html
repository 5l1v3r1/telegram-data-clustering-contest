<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019475/%D8%B7%D8%A7%D9%87%D8%B1%DB%8C-%D9%87%D9%85%D9%87-%D9%85%DB%8C-%D8%AF%D8%A7%D9%86%D8%B3%D8%AA%DB%8C%D9%85-%D9%87%D9%86%D8%AF%D8%A8%D8%A7%D9%84-%D8%A7%D9%84%D9%85%D9%BE%DB%8C%DA%A9%DB%8C-%D9%86%D9%85%DB%8C-%D8%B4%D9%88%D8%AF-%D8%A8%D9%87-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D8%B3%D8%B1%D8%A8%D8%A7%D8%B2%D9%85%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T23:25:00+00:00"/>
    <meta property="og:title" content="طاهری: همه می‌دانستیم هندبال المپیکی نمی‌شود/ به بازیکنان سربازمان اجازه خروج از کشور ندادند"/>
    <meta property="og:description" content="سرمربی تیم هندبال سپاهان به ممانعت از خروج بازیکن_سربازها برای همراهی این تیم در مسابقات جام باشگاه‌های آسیا انتقاد کرد."/>
  </head>
  <body>
    <article>
      <h1>طاهری: همه می‌دانستیم هندبال المپیکی نمی‌شود/ به بازیکنان سربازمان اجازه خروج از کشور ندادند</h1>
      <address><time datetime="2019-11-22T23:25:00+00:00">22 Nov 2019, 23:25</time> by <a rel="author">معصومه مومی‌وند</a></address>
      <p>سرمربی تیم هندبال سپاهان به ممانعت از خروج بازیکن_سربازها برای همراهی این تیم در مسابقات جام باشگاه‌های آسیا انتقاد کرد.</p>
      <p>به گزارش ایسنا، تیم هندبال سپاهان اصفهان با دو پیروزی و چهار شکست در جام باشگاه‌های آسیا در جایگاه نهم قرار گرفت. محسن طاهری، سرمربی سپاهان در گفت‌وگو با ایسنا به عملکرد تیم خود در جام باشگاه‌های آسیا اشاره کرد و گفت: اگر بر اساس آمار و روی کاغذ بررسی کنیم، جزو چهار تیم برتر قرار نگرفتیم و این نوعی ضعف است اما با توجه به اینکه بعد از هشت سال در این مسابقات شرکت کردیم و مقابل تیم‌های قوی با اختلاف یک یا دو گل باختیم، عملکرد مثبتی داشتیم.</p>
      <p>او در ادامه بیان کرد: دو بازیکن را به عنوان یار کمکی می‌خواستیم که به ما ندادند در حالی که تیم‌های دیگر بازیکن خارجی داشتند، حتی برخی از تیم‌ها چند بازیکن خارجی را تبعه خود کرده بودند و چهار بازیکن خارجی دیگر هم در ترکیب داشتند اما ما تیم جوانی داشتیم و برخی از بازیکنانمان برای اولین بار حضور در جام باشگاه‌ها را تجربه کردند. با این حال بازیکنانمان خیلی تلاش کردند و مقابل تیم‌هایی مثل الوکره که سال قبل قهرمان شده بود و دیگر تیم‌ها با اختلاف یک یا دو گل باختند. این موضوع نشان می‌دهد که در صورت داشتن برنامه ریزی مدون بهتر کار می‌کنیم.</p>
      <p>
        <b>همه می‌دانستند تیم ملی در انتخابی المپیک مقام کسب نمی‌کند</b>
      </p>
      <p>طاهری در مورد حضور ملی‌پوشان سپاهان در اردوی تیم ملی گفت: به دلیل حضور تیم ملی در مسابقات انتخابی المپیک بازیکنان ملی پوش‌مان را یک ماه در اختیار نداشتیم و یک هفته بعد از بازگشت‌شان به مسابقات باشگاه‌های آسیا اعزام شدیم در نتیجه بدون آنها تمرین کردیم و وقتی به تیم اضافه شدند به خاطر خستگی و فشار مسابقات به آنها استراحت دادیم.  علاوه بر این چند بازیکن‌مان در جریان مسابقات دچار کسالت شدند و استراحت کردند. این موارد شرایطی را برای باشگاه ایجاد کرد که امکان استفاده از توانایی‌های خود را نداشته باشند.  </p>
      <p>او در این مورد افزود: اگر قرار بر برگزاری مسابقات باشگاه‌های آسیا است باید بازیکنان ملی‌پوش در اختیار باشگاه‌ها باشند. همه می‌دانستیم تیم ملی در رقابت‌های انتخابی المپیک مقامی را کسب نمی‌کند، حتی سرمربی هم می‌دانست در شرایطی که لژیونرها نیستند و با مشکلاتی که وجود دارد، مقام کسب نمی‌کنند. در نتیجه می‌توانستیم تیم جوانی را به مسابقات ببریم تا تجربه کسب کنند و برای مسابقات انتخابی جام جهانی تیم با تجربه را اعزام کنیم. اینگونه تیم ملی یکسری بازیکن جوان برای آینده می‌ساخت و ما هم آسیب نمی‌دیدیم.</p>
      <p>
        <b>تفاوتمان با تیم‌های آسیایی در برنامه ریزی و تجربه است </b>
      </p>
      <p>طاهری در مورد سطح فنی تیم‌های باشگاهی ایران با تیم‌های آسیایی گفت: بعد از هشت سال در این مسابقات حضور پیدا کردیم و با اختلاف یک یا دو گل به تیم‌های قدرتمند باختیم این نشان می‌دهد که اختلاف چندانی نداریم. مشکل ما در تدارکات و برنامه ریزی است. سطح فنی بازیکنانمان تفاوت زیادی با تیم‌های آسیایی ندارد و از نظر فنی و بدنی خیلی شایسته هستیم اما تیم‌های دیگر برنامه ریزی و اردوهای بلند مدت و کوتاه مدت دارند و همین تجربه‌شان را بالا برده است. بازیکنان ما به علت نداشتن بازی تدارکاتی و عدم حضور در تورنمنت‌ها نمی‌توانند در لحظات حساس نتیجه لازم را کسب کنند که  این تنها اختلاف ما با آنها است.</p>
      <p>
        <b>کمک بازیکن_سربازها به تیم باشگاهی ارزشمندتر از نگهبانی دادن است</b>
      </p>
      <p>طاهری از ممنوع الخروج بودن بازیکن_سربازها برای همراهی تیم‌های باشگاهی در مسابقات برون مرزی انتقاد کرد و گفت: وقتی بازیکن_سربازها می‌خواهند برای تیم خود زحمت بکشند برخی با وضع  قوانین به آنها اجازه خروج نمی‌دهند. کمک این سربازها به تیم باشگاهی در مسابقات برون مرزی خیلی ارزشمندتر از نگهبانی دادن در پادگان است. از مسئولان خواهش می‌کنم که با نگاهی بازتر به این قضیه توجه کنند چون بحث آبرو و حیثیت ملی است پس به بازیکن - سربازها کمک کنند تا در اختیار تیم ملی یا باشگاهی قرار بگیرند نه اینکه سنگ جلوی پای باشگاه‌ها بیندازند.</p>
      <p>سرمربی تیم سپاهان اصفهان در این مورد افزود: در جام باشگاه‌ها به دنبال استفاده از علی رحیمی، دروزاه‌بان تیم ملی بودیم اما بعد از بازگشت تیم ملی به ایران اجازه اعزام با تیم باشگاهی را به او ندادند تا خود را به حوزه خدمتش معرفی کند. به همین راحتی بازیکنی که می‌تواند برای دفاع از حیثیت تیم کشورش به باشگاه کمک کند، با توجه به قوانین و مصوبات به پادگان می‌رود و امکان همراهی تیم را از دست می‌دهد. وقتی یک سرباز در جای دیگری می‌تواند به کشورش خدمت کند، نگهبانی دادن او در پادگان خیلی مهم نیست. دیگر بس است باید به این مشکلات رسیدگی شود.</p>
      <p>انتهای پیام</p>
    </article>
  </body>
</html>