<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/parapolitiki/article/ta-dipna-mitsotaki-ke-i-pravnta-tis-koumoundourou"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T23:23:00+00:00"/>
    <meta property="og:title" content="Τα δείπνα Μητσοτάκη και η …Πράβντα της Κουμουνδούρου"/>
    <meta property="og:description" content="Δ.Κ."/>
  </head>
  <body>
    <article>
      <h1>Τα δείπνα Μητσοτάκη και η …Πράβντα της Κουμουνδούρου</h1>
      <address>
        <time datetime="2019-11-22T23:23:00+00:00">22 Nov 2019, 23:23</time>
      </address>
      <p>Δ.Κ.</p>
      <p>Οι εξυπνάδες που πετάνε πολλές φορές οι Βουλευτές από τα πίσω έδρανα της Ολομέλειας για να διαμαρτυρηθούν αλλά και να αντιδράσουν στα όσα συνήθως λέει ο Πρωθυπουργός ή ο αρχηγός της Αξιωματικής Αντιπολίτευσης αποτελούν σχεδόν πάντα την καλύτερη πάσα στον ομιλητή.</p>
      <p>Ο Αλέξης Τσίπρας ήταν το πρωί της Παρασκευής στο Βήμα της Ολομέλειας και ανέπτυσσε στην επίκαιρη ερώτησή του τον προβληματισμό για τα λευκά κολάρα και τη ρύθμιση της κυβέρνησης η οποία θα αποδεσμεύσει-είπε- 1,2 δις σε υπόδικους επιχειρηματίες. Ο κύριος Τσίπρας επικαλέστηκε το δημοσίευμα των Φαϊνάνσιαλ τάιμς.</p>
      <p>«0 βασικός κατηγορούμενος της Νοβάρτις, αυτός που ευθύνεται για τον εκμαυλισμό γιατρών και δημοσιογράφων…» προσπάθησε να πει ο Αλέξης Τσίπρας, αλλά τον διέκοπτε με τις φωνές της, η Φωτεινή Πιπιλή.</p>
      <p>«Ναι ,κυρία Πιπιλή,ο κύριος Φρουζής ,αυτός που οργάνωνε δείπνα για τον Πρωθυπουργό ,ναι για τον κύριο Μητσοτάκη»σχολίασε ο κ.Τσίπρας αφήνοντας κάγκελο την αίθουσα αλλά και τη Φωτεινή Πιπιλή να μην ξέρει που να κρυφτεί.</p>
      <p>Και από τη δημοσιογραφική επιτυχία της κυρίας Πιπιλή περνάμε στη θεατρική παράσταση της Άννας Βαγενά η οποία κάθε φορά που μιλάει ο Κυριάκος Μητσοτάκης μόνο τη Μαρία Κάλλας δεν κάνει στην αίθουσα.</p>
      <p>«Η συζήτηση δεν είναι διαδραστική,είναι για τον Πρωθυπουργό τώρα» είπε ο πρόεδρος της Βουλής Κωνσταντίνος Τασούλας, θυμίζοντας στο Σώμα πως η κυρία Βαγενά ξεκουράζεται μόνο όταν μιλάει ο Αλέξης Τσίπρας.</p>
      <p>Και επειδή όπου γάμος και γιορτή, στη Βουλή δεν είναι η Βασίλω αλλά η Σοφία Βούλτεψη, η οποία μόλις βλέπει τον Αλέξη Τσίπρα να κατευθύνεται προς το Βήμα , είναι σαν να βλέπει όλες τις αμαρτίες του κόσμου να εμφανίζονται μπροστά της…</p>
      <p>«Άκουσα και κάτι ανοησίες ,σαν αυτή που είπε η κυρία Βούλτεψη ότι η φαϊνάνσιαλ τάιμς είναι υπέρ του ΣΥΡΙΖΑ. Ναι ,εκεί στην Κουμουνδούρου διαβάζουμε κάθε μέρα φαϊνάνσιαλ τάιμς. Μάλιστα κάθε Βουλευτής την έχει στην τσέπη και λέει ‘’ας ρίξουμε μια ματιά σήμερα να δούμε τι γράφει για το ΣΥΡΙΖΑ’’ σχολίασε ο Αλέξης Τσίπρας κάνοντας μέσα και έξω από την αίθουσα κάθε πικραμένο να γελάσει.</p>
    </article>
  </body>
</html>