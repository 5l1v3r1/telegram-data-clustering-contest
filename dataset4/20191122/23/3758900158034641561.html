<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/swiat/news-palestynczycy-relikwie-zlobka-z-rzymu-wroca-przed-swietami-d,nId,3349222"/>
    <meta property="og:site_name" content="RMF24"/>
    <meta property="article:published_time" content="2019-11-22T23:50:06+00:00"/>
    <meta property="og:title" content="Palestyńczycy: Relikwie Żłóbka z Rzymu wrócą przed świętami do Betlejem"/>
    <meta property="og:description" content="Relikwie Żłóbka, które znajdują się w Bazylice Matki Bożej Większej w Rzymie, wrócą przed Bożym Narodzeniem do Betlejem i trafią do Kościoła Świętej Katarzyny Aleksandryjskiej - poinformowały władze Autonomii Palestyńskiej."/>
  </head>
  <body>
    <article>
      <h1>Palestyńczycy: Relikwie Żłóbka z Rzymu wrócą przed świętami do Betlejem</h1>
      <address><time datetime="2019-11-22T23:50:06+00:00">22 Nov 2019, 23:50</time> by <a rel="author" href="https://www.rmf24.pl/tylko-w-rmf24/malwina-zaborowska" target="_blank">Malwina Zaborowska</a></address>
      <p>
        <b>Relikwie Żłóbka, które znajdują się w Bazylice Matki Bożej Większej w Rzymie, wrócą przed Bożym Narodzeniem do Betlejem i trafią do Kościoła Świętej Katarzyny Aleksandryjskiej - poinformowały władze Autonomii Palestyńskiej.</b>
      </p>
      <figure>
        <img src="https://i.iplsc.com/papiez-franciszek/0009ENK80N9D5I8N-C123-F4.jpg"/>
        <figcaption>Papież Franciszek<cite>/PAP/EPA/DIEGO AZUBEL /</cite></figcaption>
      </figure>
      <p>Burmistrz Betlejem Anton Salman powiedział, że decyzja taka zapadła po niedawnej wizycie prezydenta Autonomii Palestyńskiej Mahmuda Abbasa w Watykanie, podczas której poprosił on papieża Franciszka o zwrócenie fragmentów Żłóbka znajdujących się w Bazylice Matki Bożej Większej - podał Reuters.</p>
      <p>Watykan jeszcze nie potwierdził tej informacji - pisze agencja - ale członkini palestyńskiej Komisji do spraw Kościołów Amira Hanania powiedziała, że relikwie dotrą do Betlejem 30 listopada.<br/><br/>Hanania podkreśliła, że "jest to wydarzenie historyczne", ponieważ relikwie "wracają do miejsca swego pochodzenia i będą atrakcją dla wierzących z Palestyny i dla turystów z całego świata".<br/><br/><i>Obchodzić Boże Narodzenie w obecności części Żłóbka, w którym Jezus Chrystus się narodził, to będzie wspaniałe i wielkie wydarzenie -</i> dodała.<br/><br/>Kościół Świętej Katarzyny Aleksandryjskiej, do którego mają trafić relikwie, sąsiaduje z Bazyliką Narodzenia Pańskiego.<br/><br/>Relikwie Żłóbka (pięć kawałków drewna klonowego) przywieziono w 642 roku z Ziemi Świętej za zgodą tamtejszego patriarchy. Sacra Culla (łac. cunabulum) - Święta Kolebka stała się jedną z najsłynniejszych rzymskich relikwii, która spoczywa teraz w kryształowej urnie w krypcie pod ołtarzem głównym w Bazylice Matki Bożej Większej.<br/><br/>Chrześcijanie stanowią około 1 proc. mieszkańców Strefy Gazy, Zachodniego Brzegu i wschodniej Jerozolimy.</p>
      <p>
        <b>ZOBACZ RÓWNIEŻ: <a href="https://www.rmf24.pl/fakty/swiat/news-papiez-jestesmy-rozni-ale-to-nas-wzbogaca-to-jest-braterstwo,nId,3069664#utm_source=paste&amp;utm_medium=paste&amp;utm_campaign=chrome">Papież: Jesteśmy różni, ale to nas wzbogaca. To jest braterstwo</a></b>
      </p>
    </article>
  </body>
</html>