<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/trzecia-osoba-aresztowana-za-atak-na-policjantow-w-koninie/"/>
    <meta property="og:site_name" content="Polsat News"/>
    <meta property="article:published_time" content="2019-11-22T23:05:00+00:00"/>
    <meta property="og:title" content="Trzecia osoba aresztowana za atak na policjantów w Koninie"/>
    <meta property="og:description" content="Policjanci zatrzymali w piątek kolejnego mężczyznę, który odpowie za niedzielny atak na funkcjonariuszy przed komendą policji w Koninie (woj. wielkopolskie). 25-latek usłyszał już zarzuty i został tymczasowo aresztowany na trzy miesiące."/>
  </head>
  <body>
    <article>
      <h1>Trzecia osoba aresztowana za atak na policjantów w Koninie</h1>
      <address>
        <time datetime="2019-11-22T23:05:00+00:00">22 Nov 2019, 23:05</time>
      </address>
      <p>
        <b>Policjanci zatrzymali w piątek kolejnego mężczyznę, który odpowie za niedzielny atak na funkcjonariuszy przed komendą policji w Koninie (woj. wielkopolskie). 25-latek usłyszał już zarzuty i został tymczasowo aresztowany na trzy miesiące.</b>
      </p>
      <related>
        <a href="https://www.polsatnews.pl/wiadomosc/2019-11-21/dzis-pogrzeb-21-latka-z-konina-rodzina-apeluje-o-spokoj/"/>
      </related>
      <p>Oficer prasowy KMP w Koninie podkom. Marcin Jankowski poinformował w piątek, że zatrzymanemu przez policjantów kryminalnych 25-latkowi postawiono zarzuty znieważenia funkcjonariuszy i czynnej napaści na policjanta. Grozi mu do 10 lat więzienia. 25-latek to jak na razie czwarta osoba, która odpowie karnie za udział w niedzielnych zajściach przed konińską komendą.</p>
      <p>
        <b>Ranni policjanci</b>
      </p>
      <p>W związku ze śmiercią Adama C., 21-latka postrzelonego przez policjanta na jednym z konińskich osiedli, w niedzielę przed Komendą Miejską Policji w Koninie zorganizowano zgromadzenie. Część jego uczestników zaatakowała butelkami i kamieniami chroniących budynek funkcjonariuszy. Trzech policjantów zostało niegroźnie rannych.</p>
      <p>W niedzielę, w związku z atakami na funkcjonariuszy, policjanci zatrzymali trzech pijanych mężczyzn w wieku od 18 do 27 lat. Dwóm z nich postawiono zarzuty m.in. czynnej napaści na policjanta. Podejrzani przyznali się do winy, w środę zostali tymczasowo aresztowani na trzy miesiące.</p>
      <p>
        <a href="https://www.polsatnews.pl/wiadomosc/2019-11-22/szef-policji-broni-funkcjonariusza-z-konina-w-swietle-prawa-jest-niewinny/">
          <b>ZOBACZ: Szef policji broni funkcjonariusza z Konina. "W świetle prawa jest niewinny"</b>
        </a>
      </p>
      <p>Trzeci z zatrzymanych w niedzielę mężczyzn będzie odpowiadał za zmuszanie funkcjonariusza do zaniechania prawnej czynności służbowej. 27-latkowi grozi za to do trzech lat więzienia. Prokuratura zastosowała wobec podejrzanego środek zapobiegawczy w postaci dozoru policji.</p>
      <p>Podkom. Marcin Jankowski nie wyklucza, że w najbliższych dniach dojedzie do kolejnych zatrzymań osób uczestniczących w niedzielnych starciach z policją.</p>
      <p>
        <a href="https://www.polsatnews.pl/wideo/przejscia-nie-ma-mieszkancy-swidnika-chca-by-wrocilo_6760203/">WIDEO - "Przejścia nie ma". Mieszkańcy Świdnika chcą, by wróciło</a>
      </p>
      <figure>
        <img src="https://r.dcs.redcdn.pl/http/o2/redefine/cp/ss/ssiaannd6t1c9tukmwde2m9t253xy636.jpg"/>
      </figure>
    </article>
  </body>
</html>