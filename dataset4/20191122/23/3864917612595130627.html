<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2823848-francuziv-zaklikaut-zahistiti-ridnu-movu-vid-anglijskoi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T23:12:00+00:00"/>
    <meta property="og:title" content="Французів закликають захистити рідну мову від англійської"/>
    <meta property="og:description" content="Мовознавці Франції висловлюють занепокоєння збільшенням англосаксонського впливу на французьку мову."/>
  </head>
  <body>
    <article>
      <h1>Французів закликають захистити рідну мову від англійської</h1>
      <h2>Мовознавці Франції висловлюють занепокоєння збільшенням англосаксонського впливу на французьку мову.</h2>
      <address>
        <time datetime="2019-11-22T23:12:00+00:00">22 Nov 2019, 23:12</time>
      </address>
      <p>Про це йдеться в заяві Французької академії, заснованої 1635 року з метою захисту чистоти мови, повідомляє власний кореспондент Укрінформу.</p>
      <p>«Французька академія ніколи не ставилася вороже до запровадження та використання іноземних термінів. Але сьогодні вона серйозно занепокоєна розвитком «франгле», - зазначають інтелектуали-мовознавці.</p>
      <p>Ідеться про «франгле» (franglais) - варіант французької мови, в якій надмірно використовуються запозичення з англійської.</p>
      <p>В академії це вважають порушенням так званого закону Тубона від 1994 року, який визначає статус французької мови як основної у використанні в офіційних урядових документах, у спілкуванні державних службовців, комерційних договорах, маркуванні товарів, діловому спілкуванні, офіційних оголошеннях та в деяких інших сферах.</p>
      <p>Як наголошується, постійні порушення закону Тубона, пов'язані з використанням англосаксонських термінів, спотворюють та погіршують французьку мову.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2813532-francia-hoce-zaprovaditi-zorstki-kvoti-dla-migrantiv.html">Франція хоче запровадити жорсткі квоти для мігрантів</a>
      </blockquote>
      <p>Науковці закликають державну владу бути першою у дотриманні законодавства у мовній сфері: «Якщо не буде активної реакції, якщо громадськість не оцінить належним чином небезпеку, французька мова втратить життєвість і популярність, яку ми любимо».</p>
      <p>Як відомо, 25 квітня Верховна Рада України ухвалила закон «Про забезпечення функціонування української мови як державної».</p>
      <p>Очікується, що у грудні 2019 року <a href="https://www.ukrinform.ua/tag-venecianska-komisia">Венеціанська комісія</a> за поданням моніторингового комітету ПАРЄ висловить думку щодо відповідності цього закону принципам демократії та верховенства права Ради Європи.</p>
    </article>
  </body>
</html>