<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport5.co.il/articles.aspx?FolderID=609&amp;docID=328713&amp;lang=HE"/>
    <meta property="og:site_name" content="Sport5.co.il"/>
    <meta property="article:published_time" content="2019-11-22T23:24:00+00:00"/>
    <meta property="og:title" content="רויס הציל את דורטמונד ב-3:3 מול פדרבורן"/>
    <meta property="og:description" content="תיקו מביך לפאברה מול נועלת הטבלה אחרי שהיה בפיגור 3:0. לבאנטה ניצחה 1:2 את מאיורקה"/>
  </head>
  <body>
    <article>
      <h1>רויס הציל את דורטמונד ב-3:3 מול פדרבורן</h1>
      <h2>תיקו מביך לפאברה מול נועלת הטבלה אחרי שהיה בפיגור 3:0. לבאנטה ניצחה 1:2 את מאיורקה</h2>
      <address><time datetime="2019-11-22T23:24:00+00:00">22 Nov 2019, 23:24</time> by <a rel="author">מערכת אתר ערוץ הספורט</a></address>
      <p><b>זה כבר מתחיל להיראות רע</b>. <a href="http://www.sport5.co.il/team.aspx?FolderID=4312&amp;lang=HE">בורוסיה דורטמונד</a> סומנה בתחילת העונה שוב כמועמדת לאיים על התארים ולהיות אחת הקבוצות שיקראו תיגר על באיירן מינכן. אבל מנשנגלדבאך ורד בול לייפציג תפסו את המקום הזה, והצהובים של לוסיאן פאברה מפגינים חוסר יציבות. הערב (שישי) זה בא לידי ביטוי עם כמעט הפסד די מביך בבית לפדרבורן, הלא היא נועלת הטבלה. מרקו רויס הציל את הקבוצה שלו בדקה ה-93 וקבע 3:3 משוגע.</p>
      <p>המשחק היה הראשון של המחזור ה-12 בליגה הגרמנית, ודורטמונד קיוותה להלחיץ את קבוצות הצמרת הנוספות ולהעפיל לפחות זמנית למקום השני בטבלה. אולם, העולה החדשה (שעלולה גם לרדת שוב בסיום העונה) הפתיעה והייתה ממש קרובה להשיג ניצחון שני שלה העונה בלבד, אך פספסה אותו בתוספת הזמן.</p>
      <p>זה נפתח רע מאד מבחינת המארחת עם שלושה שערים לרשת של רומן בורקי כבר במחצית הראשונה. סטרלי ממבה כבש צמד (5 ו-37) וגריט הולטמן הוסיף בדקה ה-43. הצהובים התעוררו מאוחר ובמחצית השנייה כבשו שלושה שערים בחזרה. ג'יידון סאנצ'ו (47) ואקסל ויטסל (84) עשו קולות של קמבק, ובסופו של דבר רויס נגח מקרוב את שער השוויון מבישול של סאנצ'ו והאוהדים היו יכולים לחזור הביתה קצת (אבל רק קצת) פחות מאוכזבים.</p>
      <figure>
        <img src="https://www.sport5.co.il/Images/trans.gif"/>
        <figcaption>פאברה, לא מאמין לתוצאה (getty)</figcaption>
      </figure>
      <figure>
        <img src="https://www.sport5.co.il/Images/trans.gif"/>
        <figcaption>רויס הציל את דורטמונד בתוספת הזמן (getty)</figcaption>
      </figure>
      <p>גם בליגה הספרדית נערך משחק אחד הערב, כשלבאנטה גברה 1:2 על <a href="http://www.sport5.co.il/team.aspx?FolderID=2267&amp;lang=HE">מאיורקה</a>. מרטי רוג'ר העלה ליתרון בדקה ה-52, דניאל רודריגס השווה בדקה ה-65 ורובן רוצ'ינה קבע את תוצאת הסיום בדקה ה-73. חוסה קמפנייה הורחק בדקה ה-86 אחרי עימות ראשים עם שחקן יריב.</p>
    </article>
  </body>
</html>