<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/petrescu-bordeianu-a-gresit-multe-pase-dar-daca-gresesti-multe-pase-si-dai-doua-goluri-poti-sa-o-faci-mereu-1922400222062019112319178047"/>
    <meta property="og:site_name" content="News.ro"/>
    <meta property="article:published_time" content="2019-11-22T23:02:06+00:00"/>
    <meta property="og:title" content="Petrescu: Bordeianu a greşit multe pase, dar dacă greşeşti multe pase şi dai două goluri poţi să o faci mereu"/>
    <meta property="og:description" content="Tehnicianul Dan Petrescu a declarat, vineri seară, că îşi felicită jucătorii pentru atitudinea de la meciul cu Chindia Târgovişte, el precizând că Mihai Bordeianu a greşit pase, dar a şi marcat două goluri."/>
  </head>
  <body>
    <article>
      <h1>Petrescu: Bordeianu a greşit multe pase, dar dacă greşeşti multe pase şi dai două goluri poţi să o faci mereu</h1>
      <address><time datetime="2019-11-22T23:02:06+00:00">22 Nov 2019, 23:02</time> by <a rel="author">Leila Bolat</a></address>
      <p>
        <b>Tehnicianul Dan Petrescu a declarat, vineri seară, că îşi felicită jucătorii pentru atitudinea de la meciul cu Chindia Târgovişte, el precizând că Mihai Bordeianu a greşit pase, dar a şi marcat două goluri.</b>
      </p>
      <p>“Prima repriză am început excelent, trebuia să fie la un omment dat 3-0. În repriza a doua am avut ocazii mari înainte de golul 2. La 2-0 am simţit că nu am fost concentraţi sută la sută. Bine că a venit golul lui Bordeianu. Astăzi a greşit multe pase, dar dacă greşeşti multe pase şi dai două goluri poţi să o faci mereu. Toate echipele s-au chinuit cu Chindia, noi am dat opt goluri şi asta înseamnă că jucătorii sunt foarte serioşi. Îi felicit pe jucătorii mei pentru atitudinea pe care au avut-o tot meciul. Itu merită felicitări pentru ce a făcut, a venit 15 ore pe drum. A avut lucruri foarte bune. El nu are experienţă”, a spus Petrescu în conferinţa de presă de după meci.</p>
      <p>El a precizat că formaţia sa face spectacol şi merge la Roma pentru a obţine calificarea în faza următoare a Ligii Europa. “Trebuie să aprecieze lumea că marcăm multe goluri, facem spectacol. Va fi greu să ne menţinem pe locul 1 până la final, dar noi sperăm să rămânem acolo. În doi ani eu nu am făcut un antrenament defensiv. Numai atac. Avem o echipă adevărată, sper să reuşesc să ţin balanţa până la sfârşitul anului şi să păstrez echipa motivată. Meciul cu Lazio e important pentru Lazio, dacă nu bat ies din competiţie. Noi dacă nu batem mai avem o şansă. Noi mergem acolo să ne calificăm. Sunt convins că va fi foarte, foarte greu”.</p>
      <p>În ceea ce priveşte echipa naţională, Petrescu este de părere că în play-off-ul cu tricolorii Islanda este “puţin favorită”. “Islanda e o echipă foarte bună, care a avut rezultate extraordinare în ultimul timp. Dacă jucam cu Scoţia sau cu Islanda cred că era la fel. Îi văd puţin favoriţi pe Islanda, pentru că joacă acasă, are un mic avantaj”.</p>
      <p>Formaţia CFR Cluj a învins, vineri seară, pe teren propriu, cu scorul de 4-0 (1-0), echipa Chindia Târgovişte, într-un meci din etapa a XVII-a a Ligii I. Golurile au fost marcate de Itu ‘3, Bordeianu ’72, ’79 şi Camora ’86.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>