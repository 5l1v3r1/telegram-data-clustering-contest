<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/diethni/item/490077-syria-i-eyropaiki-enosi-katadikazei-tous-aparadektoys-bombardismous-enantion-amaxon"/>
    <meta property="og:site_name" content="thestival.gr"/>
    <meta property="article:published_time" content="2019-11-22T23:50:00+00:00"/>
    <meta property="og:title" content="Συρία: Η Ευρωπαϊκή Ένωση καταδικάζει τους &quot;απαράδεκτους&quot; βομβαρδισμούς εναντίον αμάχων"/>
    <meta property="og:description" content="Η επικεφαλής της ευρωπαϊκής διπλωματίας Φεντερίκα Μογκερίνι καταδίκασε σήμερα τους &quot;απαράδεκτους&quot; πρόσφατους βομβαρδισμούς στη βορειοδυτική Συρία από τις συριακές κυβερνητικές δυνάμεις και τους συμμάχους τους, που προκάλεσαν θύματα μεταξύ των αμάχων."/>
  </head>
  <body>
    <article>
      <h1>Συρία: Η Ευρωπαϊκή Ένωση καταδικάζει τους "απαράδεκτους" βομβαρδισμούς εναντίον αμάχων</h1>
      <address><time datetime="2019-11-22T23:50:00+00:00">22 Nov 2019, 23:50</time> by <a rel="author">Thestival team</a></address>
      <p>Η επικεφαλής της ευρωπαϊκής διπλωματίας Φεντερίκα Μογκερίνι καταδίκασε σήμερα τους "απαράδεκτους" πρόσφατους βομβαρδισμούς στη βορειοδυτική Συρία από τις συριακές κυβερνητικές δυνάμεις και τους συμμάχους τους, που προκάλεσαν θύματα μεταξύ των αμάχων.</p>
      <p>"Αν και η Ευρωπαϊκή Ένωση παραδέχεται την παρουσία στην περιοχή τρομοκρατικών οργανώσεων όπως ορίζονται από τον ΟΗΕ, οι τυφλές επιθέσεις των κυβερνητικών δυνάμεων και των συμμάχων τους εναντίον βασικών μη στρατιωτικών υποδομών, συμπεριλαμβανομένων εγκαταστάσεων για την υγεία και την παιδεία είναι απαράδεκτες και πρέπει να σταματήσουν αμέσως", τόνισε σύμφωνα με το <i>ΑΠΕ-ΜΠΕ</i>, η Μογκερίνι σε γραπτή δήλωση.</p>
      <p>Σύμφωνα με το Συριακό Παρατηρητήριο Ανθρωπίνων Δικαιωμάτων, τουλάχιστον 21 πολίτες εκ των οποίων δέκα παιδιά σκοτώθηκαν την Τετάρτη στη Συρία σε βομβαρδισμούς των κυβερνητικών δυνάμεων και σε ρωσικές αεροπορικές επιδρομές στη βορειοδυτική επαρχία Ιντλίμπ.</p>
      <p>"Οι πρόσφατες επιθέσεις σε καταυλισμό εκτοπισμένων και ο βομβαρδισμός ενός σημαντικού κέντρου υγείας κοντά στα τουρκικά σύνορα συνιστούν πολύ λυπηρή κλιμάκωση στην επιδείνωση της κατάστασης στη βορειοδυτική Συρία", δήλωσε η Μογκερίνι.</p>
      <p>"Επαναβεβαιώνουμε τη θέση της ΕΕ, σύμφωνα με την οποία όλοι οι δράστες εγκλημάτων πολέμου και εγκλημάτων κατά της ανθρωπότητας θα πρέπει να είναι υπόλογοι", υπογράμμισε.</p>
      <p>Η Μογκερίνι ζήτησε να διεξαχθεί εμπεριστατωμένη έρευνα του ΟΗΕ για την επίθεση αυτή.</p>
      <p>"Η ΕΕ υπενθυμίζει ότι όλα τα εμπλεκόμενα μέρη στη συριακή σύγκρουση πρέπει να σέβονται και να εφαρμόζουν το διεθνές ανθρωπιστικό δίκαιο και το διεθνές δίκαιο των ανθρωπίνων δικαιωμάτων ", ανέφερε.</p>
    </article>
  </body>
</html>