<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/greece-to-close-doors-to-immigrants-not-entitled-to-asylum"/>
    <meta property="og:site_name" content="euronews"/>
    <meta property="article:published_time" content="2019-11-22T23:23:07+00:00"/>
    <meta property="og:title" content="یونان درها را به روی مهاجرانی که شرایط دریافت پناهندگی ندارند می‌بندد"/>
    <meta property="og:description" content="«تنها آنها که ما انتخابشان کنیم پذیرفته می‌شوند،‌ آنهایی را که نپذیریم باید برگردند.»"/>
  </head>
  <body>
    <article>
      <h1>یونان درها را به روی مهاجرانی که شرایط دریافت پناهندگی ندارند می‌بندد</h1>
      <address><time datetime="2019-11-22T23:23:07+00:00">22 Nov 2019, 23:23</time> by <a rel="author">یورونیوز </a></address>
      <p>دولت یونان روز جمعه اعلام کرد بر شمار مرزبانان خود می‌افزاید تا راه‌های ورود را به روی مهاجرانی ببندد که شرایط دریافت پناهندگی این کشور را ندارند.</p>
      <p>نخست وزیر یونان به پارلمان این کشور گفت تأیید کرده است که ۴۰۰ نگهبان برای کنترل مرز زمینی این کشور با ترکیه، و ۸۰۰ نگهبان دیگر برای کنترل جزایر یونان استخدام شوند.</p>
      <p>«کیریاکوس میتسوتاکیس» همچنین دربارهٔ پناهجویانی که راهی این کشور می‌شوند گفت: «تنها آنها که ما انتخابشان کنیم پذیرفته می‌شوند،‌ آنهایی را که نپذیریم باید برگردند.» وی همچنین افزود: «ما برای همیشه در را به روی قاچاقچیان انسان و کسانی می‌بندیم که با وجود آنکه شرایط دریافت پناهندگی را ندارند می‌خواهند وارد خاک ما بشوند.»</p>
      <p>
        <a href="https://t.me/euronewspe">
          <b>به تلگرام یورونیوز فارسی بپیوندید</b>
        </a>
      </p>
      <p>روز گذشته دولت محافظه‌کار یونان که در ماه ژوئیه بر سر کار آمد، اعلام کرد که قصد دارد اردوگاه‌های پرجمعیت مهاجران در جزایر این کشور را تعطیل و مراکزی با کنترل سفت و سخت‌تر را جایگزین آنها کند.</p>
      <p>یونان تصمیم دارد ۲۰ هزار مهاجری را که در جزایر این کشور در اردوگاه‌‌ها به سر می‌برند تا ژوئیهٔ ۲۰۲۰ به نقاطی در بخش اصلی خاک خود منتقل کند.</p>
      <p>موج مهاجران و پناهجویانی که از ترکیه راهی یونان می‌شوند اخیرا افزایش یافته است و بیش از ۳۷ هزار پناهجو و مهاجر در اردوگاه‌هایی نابسامان در جزایر این کشور به سر می‌برند.</p>
    </article>
  </body>
</html>