<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111945"/>
    <meta property="og:site_name" content="MGR Online"/>
    <meta property="article:published_time" content="2019-11-22T23:02:00+00:00"/>
    <meta property="og:title" content="ล้างขุมข่ายโกง FOREX 3D จับตา ปปง.จ่อยึดทรัพย์ “ดาราดัง”"/>
    <meta property="og:description" content="หงายไพ่ทีละใบๆ ให้เห็น ขบวนการโกงแชร์ FOREX 3D ตามที่กรมสอบสวนคดีพิเศษ (ดีเอสไอ) แพลมออกมาแล้วว่าพบเส้นทางเงินเข้าบัญชีคนดังหลายราย ซึ่งแต่ละรายไม่ใช่แค่หลักสิบ แต่เป็นหลักร้อยล้าน โกงกินกันหวานอร่อยมาร่วม 2 ปีแล้ว"/>
  </head>
  <body>
    <article>
      <h1>ล้างขุมข่ายโกง FOREX 3D จับตา ปปง.จ่อยึดทรัพย์ “ดาราดัง”</h1>
      <address><time datetime="2019-11-22T23:02:00+00:00">22 Nov 2019, 23:02</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011581801.JPEG"/>
        <figcaption>ดีเจแมนและใบเตยเดินทางเข้าไปให้ปากคำกับดีเอสไอ</figcaption>
      </figure>
      <p><b>ผู้จัดการสุดสัปดาห์ </b>- หงายไพ่ทีละใบๆ ให้เห็น ขบวนการโกงแชร์ <b>FOREX 3D</b> ตามที่กรมสอบสวนคดีพิเศษ (ดีเอสไอ) แพลมออกมาแล้วว่าพบเส้นทางเงินเข้าบัญชีคนดังหลายราย ซึ่งแต่ละรายไม่ใช่แค่หลักสิบ แต่เป็นหลักร้อยล้าน โกงกินกันหวานอร่อยมาร่วม 2 ปีแล้ว<br/><br/>แต่ขนมหวานกำลังจะกลายเป็นยาขมหรือถึงขั้นเป็นยาพิษหรือไม่ จากการตามล้างตามเช็ดของหน่วยงานรัฐซึ่งทำงานสอดประสานกันเป็นอย่างดี โดยในทันทีที่ ดีเอสไอ ลงมือ คณะกรรมการป้องกันและปราบปรามการฟอกเงิน (ปปง.) ก็ขยับรับไม้ต่อลุยตรวจสอบและจ่อยึดทรัพย์ 4 วงแชร์ดังทั้ง<b> แม่มณี-Forex 3D-NICE REVIEW-น้าหลุยร่างทรง’ </b><br/><br/>ส่วนตัวละครที่เข้าไปเกี่ยวข้อง ซึ่งกำลังถูกเปิดหน้าไล่เรียงกันมา ไม่ว่าจะเป็นเจ้ามือใหญ่ แม่ข่าย ทีมงาน ที่ถูกแฉพฤติกรรมโกง คงหนีไม่พ้นบ่วง<b> “สัตว์โลกย่อมเป็นไปตามกรรม</b>” ส่วนจะสาวไปถึงดารา คนดัง ที่กำลังตกเป็นข่าว ทั้ง <b>“ดีเจแมน-ใบเตย”</b>, <b>“พิงกี้ และแม่”</b> หรือไม่ ก็ต้องรอติดตามกันไป<br/><br/>ทั้งนี้ ตามลิสต์รายชื่อที่ถูกปล่อยออกมาผ่านเพจ “รวบรวมผู้โดนโกงจาก Forex 3d” ทั้งแกนนำระดับหัว แกนนำระดับรอง แกนนำระดับปฏิบัติการ และบุคคลที่คาดว่าจะมีส่วนเกี่ยวข้อง ประมาณ 36 คน ที่ปรากฏในภาพกราฟิก ต้องติดตามตรวจสอบกันว่าใช่หรือไม่ และต้องรอหลักฐานที่ชัดเจนเสียก่อน<br/><br/>เช่นเดียวกันกับตัวละครที่เพจดังกล่าวชี้เป้าว่า “<b>มือโอน</b>เ<b>งิน</b>” และเป็นมือขวาของซีอีโอหมื่นล้านด้วยว่ามีชื่อเล่นอักษรย่อ <b>“ม.” (มาร์ค)</b> แถมยังเผยชื่อเจ้าหน้าที่บริษัทที่ชักชวนคนมาลงทุนนับร้อยคนจากจังหวัดหนึ่งทางภาคอีสาน ซึ่งนักลงทุนรู้จักกันดีมีชื่อเล่นอักษรย่อ <b>“บ.” (บอล) </b>ซึ่งว่ากันว่า คนนี้รู้เรื่องดีและเป็นคนซื่อถามอะไรตอบหมด<br/><br/>อย่างไรก็ดี ตอนนี้กลุ่มบุคคลดังกล่าวยังถือว่าเป็นผู้บริสุทธิ์ เพราะยังไม่ได้ถูกตั้งข้อหาใดๆ ทั้งสิ้น<br/><br/>ไม่แน่! ในรายที่เป็นคนดังในแวดวงบันเทิงอย่าง <b>“ดีเจแมน-ใบเตย</b>” ซึ่งถูกดีเอสไอเชิญตัวไปให้ปากคำเมื่อวันที่ 19 พฤศจิกายนที่ผ่านมา อาจมีรายการพลิกล็อกกลายเป็นผู้ลงทุนที่ได้รับความเสียหาย ไม่ใช่ผู้ร่วมขบวนการโกง อย่างที่ “ดีเจแมน” นายพัฒนพล กุญชร ณ อยุธยา และ น.ส.สุธีวัน ทวีสิน หรือ “ใบเตย” ชี้แจงแถลงไขมาโดยตลอดก็เป็นได้ หากอ่านสัญญาณจากวันก่อนที่ “ดีเจแมน-ใบเตย” ได้เข้าพบนายสมศักดิ์ เทพสุทิน รัฐมนตรีว่าการกระทรวงยุติธรรม ก่อนพบพนักงานสอบสวนดีเอสไอ เพื่อให้ปากคำ<br/><br/>นายสมศักดิ์เปิดเผยหลังพูดคุยกับ “ดีเจแมน-ใบเตย” ว่า ทั้ง 2 คนเข้าไปเกี่ยวข้องกับผู้บริหารแชร์ FOREX 3D ผ่านการแนะนำจากเครือญาติ เบื้องต้นจัดว่าเข้าไปเกี่ยวข้องในระดับสาม ที่ดีเอสไอต้องเรียกตัวเข้าให้ข้อมูล เนื่องจากดาราทั้ง 2 คนไปปรากฏภาพเกี่ยวข้องกับผู้บริหารแชร์ FOREX 3D<br/><br/>สำหรับคดีดังกล่าว นายสมศักดิ์ บอกว่า มีประชาชนถูกหลอกให้ร่วมลงทุนโดยมีผู้เสียหายกว่า 8,720 ราย ตรวจสอบพบเงินหมุนเวียนกว่า 2 หมื่นล้านบาท คาดว่าจะมีความเสียหายกว่า 10,000 ล้านบาท นั่นเป็นตัวเลขที่ได้รับรายงาน<br/><br/>ส่วนการให้ปากคำต่อดีเอสไอของ “ดีเจแมน” นั้น มีประเด็นหลักๆ คือ 1) ยอมรับว่ารู้จักนายอภิรักษ์ โกฎธิ เจ้าของบริษัท มี ดี เพย์ จำกัด ซึ่งเป็นบริษัทฯที่อยู่ในเครือข่าย FOREX-3D มาหลายปีแล้วในฐานะแฟนคลับรายการ จากนั้นเมื่อปี 2559 ก็มาชักชวนลงทุนเทรดเงิน FOREX 3D จึงลงไปแสนหนึ่ง เมื่อเปิดพอร์ตเห็นเทรดเงินจริง ได้รับปันผลจริง จึงทยอยลงทุนเพิ่มเป็นล้านบาท เป็นสมาชิกที่จัดอยู่ในระดับแพลทินัม แต่ไม่ได้ทำตัวเป็นแม่ขายไปชวนคนอื่นมาลงทุน ชวนเพียงแม่คนเดียวเท่านั้น <br/><br/>2) ช่วง 2-3 ปีแรกได้ผลตอบแทนตกเดือนละ 7-8 หมื่นบาท ต่อมาเมื่อเกิดปัญหาก็ขอถอนเงินต้นที่ลงทุนไปแต่ไม่ได้คืน แต่ได้ปันผลมารวมๆแล้วเกือบเท่าเงินต้นจึงขาดทุนนิดหน่อย ยืนยันเป็นผู้เสียหายไม่ได้ร่วมขบวนการโกง<br/><br/>3) สำหรับรูปภาพที่ไปร่วมวงประชุมกับนายอภิรักษ์ นั้น ร่วมงานกันในฐานะพรีเซ็นเตอร์ผลิตภัณฑ์ถั่งเช่า เท่านั้น และ 4) เงินสินสอด 45 ล้าน ที่แต่ง “ใบเตย” เอามาจากไหน จริงๆ แล้วไม่ใช่เงินสด แต่เป็นทรัพย์สิน บ้าน ทองคำ เครื่องเพชร และควักเงินจัดงานเอง ซีอีโอ FOREX 3D ไม่ได้มาเกี่ยวข้องหรือช่วยควักเงินแต่อย่างใด<br/><br/>ทาง “ใบเตย” ก็ยืนยันไม่เคยลงทุน ไม่มีส่วนเกี่ยวข้องกับ FOREX 3D แต่รู้จักนายอภิรักษ์ ในฐานะเพื่อน ซึ่งกรณีที่เอาชื่อ “ใบเตย” ไปสร้างความน่าเชื่อถือเพื่อดึงดูดลูกค้านั้น ใบเตยเคยเจอตำรวจเรียกสอบหลายคดีแล้ว ทั้งยูฟัน เมจิกสกิน ความเป็นดาราที่ถูกดึงเข้ามาโยงกับขบวนการนี้ทำให้เธอเป็นผู้เสียหายคนหนึ่งถึงจะไม่ได้ร่วมลงทุนก็ตาม<br/><br/>ดาราอีกคนที่อยู่ระหว่างรอเข้าให้ปากคำคือ<b> “พิงกี้” สาวิกา ไชยเดช</b> ซึ่งปรากฏภาพร่วมงานกับนายอภิรักษ์ หลายครั้ง แถมคนในครอบครัวยังไปมีชื่อเป็น กรรมการบริหารของ บริษัท RMS familia ที่ตั้งวงแชร์ FOREX-3D จึงได้รับ<b> “หมายเรียก” </b>ไปให้ปากคำในฐานะพยานด้วยเช่นกัน<br/><br/>ความเกี่ยวโยงของ “<b>พิงกี้</b>” และเครือญาติ กับนายอภิรักษ์ นั้น มีรายการคุ้ยแคะแกะรอยโดยสำนักข่าวอิศรา พบว่า นายอภิรักษ์มีชื่อเป็นกรรมการที่เปิดดำเนินการ 5 บริษัท 1 ใน 5 มีชื่อ น.ส. สาวิกา ไชยเดช หรือ “พิงกี้” นักแสดงสาวร่วมถือหุ้นด้วย และบางบริษัทมีชื่อพี่ชาย มีชื่อแม่ ของพิงกี้ ร่วมเป็นกรรมการ ดังนี้<br/><br/>1.บริษัท อาร์เคเค ออโต้ กรุ๊ป จำกัด (เดิมชื่อ บริษัท ดับบลิวเอ็นที จำกัด ) จดทะเบียน 10 ตุลาคม 2555 ทำธุรกิจขายรถยนต์ใหม่-เก่า ตั้งอยู่ที่ถนนรัชดาภิเษก เขตจตุจักร กทม. มีนายอภิรักษ์ โกฎธิ ถือหุ้น 90%, นายกิตติชัย โกฎธิ 5% นางสาวชกวนันท์ สีลุน 5% มีนายอภิรักษ์ เป็นกรรมการ ปี 2561 มีรายได้ 24 ล้าน ขาดทุน 11 ล้าน<br/><br/>2.บริษัท อาร์ เอ็ม เอส แฟมิเลี่ย จำกัด จดทะเบียนวันที่ 2 มีนาคม 2558 ทำธุรกิจให้บริการอบรมด้านการลงทุนและขายสินค้า ตั้งอยู่ที่อาคารเอไอเอ ถนนรัชดาภิเษก เขตดินแดง กทม. นายอภิรักษ์ โกฎธิ และ นายสรายุทธ ไชยเดช (พี่ชาย “พิงกี้) ถือหุ้นคนละ 45% น.ส.ฟาร์รา ดาโอะ ถือหุ้น 10% ปี 2561 มีรายได้รวม 17 ล้าน กำไร 5 แสนบาท<br/><br/>3.บริษัท อาร์เอ็มเอส ดิจิตอล สเกล จำกัด จดทะเบียนวันที่ 19 ตุลาคม 2559 ทำธุรกิจขายและให้บริการซ่อมเครื่องชั่งดิจิตอล ตั้งอยู่ที่อาคารสำเพ็ง 2 ถนนกัลปพฤกษ์ เขตบางแค กทม. นายอภิรักษ์ ถือหุ้นใหญ่ 99.96% ปี 2561 มีรายได้ 1.6 ล้านบาท กำไร 1.2 แสนบาท<br/><br/>4.บริษัท อาร์เคเค เอ็นเตอร์เทนเม้นท์ จำกัด จดทะเบียนวันที่ 2 สิงหาคม 2561 ทำธุรกิจผลิตสื่อโฆษณา สิ่งพิมพ์ รายการโทรทัศน์ รายการบันเทิง ตั้งอยู่ที่ซอยลาดพร้าว 94 เขตวังทองหลาง กทม. นายอภิรักษ์ ถือหุ้น 60% นางสรินยา ไชยเดช (แม่พิงกี้) และ น.ส. สาวิกา ไชยเดช - “พิงกี้”(นักแสดง) คนละ 20% รวม 50,000 หุ้น มีนายอภิรักษ์ เป็นกรรมการ ในรอบปี 2561 ไม่มีรายได้ ขาดทุนสุทธิ 5.9 แสนบาท<br/><br/>5.บริษัท อาร์เอสไอ คอร์ปอเรชั่น จำกัด จดทะเบียนวันที่ 14 ก.พ. 2562 ทำธุรกิจที่ปรึกษาด้านกฎหมายและว่าความทั่วราชอาณาจักร ตั้งอยู่ที่ถนนลาดพร้าว 101 เขตบางกะปิ กทม. นายอภิรักษ์ โกฎธิ ถือหุ้นใหญ่ 50% นายทินกร โกฎธิ และ นายพสิษฐ์ ศุภศักดิ์ธนินท์ ถือหุ้นคนละ25% มีนายอภิรักษ์ โกฎธิ และ นายพีรนัทธ์ วงศ์สวัสดิ์ เป็นกรรมการ<br/><br/>ส่วน หจก.รักษ์ฟ้ากรุ๊ปส์ จดทะเบียนเมื่อปี 2557 ทำธุรกิจซื้อขายที่ดิน นายอภิรักษ์ แจ้งเลิกกิจการแล้ว<br/><br/>ทั้ง 5 บริษัทข้างต้นคือกิจการที่มีชื่อนายอภิรักษ์ ถือหุ้นและเป็นกรรมการ เป็นเพียงข้อมูลธุรกิจเท่านั้น ณ ขณะนี้นายอภิรักษ์ และบุคคลอื่นยังไม่ชื่อเป็นผู้ถูกกล่าวหาจากดีเอสไอ แต่อย่างใด<br/><br/>อย่างไรก็ตาม ข่าววงในจากดีเอสไอ ก็หลุดออกมาแล้วว่า จากการสอบของดีเอสไอ พบว่า แชร์ FOREX-3D มีความเคลื่อนไหวทางการเงินนาน 2 ปี เส้นทางการเงินที่ได้จากการลงทุนของบรรดาลูกแชร์นับหมื่นล้านบาท และยังพบว่า บางส่วนถูกกระจายไปให้คนดัง บุคลที่มีชื่อเสียง และมีความใกล้ชิดกับนายอภิรักษ์ รายละ 200-300 ล้านบาท<br/><br/>สอดรับกับทาง ปปง. ที่ตั้งท่าลุยยึดทรัพย์คดีแชร์ 4 คดี ตามที่ พล.ต.ต.ปรีชา เจริญสหายานนท์ รักษาราชการแทนเลขาธิการคณะกรรมการป้องกันและปราบปรามการฟอกเงิน (ปปง.) แถลงว่า คณะกรรมการธุรกรรมในการประชุมครั้งที่ 11/2562 วันที่ 18 พฤศจิกายน 2562 มอบหมายให้พนักงานเจ้าหน้าที่ตรวจสอบธุรกรรมหรือทรัพย์สินที่เกี่ยวกับการกระทำความผิดคดีแชร์ลูกโซ่ที่อยู่ในความสนใจของประชาชน จำนวน 4 คดี ซึ่งมีพฤติการณ์เป็นความผิดเกี่ยวกับการฉ้อโกงประชาชนตามกฎหมายอาญา หรือความผิดตามกฎหมายว่าด้วยการกู้ยืมเงินที่เป็นการฉ้อโกงประชาชน อันเป็นความผิดมูลฐานตามมาตรา 3 (3) แห่งพ.ร.บ.ป้องกันและปราบปรามการฟอกเงิน พ.ศ. 2542 คือ 1.คดีแชร์แม่มณี 2.คดีแชร์ FOREX 3D 3.คดีแชร์ NICE REVIEW และ4.คดีแชร์ “น้าหลุยร่างทรง” <br/><br/>คดีแชร์อันโด่งดังทั้ง 4 คดี ปปง.จะเร่งตรวจสอบธุรกรรมหรือทรัพย์สินที่เกี่ยวกับการกระทำความผิดของผู้กระทำความผิดและผู้เกี่ยวข้อง จากนั้นจะพิจารณาสั่งยึดและอายัดทรัพย์สินที่เกี่ยวกับการกระทำความผิดไว้ชั่วคราวไม่เกิน 90 วัน และประกาศในราชกิจจาให้ผู้เสียหายมายื่นคำร้องพร้อมหลักฐานความเสียหายภายใน 30 วัน แล้วส่งเรื่องให้อัยการยื่นคำร้องขอให้ศาลสั่งคุ้มครองสิทธิผู้เสียหายตามกฎหมายบัญญัติไว้ต่อไป<br/><br/><b>...ตามล้างตามเช็ดยึดทรัพย์ขบวนการโกงแชร์ลูกโซ่เสียให้เข็ด แต่การล่อลวงด้วยเล่ห์รวยทางลัด ต้องไม่ลืมตัดต้นตอของปัญหา คือ ขจัดความโลภ ออกไปจิตใจของแมลงเม่าที่บินเข้ากองไฟด้วย</b></p>
    </article>
  </body>
</html>