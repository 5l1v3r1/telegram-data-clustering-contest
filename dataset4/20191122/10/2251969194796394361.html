<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/violenza-sulle-donne-pollenza-in-prima-linea/1327874/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T10:54:47+00:00"/>
    <meta property="og:title" content="Violenza sulle donne: Pollenza in prima linea"/>
    <meta property="og:description" content="GIORNATA MONDIALE - Tre giorni di iniziative da domani a lunedì. L'ex procuratore Mario Paciaroni artefice degli eventi per le scuole e per i cittadini, teatro, danza e musica sul tema"/>
  </head>
  <body>
    <article>
      <h1>Violenza sulle donne: Pollenza in prima linea</h1>
      <h2>GIORNATA MONDIALE - Tre giorni di iniziative da domani a lunedì. L'ex procuratore Mario Paciaroni artefice degli eventi per le scuole e per i cittadini, teatro, danza e musica sul tema</h2>
      <address><time datetime="2019-11-22T10:54:47+00:00">22 Nov 2019, 10:54</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Fviolenza-sulle-donne-pollenza-in-prima-linea%2F1327874%2F">Condividi74</a><a href="https://twitter.com/intent/tweet?text=Violenza+sulle+donne%3A+Pollenza+in+prima+linea&amp;url=https%3A%2F%2Fwww.cronachemaceratesi.it%2F2019%2F11%2F22%2Fviolenza-sulle-donne-pollenza-in-prima-linea%2F1327874%2F">Tweet</a>Email74 Condivisioni</p>
      <p> </p>
      <p><b>Il 25 novembre si contraddistingue ormai da tempo come la Giornata mondiale per l’eliminazione della violenza sulle donne.</b> E tante sono le iniziative messe in campo in Italia come tutto il mondo per l’occasione. Nel panorama del territorio maceratese è tradizionalmente Pollenza la cittadina più ricca di iniziative su questo tema. Questo grazie all’attivismo di alcuni cittadini e di associazioni culturali molto sensibili. Un lavoro che è stato promosso e sostenuto negli anni dal Comune e che anche in questo week end si rinnova con iniziative dedicate alle donne.</p>
      <p>Il programma prevede già sabato 23 novembre alle 10,30 in piazza Libertà un evento che vede protagonisti i ragazzi delle classi terze della Scuola Secondario di I Grado “Vincenzo Monti” di Pollenza. L’approccio è infatti quello di chiamare a riflettere sul tema le giovani generazioni, sia maschi che femmine, nel tentativo di lanciare un messaggio di contrasto alla violenza anzitutto per il futuro. Artefice dell’evento è<b> Mario Paciaroni,</b> colui che più di tutti ha avviato la trattazione di questo tema a Pollenza e nell’intera provincia di Macerata. Le sagome di dieci donne faranno la loro comparsa in piazza, ognuna di esse ha un nome ed è vittima di femminicidio. Brani poetici e musicali sottolineeranno la drammaticità di questa visione e lo stesso Paciaroni interverrà ad illustrare le storie di vita che si celano dietro a questa scelta artistica. A conclusione si leveranno in volo tanti palloncini rossi, colore simbolo dell’evento mentre le campane suoneranno a lutto.</p>
      <p>Domenica 24 novembre alle 17.15 il teatro “Giuseppe Verdi” accoglierà lo spettacolo teatrale-giuridico <b>Stalking fatale</b> ideato da Mario Paciaroni e che attraverso la prosa, la danza, la musica e la poesia vuole offrire al pubblico momenti di riflessione sull’emergenza della violenza di genere. L’ingresso a teatro è libero e gratuito. A chiudere il calendario sarà lunedì 25 Novembre la parte femminile dell’associazione culturale “Massimo Romagnoli” che alle 21,15 proporrà <b>Dalle donne alle donne</b>, un evento in collaborazione con il centro danza “El Duende” e fatto da sole donne per le donne a sottolineare quanto si importante per ognuna sentirsi sostenuta da una rete femminile intorno fatta di sorelle, madri, amiche, compagne di avventura. Anche questo spettacolo è ad ingresso libero e gratuito. Il comune di Pollenza, che patrocina ed ospita nei suoi spazi queste iniziative, invita tutta la cittadinanza a partecipare e a farsi portavoce, a sua volta, di gesti di sensibilizzazione contro la violenza di genere.</p>
    </article>
  </body>
</html>