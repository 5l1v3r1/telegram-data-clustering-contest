<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191122_Rogan_Antal_Rogan_Cecilia_valas"/>
    <meta property="og:site_name" content="HVG.hu"/>
    <meta property="article:published_time" content="2019-11-22T10:56:00+00:00"/>
    <meta property="og:title" content="Rogán Antal befelé forduló, elmélkedő típus"/>
    <meta property="og:description" content="Felesége viszont imád pezsegni. Többek között ez vezethetett a váláshoz – állítja egy, a volt házaspárt ismerő forrás."/>
  </head>
  <body>
    <article>
      <h1>Rogán Antal befelé forduló, elmélkedő típus</h1>
      <address><time datetime="2019-11-22T10:56:00+00:00">22 Nov 2019, 10:56</time> by <a rel="author">hvg.hu</a></address>
      <p>
        <b>Felesége viszont imád pezsegni. Többek között ez vezethetett a váláshoz – állítja egy, a volt házaspárt ismerő forrás.</b>
      </p>
      <p>Múlt <a href="https://hvg.hu/elet/20191115_Roganek_hazassagarol_olyan_dolgokat_is_megtudtunk_amit_nem_akartunk">pénteken közleményben jelentette be</a> Rogán Antal és felesége, hogy elválnak. Egy, a házaspárt közelről ismerő informátor a <i>Best</i>nek elmondta: hosszú ideje érlelődött bennük a döntés, végül a tényleges szakítást a miniszter kezdeményezte.</p>
      <p>Mint ismert, Rogán Antal és Rogán Cecília tizennégy évig voltak házasok. Rogán Cecília évekig kizárólag feleségként és anyaként határozta meg magát, és csak később, 2016-ban lépett az üzleti világba barátnője, Sarka Kata oldalán – erről <a href="https://hvg.hu/itthon/20191115_rogan_antal_cecilia_valas_vagyon_urizalas">ebben a cikkben írtunk</a> hosszabban.</p>
      <p>A lap információi szerint a miniszternek elege lett a felesége körüli felhajtásból. „Aki közelről ismeri őket, az tudja, két teljesen különböző személyiségű emberről van szó. A férj befelé forduló, elmélkedő típus, Cili viszont imád pezsegni, és nagyon temperamentumos."</p>
      <p>A kettejük közti különbségek miatt egyre többször vitatkoztak össze, ám a <i>Best</i> úgy tudja, az egyik nagy családi botrány oka az volt, hogy Rogán Cecília nem szólt róla a férjének, hogy óriásplakátokon fog szerepelni.</p>
      <blockquote>A férje az utcán szembesült a képekkel, ami felért egy pofonnal számára</blockquote>
      <p>– mondja a lap forrása, egy másik pedig hozzátette: Rogánék nem kötöttek házassági szerződést, de nincs vita közöttük, mindenben sikerült megegyezniük. Állítólag Rogán Cecília és fiai maradtak a családi házban, a miniszter pedig elköltözött, jelenleg egy albérletben él egyedül.</p>
    </article>
  </body>
</html>