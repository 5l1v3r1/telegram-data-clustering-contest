<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191122_Gothar_Peter_En_lusta_vagyok_duvadnak_lenni"/>
    <meta property="og:site_name" content="HVG.hu"/>
    <meta property="article:published_time" content="2019-11-22T10:30:00+00:00"/>
    <meta property="og:title" content="Gothár Péter: Én lusta vagyok dúvadnak lenni"/>
    <meta property="og:description" content="A Katona József Színház botránya után még mindig nagy a hallgatás, ezért megnéztük, hogy az ügy szerdán megnevezett főszereplőjének, Gothár Péternek, valamint a színház igazgatójának, Máté Gábornak milyen mondanivalója volt korábban a színházi viszonyokról, rendezői módszerekről és a szakmát megrázó Me Too mozgalomról."/>
  </head>
  <body>
    <article>
      <h1>Gothár Péter: Én lusta vagyok dúvadnak lenni</h1>
      <address><time datetime="2019-11-22T10:30:00+00:00">22 Nov 2019, 10:30</time> by <a rel="author">hvg.hu</a></address>
      <p>
        <b>A Katona József Színház botránya után még mindig nagy a hallgatás, ezért megnéztük, hogy az ügy szerdán megnevezett főszereplőjének, Gothár Péternek, valamint a színház igazgatójának, Máté Gábornak milyen mondanivalója volt korábban a színházi viszonyokról, rendezői módszerekről és a szakmát megrázó Me Too mozgalomról.</b>
      </p>
      <p>Azok után, hogy a Katona József Színház kedden közölte, nem dolgozik tovább az egyik szerződéses munkatársával, mert az erkölcsi határokat átlépve viselkedett a színház több dolgozójával, tulajdonképpen csak egy kérdésre kaptunk választ: arra, hogy a szóban forgó munkatárs rendező, és Gothár Péternek hívják. Ezzel az információval ő maga <a href="https://hvg.hu/kultura/20191120_Gothar_Peter_bevallotta_elfogadhatatlan_modon_kozeledett_egy_kolleganojehez">állt a nyilvánosság elé</a> nagyjából egy nappal később.</p>
      <p>Nagyon sok kérdésünket ugyanakkor <a href="https://hvg.hu/kultura/20191119_A_Me_Too_berugta_a_Katona_Jozsef_Szinhaz_ajtajat">megválaszolatlanul hagyta</a> a Katona József Színház és Gothár Péter is – annak ellenére, hogy Marton László és Kerényi Miklós Gábor után Gothár Péter botránya a Me Too mozgalom következtében kialakult szembenézés egyik fontos mérföldköve lenne. A megszólalásukig így most a korábbi megnyilatkozásaikat néztük meg.</p>
      <p>Korábbi interjúkból próbáltuk kihámozni azt, hogy Gothár Péter és Máté Gábor, a Katona József Színház igazgatója mit gondol egyrészt a Me Too mozgalom jelentőségéről, illetve a saját színházi kapcsolataikról és viszonyaikról.</p>
      <p>
        <b>Gothár Péter: A karakteres rendezők biztosan elviselhetetlenek</b>
      </p>
      <blockquote>Sokszor ki kell fordulnia egy színésznek a sarkából ahhoz, hogy közelebb kerüljön akár saját magához is, de ahhoz, amit ő szeretne magából kihozni a színdarabbal, saját magával és velem közösen, ahhoz nagyon bonyolult utak vannak. És ritka, amikor így egyből rá lehet menni, meg színésze, idegrendszere is válogatja.</blockquote>
      <p>Veiszer Alinda 2017 áprilisában próbálta kifaggatni Gothár Pétert a rendezői módszereiről. Ahogy a műsorvezető fogalmazott: arról, hogy mik az eszközei annak elérésére, hogy azt lássa, amit látni szeretne, miután Borbély Alexandra és a (botrány kirobbanása után a műsorról levett) Hóhérok próbáiról nyilatkozó Jordán Adél is nagyon intenzív közös munkáról számolt be.</p>
      <figure>
        <iframe src="https://www.youtube.com/embed/ZEGlKiSdkBU" width="560" height="455" data-service="Youtube" scrolling="no"/>
      </figure>
      <p>Gothár a konkrét válaszokat megkerülve arról beszélt, hogy az igazán jó és karakteres rendezők biztosan elviselhetetlenek, de hát ez a jó benne, mert különben „nem élesben megy, és nem teszed magad oda”.</p>
      <p>Veiszer Alinda kérdésére, hogy sosem sajnálja-e az embereket, Gothár így reagált: „Sajnálni? Nincs bántás egyáltalán, ezek nem olyan dolgok.” Szerinte működésképtelen egy olyan színház vagy társulat, ahol a feszültség nem múlik el, mire a színész odaér a büfébe. Azt azért elismerte: egy kívülálló számára elképzelhető, hogy ez bántásnak tűnne.</p>
      <blockquote>Én lusta vagyok dúvadnak lenni, én csak mondom halkan a magamét – adott aztán jellemzést saját magáról.</blockquote>
      <p>A HVG hetilap egy 1995-ös interjúban kérdezte Gothár Pétert arról, hogy ami a munkamódszert illeti, hová sorolja magát: a lelkizős vagy a diktátortípusba? „A nehezen eltéríthető, lusta-fafejű típusba” – mondta Gothár. Mások véleményének az elfogadásáról pedig ez jutott eszébe: „Amikor nagy baj van, mindenkit meghallgatok. Ha még nagyobb, akkor senkit”. A HVG felvetésére, miszerint a nők állítólag rajonganak érte, és ezt jól tűri, Gothár megkerülte a választ, és inkább a bajuszáról beszélt.</p>
      <p>Egy, a <a href="https://hvg.hu/kultura/20140415_Gothar_Peter_interju">hvg.hu</a>-nak adott 2014-es interjúban viszont már nem fukarkodott a hasonlatokkal:</p>
      <blockquote>Hát lebbentsük fel végre a fátylat: a Katona műhelye lényegében egy túlfűtött alagsori helyiség olajos satupadokkal, ahol addig izzítjuk, szorongatjuk egymást, míg a társadalom nagy kérdései színpadra nem kerülnek.</blockquote>
      <p>
        <b>Máté Gábor: Most olyan, mintha én egy mocsokban tapicskoló ember lennék</b>
      </p>
      <blockquote>A legnagyobb problémának a magam szempontjából azt tartom, hogy valami penetráns fény és árnyék esik a színházakra, a színházi világra a színművészeti egyetemre</blockquote>
      <p>– foglalta össze az akkori helyzetet Máté Gábor, amikor a Katona József Színház igazgatójaként <a href="https://hvg.hu/itthon/20171026_Mate_Gabor_Penetrans_feny_es_arnyek_esik_a_szinhazi_vilagra">kézbe kapta</a> a HVG hetilapnak azt a számát, amelynek a címlapjára Marton László botránya került.</p>
      <blockquote>Megrendülök attól a dühtől és a lincshangulattól, amely nemcsak illető személlyel, hanem a szakmánkkal szemben is kialakult. Egy olyan csodálatos szakma felé irányulnak ezek a támadások, amire én az életemet tettem rá. És most olyan, mintha én egy mocsokban tapicskoló ember lennék, aki csak az erkölcstelenséget és egyebeket gyakorolja, hogy úgy mondjam, ezen a szakmán keresztül.</blockquote>
      <figure>
        <img src="https://img4.hvg.hu/image.aspx?id=46303595-d187-46bc-a7d3-921207c78c7e&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Reviczky Zsolt</cite>
        </figcaption>
      </figure>
      <p>A Gothár-ügy akkor robbant ki, amikor a mozikba került a Me Too-filmként is aposztrofált <i>Szép csendben</i> című alkotás, amelynek főszerepét épp Máté Gábor játssza: egy 60 éves karmestert alakít, aki problémás viszonyba keveredik egy 13 éves lánnyal. Így aztán az elmúlt időszakban több interjúban is kifejtette a nézeteit és a véleményét a Me Too-mozgalomról és a zaklatásokról, illetve ennek a színházi világra vonatkozó részéről.</p>
      <p>A <a href="https://magyarnarancs.hu/szinhaz2/mate-gabor-bizonytalansag-van-a-tao-helyettesiteset-a-jovot-illetoen-124538">Magyar Narancsban</a> múlt héten megjelent interjúban Máté Gábor azt mondta, a több mint két éve kirobbant magyar Me Too-botránynak nagyobb társadalmi szinten nem volt valódi hatása, „megmaradt a bulvár szintjén”.</p>
      <p>„A Katonában elsőként deklaráltuk a színházak közül, hogy mélyen elítéljük ezt a dolgot. Ennek hírértéke van, de nem vagyok benne biztos, hogy annál többet jelent. Ennél fontosabb lépés volt, hogy belül felállítottunk egy eljárásrendet az ilyen nem kívánt esetekre. A Színművészetin szerződtettek egy pszichológust, akihez lehet menni panasszal vagy a feldolgozás, megelőzés igényével. Ilyen szempontból van változás. De ez egyébként nem egy színházi probléma”.</p>
      <p>Szerinte az emberek azért kíváncsiak mégis a színházi történetekre, mert „azt lehet csócsálni”, és ha nem ismert személyről van szó, már nem is érdekes a társadalom szemében a történet.</p>
      <p>A <a href="https://nepszava.hu/3055065_senki-sem-volt-kivancsi-az-aldozatokra-interju-mate-gaborral">Népszavában</a> október végén megjelent interjúban Máté Gábor ismét nyomatékosította, hogy „színtiszta bulvár” az, hogy a zaklatási ügyek a színházi világgal kötődtek össze. „A Marton László-botrányban például senki sem volt kíváncsi az áldozatokra” – vetette fel, hogyzzátéve, hogy a mai magyar társadalomban sokkal jelentősebb és nagyobb bajok vannak, az óriási problémák pedig a családokon belül képződnek.</p>
      <p>Máté Gábor 2018 augusztusában meglehetősen pesszimistán értékelte a Me Too-mozgalom hatását a <a href="https://magyarhang.org/kultura/2018/09/04/kell-egy-tukor-amibe-bele-tudok-nezni-mate-gabor-interju/">Magyar Hangnak</a>. Szerinte a botrányok nem idéztek elő össztársadalmi változást, pedig ez lett volna a lényeg. „Nem hiszem, hogy a nyilvánosságra került történetek hatására kevesebb orvos csap rá a nővérke fenekére, vagy csökkent volna a családon belüli erőszakok száma” – mondta.</p>
      <p>Szintén a <i>Szép csendben</i> című film apropóján készült interjú Máté Gáboral az <a href="https://nlc.hu/szabadido/20191115/mate-gabor-szep-csendben-interju-zaklatas/">nlc.hu</a>-ra. Itt ismét megpróbálta keretbe helyezni a Me Too-mozgalmat és a színházi létezést.</p>
      <blockquote>A színházban gyakran megtörténik, hogy valami erős érzelmi hullámnak kell elkapnia a próbafolyamatban a színésznőt. Olyankor szinte meg akarnám hálálni neki, hogy idáig eljuttatta magát, és természetes reakcióm volna az ölelés. Lehet is érezni, hogy ő maga is kiszolgáltatottá vált attól, hogy elfogadta a feladatot, amit színészként meg kellett csinálnia, és hogy jólesik egy viszontgesztus, amitől nem érzi magát annyira magányosnak a feladat megoldásában. Én nem gondolom, hogy ez túlmegy a határon, de mivel manapság sosem lehet tudni, ki hogyan értelmez egy ilyen helyzetet, ennek az érzelemnyilvánítási formának már leáldozott. Holott érzem azokon a tanítványaimon is, akikből színész lett, hogy igényelnék a testi érintést.</blockquote>
      <p>A <a href="https://fidelio.hu/szinhaz/mate-gabor-nem-erzem-ugy-hogy-a-katonaban-barmit-is-elhallgatnank-3436.html">Fideliónak</a> 2017-ben pedig ezt mondta a színházi életben felszínre került zaklatási ügyekről:</p>
      <p>„Miután ez egy kis szakma, jól ismerjük egymást, de vannak dolgok, amikről nem tudunk. (…) A zaklatási ügyek nem kifejezetten színházi ügyek, csak a színházi embereket jobban ismerik, ezért érdekesek a közvélemény számára. Azt is látni kell, hogy</p>
      <blockquote>akit megneveznek, az abban a pillanatban meghurcolttá válik.</blockquote>
      <p>Nincsenek fokozatok. Kezd átesni a dolog a ló másik oldalára, hirtelen mindenki sokkal érzékenyebb lett, mint korábban. A színházban érzelmekkel dolgozunk, sokkal hamarabb kiszalad valakiből egy indulatos mondat, ami mögött csupán idegfeszültség van. A zaklatást természetesen magam is elítélem, az viszont tény, hogy ma mindenről kicsit másképp gondolkodunk, mint tíz-húsz-harminc évvel ezelőtt.”</p>
      <p>Máté Gábornak egyébként jövőre jár le a színházigazgatói megbízása. A Népszavának októberben azt mondta, újra pályázni fog.</p>
    </article>
  </body>
</html>