<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103368/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T10:47:57+00:00"/>
    <meta property="og:title" content="Від початку року Польща надала притулок 18 громадянам України"/>
    <meta property="og:description" content="За перші три квартали 2019 року клопотання про надання статусу біженця або міжнародного захисту у Польщі подали понад 2,9 тис. іноземців, що на 5% менше, ніж за аналогічний період 2018 року."/>
  </head>
  <body>
    <article>
      <h1>Від початку року Польща надала притулок 18 громадянам України</h1>
      <address>
        <time datetime="2019-11-22T10:47:57+00:00">22 Nov 2019, 10:47</time>
      </address>
      <p>За перші три квартали 2019 року клопотання про надання статусу біженця або міжнародного захисту у Польщі подали понад 2,9 тис. іноземців, що на 5% менше, ніж за аналогічний період 2018 року.</p>
      <p>Про це заявив речник Управління з питань іноземців Якуб Дудзяк, повідомляє "Європейська правда" з посиланням на <a href="https://www.polskieradio.pl/">"Польське радіо".</a></p>
      <p>Статус біженця або додатковий захист отримали 217 осіб, натомість відмови отримали майже 1,3 тис. іноземців. Розгляд ще 1,5 тис. проваджень був скасований.</p>
      <p>Статус біженця або додатковий захист у Польщі за три квартали цьогоріч отримали 67 громадян Росії, 37 громадян Туреччини, 18 громадян України і 18 громадян Таджикистану.</p>
      <p>За аналогічний період відмови отримали 718 громадян Росії, 257 громадян України і 54 громадяни Таджикистану.</p>
      <p>Розгляд 1,5 тис. справ (здебільшого від громадян Росії) був припинений у ситуаціях, коли іноземець виїжджав з Польщі, не чекаючи на рішення, найчастіше на Захід Європи.</p>
      <p>За інформацією Управління з питань іноземців, у першій "п'ятірці" найбільш представлених країн походження іноземців, які претендували на міжнародний захист, були: Росія - 1860 осіб, Україна - 345 осіб, Таджикистан - 77 осіб, Туреччина - 75 осіб та Афганістан - 52 особи.</p>
      <p>Раніше польський прем’єр-міністр Матеуш Моравецький, виправдовуючи перед ЄС відмову приймати шукачів притулку з країн Африки та Близького Сходу, <b><a href="https://www.eurointegration.com.ua/news/2018/07/4/7083933/">заявив</a></b>, що 1,5 млн українців у Польщі не зареєструвались біженцями тільки тому, що "у Польщі легко знайти роботу".</p>
      <p>Українська сторона спростовувала ці заяви. Зокрема, посольство України в Польщі оприлюднювало заяву про "<b><a href="https://www.eurointegration.com.ua/news/2017/12/31/7075627/">реальну кількість українських біженців</a></b>", у якій ідеться, що за 10 місяців 2017 року польська влада надала статус біженця 56 громадянам України.</p>
      <p>2018 року 95 громадян України <b><a href="https://www.eurointegration.com.ua/news/2019/01/23/7091923/">отримали </a></b>статус біженця у Польщі.</p>
      <related>
        <a href="https://www.eurointegration.com.ua/articles/2018/09/18/7087025/"/>
      </related>
    </article>
  </body>
</html>