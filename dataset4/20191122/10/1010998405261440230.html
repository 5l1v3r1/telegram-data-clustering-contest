<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/trend-partijata-na-slavi-trifonov-e-chetvarta-politicheska-sila.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T10:50:00+00:00"/>
    <meta property="og:title" content="„Тренд”: Партията на Слави Трифонов е четвърта политическа сила"/>
    <meta property="og:description" content="Според данните, резултатите от местния вот са довели до увеличаване на дистанцията между ГЕРБ и БСП"/>
  </head>
  <body>
    <article>
      <h1>„Тренд”: Партията на Слави Трифонов е четвърта политическа сила</h1>
      <h2>Според данните, резултатите от местния вот са довели до увеличаване на дистанцията между ГЕРБ и БСП</h2>
      <address><time datetime="2019-11-22T10:50:00+00:00">22 Nov 2019, 10:50</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/22/trend_1574417926-1.mp4"/>
      </figure>
      <p>Новата партия на Слави Трифонов „Няма такава държава” е четвърта политическа сила. Това показва проучване на „Тренд“ по поръчка на вестник „24 часа“, посветено на нагласите на българите спрямо основните партии и институции.</p>
      <p>To е реализирано в периода 7-15 ноември 2019 г. чрез пряко полустандартизирано интервю „лице в лице“ сред 1008 души на възраст 18+.</p>
      <figure>
        <img src="https://img.bg.sof.cmestatic.com/media/images/640x/Nov2019/2112029341.jpg"/>
        <figcaption>Снимка: btvnovinite.bg</figcaption>
      </figure>
      <p>Социологическото проучване показва още, че над половината българи смятат, че няма необходимост от предсрочни парламентарни избори. 60% от запитаните отговарят, че правителството ще изкара пълен мандат, а само 16% заявяват, че според тях кабинетът ще завърши своя мандат предсрочно.</p>
      <p>Според данните, резултатите от местния вот са довели до увеличаване на дистанцията между ГЕРБ и БСП, в полза на управляващата партия – 23.8% срещу 18.4%.</p>
      <p>Третата позиция се запазва от ДПС с 6.9%. Новият политически проект на Слави Трифонов „Няма такава държава“ се нарежда на четвърто място с 5.1%. ВМРО и Демократична България също биха прескочили парламентарната бариера, тъй като събират подкрепа от съответно 3.4% и 3.1% от всички интервюирани.</p>
      <figure>
        <img src="https://img.bg.sof.cmestatic.com/media/images/640x/Nov2019/2112029343.jpg"/>
        <figcaption>Снимка: btvnovinite.bg</figcaption>
      </figure>
      <p>Близо ¼ от анкетираните оценяват положително работата на парламента срещу 63%, които дават отрицателна оценка.</p>
      <p>Правителството задържа малко по-високи нива, като 1/3 остават с положителна оценка, докато малко над половината  с отрицателна. За президентската институция над половината 52% от запитаните дават положителна оценка за нейната работа, а 30% - отрицателна.</p>
    </article>
  </body>
</html>