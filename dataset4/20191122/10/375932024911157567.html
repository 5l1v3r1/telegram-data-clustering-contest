<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/infokommunikacio/a-hazai-musorok-kozel-szaz-szazaleka-akadalymentesitett-1885911/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T10:16:00+00:00"/>
    <meta property="og:title" content="A hazai műsorok közel száz százaléka akadálymentesített"/>
    <meta property="og:description" content="Az előírt műsorok 99,9 százaléka akadálymentes – közölte a Nemzeti Média- és Hírközlési Hatóság."/>
  </head>
  <body>
    <article>
      <h1>A hazai műsorok közel száz százaléka akadálymentesített</h1>
      <address><time datetime="2019-11-22T10:16:00+00:00">22 Nov 2019, 10:16</time> by <a rel="author">MTI</a></address>
      <p>Elfogadta a tévéműsorok akadálymentesítéséről készült legfrissebb kutatási jelentést e heti ülésén a Nemzeti Média- és Hírközlési Hatóság (NMHH) Médiatanácsa, amelyből kiderül, hogy a jogszabály hatálya alá tartozó műsoridő 99,9 százalékát akadálymentesítették a szolgáltatók – közölte a hatóság pénteken.</p>
      <p>.A közlemény szerint a majdnem ötezer vizsgált műsorórában a kínált műsorok közel 83 százalékát tették akadálymentessé a hallássérültek számára.</p>
      <aside>Ez a közszolgálati televíziók esetében 86,9 százalék, míg a kereskedelmi televíziók esetében 68,7 százalék volt.</aside>
      <figure>
        <img src="https://www.vg.hu/wp-content/uploads/2017/11/067328135.jpg"/>
        <figcaption>Fotó: AFP</figcaption>
      </figure>
      <p>Továbbra is előfordultak problémák a feliratozásban, mint például annak teljes hiánya, vagy tartalmi pontatlansága. A szolgáltatók most is túlnyomórészt feliratot alkalmaztak – 99,7 százalékban –, a jelnyelvi tolmáccsal ellátott műsorszámok aránya pedig – 0,3 százalékkal – ezúttal is elenyésző volt.</p>
      <aside>A vizsgálat alapján javítani kell az élő műsorok feliratozásának minőségén,</aside>
      <p>ugyanis az alkalmazott tömörítés gyakran a tartalom megértését akadályozza.</p>
      <p>A médiatörvény a közérdekű közleményeknél, a politikai reklámoknál, a hírműsorszámoknál – beleértve a közlekedési híreket, a sporthíreket és az időjárás-jelentést is –, a politikai tájékoztató műsorszámoknál, a fogyatékos személyekről és esélyegyenlőségről szóló műsorszámoknál, a filmeknél, a játékoknál és a közszolgálati célokat szolgáló műsorszámoknál írja elő a hallási akadálymentesítést – áll a közleményben.</p>
    </article>
  </body>
</html>