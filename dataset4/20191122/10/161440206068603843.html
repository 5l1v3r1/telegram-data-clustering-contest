<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/salute/2019/11/22/calvizie-la-straordinaria-scoperta-ecco-il-gene-responsabile-dell-69-955721.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T10:42:10+00:00"/>
    <meta property="og:title" content="Calvizie, la straordinaria scoperta: ecco il gene responsabile della perdita dei capelli"/>
    <meta property="og:description" content="Salute - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Lo studio</h6>
      <h1>Calvizie, la straordinaria scoperta: ecco il gene responsabile della perdita dei capelli</h1>
      <h2>La chiave la proteina Map2, identificata grazie a uno studio sui maiali</h2>
      <address>
        <time datetime="2019-11-22T10:42:10+00:00">22 Nov 2019, 10:42</time>
      </address>
      <p>Una scoperta che potrebbe aprire la strada allo sviluppo di terapie per le malattie ereditarie dei capelli anche nell'uomo, attraverso il taglia e incolla del Dna.</p>
      <p>È stata infatti identificata, nei maiali, la mutazione genetica alla base della calvizie ereditaria, causa di alopecia e assottigliamento dei capelli.</p>
      <p>A comunicare l'importante novità la China Agricultural University, attraverso uno studio pubblicato sulla rivista della Federazione delle società americane di biologia sperimentale (Faseb).</p>
      <p>La chiave è nel gene che produce la proteina Map2, considerata un vero e proprio architetto dei capelli.</p>
      <p>E il modello animale scelto per la ricerca è stato il maiale per via della somiglianza biologica con l'essere umano.</p>
      <p>I ricercatori, guidati da Xiangdong Ding, hanno selezionato esemplari adulti e neonati di maiali normali e con l'alopecia. Quindi hanno esaminato le differenze tra i follicoli piliferi e la pelle dei due gruppi di maiali, scoprendo così che la densità dei follicoli negli maiali normali era molto maggiore rispetto a quella degli animali privi di peli.</p>
      <p>Il passo successivo è stato approfondite le differenze genetiche tra i due gruppi, utilizzando le tecniche di sequenziamento del Dna. In questo modo è stato possibile individuare la proteina Map2 come fattore chiave della calvizie.</p>
      <p>E' emerso inoltre che una mutazione di questa proteina porta alla riduzione della densità dei follicoli durante lo sviluppo embrionale e a follicoli che non riescono a formarsi in modo normale.</p>
      <p>"Per quello che ne sappiamo - rileva Ding - è la prima volta che questa proteina viene associata alla formazione dei follicoli. Con ulteriori studi in futuro si potrebbe arrivare a una possibile terapia per le malattie ereditarie dei capelli utilizzando il taglia e incolla del Dna".</p>
      <p>Dalla ricerca è arrivata inoltre la conferma che i maiali con l'alopecia potrebbero essere il modello animale ideale per studiare la caduta dei capelli nell'uomo.</p>
      <p>Nell'attesa che si sviluppino delle terapie genetiche per combattere la calvizie, chi è rimasto senza capelli può sperare nei promettenti test, finora fatti sui topi, che hanno permesso di ottenere capelli cresciuti da follicoli piliferi coltivati in laboratorio a partire da cellule staminali umane riprogrammate.</p>
      <p>(Unioneonline/v.l.)</p>
    </article>
  </body>
</html>