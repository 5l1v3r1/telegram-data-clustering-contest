<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/brandchannel/HVG_Konferencia_20191104_Ha_olyan_jo_dolog_akkor_miert_nem_vallalkozik_mindenki"/>
    <meta property="og:site_name" content="HVG.hu"/>
    <meta property="article:published_time" content="2019-11-22T10:09:00+00:00"/>
    <meta property="og:title" content="Ha olyan jó dolog, akkor miért nem vállalkozik mindenki?"/>
    <meta property="og:description" content="…avagy mire számíts, mielőtt beleugranál a vállalkozói létbe. Petheő Attila sorozatvállalkozó és Vecsenyi János a kis- és középvállalkozások egyik hazai szakértője írását olvashatjátok."/>
  </head>
  <body>
    <article>
      <h1>Ha olyan jó dolog, akkor miért nem vállalkozik mindenki?</h1>
      <address><time datetime="2019-11-22T10:09:00+00:00">22 Nov 2019, 10:09</time> by <a rel="author">HVG Konferencia</a></address>
      <p>
        <b>…avagy mire számíts, mielőtt beleugranál a vállalkozói létbe. Petheő Attila sorozatvállalkozó és Vecsenyi János a kis- és középvállalkozások egyik hazai szakértője írását olvashatjátok.</b>
      </p>
      <p>Számtalan alkalmazott fontolgatja, hogy egyszer ő lesz a főnök, ahogy Caramel Melóban című számában énekli:</p>
      <p>”Elég volt céget alapítok,<br/>elég volt jó nagyot szakítok,<br/>de jó lesz én leszek a főnök,<br/>millió pénzek szépen idejöttök,”</p>
      <p>Bátorítjuk a hallgatókat, hogy vágjanak minél előbb bele, amíg nincs család, de egyben féltjük is őket, hiszen se tőkéjük, se tapasztalatuk nincs elég. Többségük amatőrként indul egy profi világban.</p>
      <p>Hasonlóan a globális trendekhez, a magyar startupperek többségében nem az egyetemet frissen kikerülő huszonévesek.</p>
      <figure>
        <img src="https://img2.hvg.hu/image.aspx?id=d4d50f4d-aae1-43d4-89c5-ddf1fe7ace06&amp;view=b2dea50f-cee1-4f6e-b810-034566fbfb2e"/>
      </figure>
      <p> <i>Forrás: Végh Balázs 2019.09.26. INPUT Program – PWC, Hazai startup ökoszisztéma kutatás</i></p>
      <p>
        <b>A jó hír, hogy nem csak startupperek lehetnek vállalkozók.</b>
      </p>
      <p>Mindig próbálunk sikeres női vállalkozókat meghívni, hogy példaképet állítsunk a hallgatók elé, és meghívjuk azokat a hallgatókat is, akiknek rögtön az egyetem után sikerült piacra lépni vagy a kezdeti kudarcok után újból talpra állni. Nemcsak tudásalapú, innovatív vállalkozókat hívunk vendégként, hanem olyanokat is, akik hagyományos kisvállalkozásokat vittek sikerre. Van aki szállodát, óvodát vagy éppen alkatrészboltot indított és működtet.</p>
      <p>Nem feltétlen kell diploma, hogy valaki sikeres vállalkozó legyen, de nem árt, ha ért valamihez.</p>
      <p>Hiszünk benne, hogy:</p>
      <ul>
        <li>Attól, hogy vállalkozónak születtél, még tanulhatsz hozzá</li>
        <li>Attól, hogy nem születtél vállalkozónak, még megtanulhatsz vállalkozni…   ha akarsz</li>
        <li>Attól, hogy most nem akarsz vállalkozást indítani, még lehetsz rendes ember… vállalkozó szellemmel</li>
      </ul>
      <p>Hajlamosak vagyunk túl hangsúlyozni az előnyöket, és nem  tudomást venni a hátrányokról. Javasoljuk, hogy tarts önvizsgálatot az indulás előtt.</p>
      <figure>
        <img src="https://img2.hvg.hu/image.aspx?id=8f91bee1-064b-480f-9adf-2f7e64042d82&amp;view=b2dea50f-cee1-4f6e-b810-034566fbfb2e"/>
      </figure>
      <p>
        <i>Forrás: Vecsenyi-Petheő (2017): Vállalkozz okosan, HVG Kiadó</i>
      </p>
      <p>
        <b>A legtöbben a függetlenség, önállóvá válás miatt akarnak vállalkozni. Milyen jó, ha nincs főnök!</b>
      </p>
      <p>Sajnos, ha nincs főnök, akkor a Tied minden felelősség. Nincs kihez fordulni tanácsért az elején. Pedig egy néhány fős tanácsadó testület, akik kívülről szívesen segítik a vállalkozást óriási előny. Ha nincs mentorod, akkor egy KKV számára elérhetetlenek a drága tanácsadó cégek. Ha mégis meg tudod fizetni, akkor a kibicnek semmi sem drága. A tanácsadó rossz döntése esetén is Te felelsz a következményekért. A vállalkozói lét sorozatos döntéshozatallal jár, olyan környezetben, ahol nem minden információ áll rendelkezésre. Fontos, hogy el tudd fogadni azt, hogy az időben meghozott rossz döntés néha jobb, mint a késlekedés.</p>
      <p><b>A második leggyakoribb oka a vállalkozóvá válásnak egy szakmai, üzleti elképzelés valóra váltása.</b> Sokszor jönnek hozzánk azzal, hogy azért kiváló az ötletük, mert nincs versenytárs a piacon.  Erre mondta Bojár Gábor (Graphisoft alapító) találóan: <i>„Ha nincs versenytársad, akkor talán igény sincs.”</i></p>
      <p>Sőt a globalizált világban joggal feltételezzük, hogy jelen pillanatban több ezren dolgoznak hasonló ötleten, és általában nem az első próbálkozó aratja le a babérokat. Szép dolog az önmegvalósítás, de a bukás elkerülése végett érdemes olyan piacot választani, ahol nyereségre lehet szert tenni. Ahol van lehetőség ablaka (az az időszak, amikor a piaci igény gyorsabban növekszik annál, mint, amit a versenytársak ki tudnak elégíteni) és közel áll a szívedhez, ott képes leszel kitartóan dolgozni, hogy elérd a céljaid.</p>
      <p><b> </b> </p>
      <p>
        <b>S</b>
        <b>orban a harmadik ok: a meggazdagodás az anyagi javak megszerzése.</b>
      </p>
      <p>Hosszú távon többet keres egy vállalkozó, mint egy alkalmazott, de ez komoly áldozatokkal jár. Induláskor nincs szabad hétvége, nem ér véget este hatkor a munkaidő. Elvállalsz minden munkát, mert nem mersz nemet mondani. Folyamatos készenlét az élet, éjjel arra ébredsz, hogy a megoldáson jár az agyad. Ha minden időt számításba veszel, akkor már nem is olyan nagy a különbség az órabérben. Vállalkozóként Önmagad rabszolgája leszel, folyamatosan tesztelve képességeid határát. A növekedéshez tőkét kell bevonni, eladósodsz, és ezt a terhet Neked és szeretteidnek kell viselni. Kicsit olyan, mint 20 szoros tőkeáttétellel tőzsdézni. Ha bejön, nagyot kaszálsz és 50 évesen nyugdíjba vonulhatsz, ha nem, pillanatok alatt veszted el az addig felhalmozott összes vagyonodat.  </p>
      <p>További okok lehetnek a híres emberré válás vagy a családi vállalkozás folytatása, amelyek nemes feladatok, de jóval több felelősséggel is járnak. Nem eshet csorba a család hírnevén, a sajtó alig várja, hogy egy híres vállalkozó hibázzon vagy rosszul fogalmazzon, mert arra biztosan sokan kattintanak.</p>
      <p>Végül, de nem utolsó sorban vizsgáljuk meg kicsit távolabbról, miért nem lettek többen vállalkozók Magyarországon. Milyen tényezők és milyen szinten befolyásolják az emberek vállalkozói attitűdjét. Az attitűdöt meghatározza a genetika, a társadalom, és amit szintén befolyásol a társadalom, a család.</p>
      <p>A magyar történelmi hagyományban nagy szerepet játszik a társadalmi fejlődés késlekedése, elmaradása, a feudalizmust felváltó polgári világ késői és korlátozott kifejlődése.</p>
      <p>Magyarországon nincsenek történelmi hagyományai a polgári meggazdagodásnak. A Buddenbrook családok tündöklésének és bukásának még a története sem épült be a magyar gondolkodásba. Sokkal inkább él a Pató Pál féle <i>„ej ráérünk arra még”</i> gondolkodásmód, a Móricz Zsigmond által  bemutatott Rokonok világa és a <i>„dögöljön meg a másik tehene is”</i>. Csak kevesen tanulták meg Széchenyitől, hogy mi a szerepe a hitelnek, mikor és főként mire vegyenek vagy ne vegyenek fel hitelt, hogy gondolják meg miből fogják visszafizetni. A kulturális hagyományok behatárolják a növekedést és terjeszkedést, a cégépítést. Növekedni ugyan nem minden cégnek kell, de a fejlődés, a lépés tartás a változásokkal, valamint a megújulás mindenképpen a túlélés záloga.</p>
      <p>
        <b>A növekedés visszafogását nemcsak társadalmi hagyományok magyarázzák, hanem igen gyakran a félelem is.</b>
      </p>
      <p>A vállalkozók nem akarnak kitűnni, mert az átlagnál jobban működő cégükre felfigyel a az adóhatóság vagy valamilyen másik hatóság esetleg egy jó politikai kapcsolatokkal rendelkező versenytárs. Ki akarja ennek kitenni a családját? Munkavállalóként ritkán kerülünk kapcsolatba a bírósággal, vagy egyéb hatósággal, míg a vállalkozók számára szinte elkerülhetetlen. Sokan saját gyermekükként tekintenek vállalkozásukra és folyamatosan aggódnak a sorsa miatt. A magyar történelem során többször említik az igazán vállalkozószellemű személyek kivándorlását. Félő, hogy manapság többen inkább külföldön próbálnak szerencsét. A nyugati társadalomban is csak a lakosság kb. 3-5 százaléka lesz vállalkozó és ennek 5-10 százaléka épít komoly vállalkozást. Ennek a rétegnek az elvesztése felbecsülhetetlen.  </p>
      <p>Visszatérve az egyén szintjére, szükség van ambícióra, szakmai kapcsolatépítésre, és a felkészültség fejlesztésére. A logikusnak tűnő megoldás, hogy képezzük magunkat és szerezzük önbizalmat az apró sikerek által.</p>
      <p>A vállalkozás során - sok munkakörtől eltérően - az alkotás öröme folyton elkísér. Sokszor használjuk a Stanford egyetemen kidolgozott Design Thinking gyakorlatot ennek a folyamatnak a demonstrálására. Egy szülinapi ajándék készítése során meg kell ismerni az illetőt. Meg kell ismerni a lelki világát, ki kell találni az illető vágyait. Ötletelünk, alkotunk, tesztelünk és a folyamatos fejlesztés által eljutunk a tökéletes ajándékig. Mikor átadjuk figyelünk, és tanulunk a reakciókból amivel elindul a körkörös tanulás folyamata.</p>
      <figure>
        <img src="https://img2.hvg.hu/image.aspx?id=a3d87e9e-345f-4829-a9b3-e7b97a6764b0&amp;view=b2dea50f-cee1-4f6e-b810-034566fbfb2e"/>
      </figure>
      <p>
        <i> Forrás: Hasso Plattner Institute of Design at Stanford</i>
      </p>
      <p> A legtöbbször azt bánjuk meg, ha meg sem próbáljuk. A vállalkozó lét lehet időszakos állapot is, így egy olyan tapasztalat, amit az élet bármely területén alkalmazhatunk. Nem mindenki születik vállalkozónak, de megfelelő felkészüléssel szinte bárki azzá vállhat.</p>
      <p>
        <i>szerzők: Petheő Attila – Vecsenyi János</i>
      </p>
      <p>Petheő Attilával legközelebb november 29-én találkozhattok a <a href="https://konferencia.hvg.hu/restart-gondoljuk-ujra-onmagunkat">HVG Restart Konferencián</a>. Előadásában a vállalkozói élet kihívásairól beszél, saját történetén keresztül.</p>
      <hr/>
      <p>
        <i>Az oldalon elhelyezett tartalom a HVG Szemináriumok &amp; Konferenciák közreműködésével jött létre, amelynek előállításában és szerkesztésében a hvg.hu szerkesztősége nem vett részt.</i>
      </p>
    </article>
  </body>
</html>