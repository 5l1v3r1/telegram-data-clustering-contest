<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/bogdan-neodnorazovo-poyednuvav-dersluzhbu-z-inshoyu-robotoyu-shemi-330515_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T10:31:00+00:00"/>
    <meta property="og:title" content="Богдан неодноразово поєднував дерслужбу з іншою роботою — &quot;Схеми&quot;"/>
    <meta property="og:description" content="Такі випадки порушення законодавства були при трьох президентах України.  "/>
  </head>
  <body>
    <article>
      <h1>Богдан неодноразово поєднував дерслужбу з іншою роботою — "Схеми"</h1>
      <h2>Такі випадки порушення законодавства були при трьох президентах України.  </h2>
      <address>
        <time datetime="2019-11-22T10:31:00+00:00">22 Nov 2019, 10:31</time>
      </address>
      <p>Керівник Офісу президента <a href="https://dt.ua/UKRAINE/vivedeniy-z-pid-lyustraciyi-bogdan-zaklikaye-lyustruvati-zhurnalistiv-323695_.html"><b>Андрій Богдан на державній службі</b></a> одночасно обіймав кілька посад, чим порушував українське законодавство, зокрема антикорупційне. Так, випадки поєднання державної служби з іншою діяльністю простежуються протягом всієї кар'єри Андрія Богдана, за трьох різних президентів України, йдеться в розслідуванні програми "<a href="https://www.radiosvoboda.org/a/news-schemes-bohdan-kombinator/30284852.html">Схеми: корупція в деталях</a>".</p>
      <p>Зокрема впродовж 2010-2011 років він перебував на посаді Урядового уповноваженого з питань антикорупційної політики – і в цей же час не припиняв адвокатської діяльності. І, тим самим, виходить, проігнорував норми антикорупційного законодавства щодо сумісництва.</p>
      <p>"Показово, що в той період Андрія Богдана можна було назвати головним відповідальним за антикорупційну політику в країні за президента Віктора Януковича", – йдеться в матеріалі.</p>
      <p>Так, у статті 5 закону "Про боротьбу з корупцією" зазначається, що державний службовець або інша особа, уповноважена на виконання функцій держави, не має права: (...) виконувати роботу на умовах сумісництва (крім наукової, викладацької, творчої діяльності, а також медичної практики).</p>
      <p>Раніше, починаючи з 2007 року, Богдан також поєднував державну службу з іншою діяльністю, в порушення низки законодавчих норм. У грудні 2007 він був призначений заступником міністра юстиції, в той же час він був керівником приватної юридичної фірми, а також не зупинив дію своєї адвокатської ліцензії.</p>
      <p>"Відповідно були порушені норми закону про адвокатуру, норми закону про державну службу і боротьбу з корупцією. За таке порушення передбачена відповідальність – за всіма цими законами. З точки зору закону про адвокатуру – це дисциплінарна відповідальність. Яка може бути у вигляді попередження, зупинення чи припинення адвокатської діяльності", – аналізує юрист Богдан Боровик.</p>
      <p>Журналісти вказують, що Андрій Богдан на той момент дійсно підписав документ, що ознайомлений із усіма обмеженнями на держслужбі. Крім того, в цей же період, він понад рік одночасно працював помічником на громадських засадах депутата Андрія Портнова.</p>
      <p>Також чинний керівник офісу президента у минулому працював помічником судді і залишався адвокатом. Починаючи з 2001 року, як вказано в його офіційній біографії, Богдан працював помічником судді Київського апеляційного господарського суду (нині – Північний апеляційний госпсуд Києва – ред.). Підтвердження цьому журналісти "Схем" також отримали в архіві суду. В цей час він не зупиняв адвокатської діяльності – про що зазначено у реєстрі адвокатів. Тоді Богдан так само підписав документ-попередження, що ознайомлений із забороною сумісництва.</p>
      <p>Нагадаємо, 21 травня Володимир <b><a href="https://dt.ua/POLITICS/glavoyu-administraciyi-prezidenta-stav-andriy-bogdan-312022_.html">Зеленський підписав указ про призначення Андрія Богдана головою Адміністрації президента</a></b>. У Міністерстві юстиції нагадали, що <b><a href="https://dt.ua/POLITICS/posada-golovi-ap-pryamo-vkazana-u-zakoni-pro-lyustraciyu-minyust-312133_.html">посада голови АП прямо вказана в законі про очищення влади </a></b>і запросили в Банкової інформацію про <b><a href="https://dt.ua/POLITICS/min-yust-prosit-ap-pidtverditi-lyustraciynu-perevirku-bogdana-ta-zastupnikiv-312252_.html">люстраційну перевірку Богдана</a></b> і його заступників.</p>
      <p>Згодом Володимир Зеленський ліквідував АП, реорганізувавши її в Офіс президента, та <b>таким чином вивів Богдана з-під дії закону про люстрацію. </b></p>
      <footer>За матеріалами: <a href="https://dt.ua/go/aHR0cDovL3VrcmFuZXdzLmNvbS9uZXdzLzQ4MzI0NS1zdWQtcG8tbmFzeXJvdnUtb2J5YXZ5bC1wZXJlcnl2LWRvLXphdnRyYQ==">Схеми</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>