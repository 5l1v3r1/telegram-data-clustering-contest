<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/sviat/tazi-istoriia-potrese-rusiia-posledva-prisyda-6102423"/>
    <meta property="og:site_name" content="Vesti"/>
    <meta property="article:published_time" content="2019-11-22T10:58:00+00:00"/>
    <meta property="og:title" content="Тази история потресе Русия, последва присъда"/>
    <meta property="og:description" content="Преди две години руският парламент значително намали наказанията за домашно насилие. Оттогава жените се борят неотклонно"/>
  </head>
  <body>
    <article>
      <h1>Тази история потресе Русия, последва присъда</h1>
      <h2>Преди две години руският парламент значително намали наказанията за домашно насилие. Оттогава жените се борят неотклонно</h2>
      <address>
        <time datetime="2019-11-22T10:58:00+00:00">22 Nov 2019, 10:58</time>
      </address>
      <aside>
        <a href="https://vbox7.com/emb/external.php?vid=36d60bb6a8&amp;autoplay=1">Видео</a>
      </aside>
      <p>Преди две години много руснаци бяха шокирани, когато парламентът значително намали наказанията за домашно насилие. Оттогава жените се борят неотклонно - изискват ново законодателство за ограничаване на насилниците, демонстрирайки в подкрепа на три сестри, които взеха закона в свои ръце, убивайки баща си – насилник.</p>
      <p>В мрачен, сив следобед Маргарита Грачова извежда двете си малки момчета на детската площадка.</p>
      <p>Те тичат напред, след това скачат върху люлките и се пускат по пързалките. "Те са доста независими за възрастта си", казва тя.</p>
      <p>"Те знаят, че не мога да им закопчая копчетата или да им вържа обувките, така че са се научили да се справят сами", добавя младата жена. А историята й е потресаваща.</p>
      <p>
        <a href="https://www.vesti.bg/bulgaria/dubravka-simonovich-33-bylgarki-sa-ubiti-ot-chlen-na-semejstvoto-6101096">Дубравка Симонович: 33 българки са убити от член на семейството</a>
      </p>
      <p>Сутринта на 11 декември 2017 г. съпругът на Маргарита - Дмитрий, предлага да я закара за работа, но вместо това поема в обратната посока, към гората. Той паркира колата, завлича я в храстите, взема брадва от багажника и отрязва двете й ръце.</p>
      <p>След това я захвърля в спешното отделение на местна болница в Серпухов, градче южно от Москва, преди да признае за престъплението си в близкото полицейско управление.</p>
      <p>Двойката се запознала в училище и започнали да се срещат след колежа. Първоначално били щастливи, въпреки че той се "палел" лесно за дреболии и тривиални неща - и се заклел, че ще я убие, ако тя някога му изневери.</p>
      <p>
        <a href="https://www.vesti.bg/vdyhnovenite/domyt-ad-za-vsiaka-chetvyrta-bylgarka-6092849">Домът - ад за всяка четвърта българка</a>
      </p>
      <p>Отношенията им се вгорчават, след като Маргарита започва работа в рекламната секция на вестника в Серпухов. Въпреки че има диплома, Дмитрий може да си намери работа само като шофьор на мотокар и започва да ревнува заради кариерата й и новите колеги. Вкъщи обстановката става все по-студена и двамата се отчуждават.</p>
      <p>Когато Маргарита казва, че смята, че трябва да се разделят, той я игнорира. Но когато тя му представя документи за развод, той побеснява. Една вечер Дмитрий я напада в апартамента им с една спалня, събуждайки децата, които стават свидетели на насилието. Следващият път, когато той я заплашва с нож, тя подава жалба в полицията.</p>
      <p>"Написах изявление и служителят на бюрото ми каза, че ще се свържат с мен след 20 дни", казва Маргарита пред <a href="https://www.bbc.co.uk/news/election-2019-50493758">BBC.</a></p>
      <p>"Посочих, че дотогава мъжът ми може да се опита да ме убие поне 20 пъти".</p>
      <figure>
        <iframe data-src="https://twitter.com/NewsFromAmnesty/status/1197495407275843585?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Служителят на бюрото обясни, че жените често отправят оплаквания само за да ги оттеглят по-късно, което просто пълни полицейските архиви с документи.</p>
      <p>Маргарита пита: "И така, какъв е смисълът да се жалвате?"</p>
      <p>Пет дни след като разследването е прекратено поради липса на доказателства, Дмитрий отряза ръцете на Маргарита.</p>
      <p>Отрязаната й лява ръка е открита навреме в гората и пришита отново след девет часова операция. Кампания за доброволни дарения събира шест милиона рубли (73 000 британски лири) за протезиране на дясната ръка на младата майка, която е направена по поръчка в Германия.</p>
      <p>Въпреки че Маргарита вече публикува книга за възстановяването си, наречена "Щастлива без ръце", тя не желае публичност.</p>
      <p>"Но, ужасното е, че за да се уверя, че той ще получи по-дълга присъда, се нуждаех от помощта на медиите".</p>
      <figure>
        <iframe data-src="https://twitter.com/Hromadske/status/1195612467885248513?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Нейните адвокати я предупредили, че ако не ангажира със случая националната телевизия, Дмитрий ще бъде пуснат от затвора след три до пет години - от съществено значение е съдът да изпитва натиск от общественото мнение. Маргарита послушала съветите на адвокатите си, а Дмитрий получил 14-годишна присъда.</p>
      <p>Въпреки че е осакатена за цял живот, Маргарита лесно би могла да има и по-лоша съдба.</p>
      <p>Русия не води статистика за смъртните случаи, причинени от интимен партньор, но МВР твърди, че 40% от тежките насилствени престъпления се случват вътре в семейството.</p>
      <p>Най-скромните оценки сочат, че домашното насилие в Русия убива стотици жени годишно.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/parlamentyt-glasuva-promenite-za-domashnoto-nasilie-v-nk-6091810"/>
        <a href="https://www.vesti.bg/bulgaria/domashnoto-nasilie-e-nevidimo-za-instituciite-6091719"/>
        <a href="https://www.vesti.bg/bulgaria/zhenata-v-banishora-ubita-zaradi-sms-6091028"/>
      </related>
    </article>
  </body>
</html>