<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/giati-amerikanoi-kai-asiates-ependytes-strefoyn-to-ependytiko-toys-endiaferon-stin-eyropi/"/>
    <meta property="og:site_name" content="economico.gr"/>
    <meta property="article:published_time" content="2019-11-22T10:13:18+00:00"/>
    <meta property="og:title" content="Γιατί Αμερικανοί και Ασιάτες επενδυτές στρέφουν το επενδυτικό τους ενδιαφέρον στην Ευρώπη"/>
    <meta property="og:description" content="Αμερικανοί και Ασιάτες επενδυτές στρέφουν μεγάλο μέρος της ρευστότητας τους προς τον τεχνολογικό τομέα της Ευρώπης, ο οποίος αποτελείται από όλο και περισσότερες επιτυχημένες startup επιχειρήσεις."/>
  </head>
  <body>
    <article>
      <h1>Γιατί Αμερικανοί και Ασιάτες επενδυτές στρέφουν το επενδυτικό τους ενδιαφέρον στην Ευρώπη</h1>
      <address><time datetime="2019-11-22T10:13:18+00:00">22 Nov 2019, 10:13</time> by <a rel="author">Μαίρη Φωτάκη</a></address>
      <p>Αμερικανοί και Ασιάτες επενδυτές στρέφουν μεγάλο μέρος της ρευστότητας τους <b>προς τον τεχνολογικό τομέα της Ευρώπης</b>, ο οποίος αποτελείται από όλο και περισσότερες επιτυχημένες startup επιχειρήσεις.</p>
      <p>Οι συναντήσεις, με σκοπό <b>τη χρηματοδότηση εταιρειών που γίνονται στην Ευρώπη</b>, περιλαμβάνουν τουλάχιστον<b> έναν Αμερικανό ή έναν Ασιάτη επενδυτή</b>, έναντι αναλογίας μια προς δέκα που είχε καταγραφεί το 2015 από την εταιρεία Atomico, η οποία εδρεύει στο Λονδίνο.</p>
      <p><b>Η Ευρώπη έχει τη δυνατότητα να εξελιχθεί σε προνομιακό έδαφο</b>ς στο ενδιάμεσο των δυο περιοχών (ΗΠΑ – Κίνας), δήλωσε ο Τομ Βεμάγιερ, επικεφαλής του τμήματος ερευνών της Atomico, ο οποίος έγραψε την έκθεση με τη δικηγορική εταιρεία Orrick, Herrington &amp; Sutcliffe LLP και την οργάνωση που ετοίμασε τη συνδιάσκεψη τεχνολογικών εταιρειών «Slush» στο Ελσίνκι.</p>
      <p>Ένας παράγοντας που στέλνει Ασιάτες επενδυτές σε ευρωπαϊκά χρεόγραφα είναι η αντίληψη ότι «<b>οι ΗΠΑ είναι μια κλειστή αγορά</b>» για αυτούς.</p>
      <p>Παρά το γεγονός ότι <b>το σύνολο των επενδύσεων</b> στην Ευρώπη συνεχίζει να είναι πολύ μικρότερο από αυτό της Ασίας και των ΗΠΑ, ωστόσο αυτό<b> αυξάνεται καθώς οι άλλες δυο αγορές παρουσιάζουν στασιμότητα</b> ή και συρρίκνωση, όπως δείχνει η έκθεση.</p>
      <p><b>Οι ευρωπαϊκές εταιρείες τεχνολογίας</b> αναμένεται να αντλήσουν κεφάλαια- ρεκόρ 34,3 δισεκατομμυρίων δολαρίων μέσα στο 2019, έναντι 24,6 δισεκατομμυρίων δολαρίων που είχαν αντλήσει πέρυσι.</p>
      <p>Ταυτόχρονα,<b> οι επενδύσεις στον τομέα αυτό σημείωσαν ελαφρά κάμψη στις ΗΠΑ</b> από τα 118 δισεκατομμύρια δολάρια πέρυσι, ενώ <b>σημαντική πτώση σημείωσαν και στην Ασία</b>, όπου έπεσαν στα 62,5 δισεκατομμύρια δολάρια, μετά από σειρά ετών στα οποία είχαν καταγράψει σημαντικές αυξήσεις.</p>
      <p><b>Τα αμοιβαία επιχειρηματικά κεφάλαια στη Βόρεια Αμερική διοχέτευσαν ποσό περίπου 10 δισεκατομμυρίων δολαρίων προς την Ευρώπη</b>, έναντι 5,8 δισεκατομμύρια δολάρια το 2018. Την ίδια περίοδο τα ασιατικά κεφάλαια έχουν επενδύσει 4 δισ. δολάρια φέτος από 1,7 δισ. που επένδυσαν πέρυσι, σύμφωνα με την παραπάνω έκθεση που προχωρεί στις εκτιμήσεις της με βάση τα στοιχεία του πρώτου εννεαμήνου της φετινής χρονιάς.</p>
      <figure>
        <img src="http://www.newmoney.gr/wp-content/uploads/2019/11/350542855.jpg"/>
      </figure>
      <p>Η έκθεση βασίζεται σε στοιχεία που συνέλεξε από Οργανισμούς όπως το Χρηματιστήριο του Λονδίνου και την <b>Ευρωπαϊκή Τράπεζα Επενδύσεων</b>, καθώς και μια έρευνα από ιδρυτές εταιρειών τεχνολογικού περιεχομένου, επενδυτές και προγραμματιστές</p>
      <p><b>Η αυξανόμενη ροή επενδυτικών κεφαλαίων προς την Ευρώπη</b> γίνεται πράξη την ώρα που οι ΗΠΑ και η Κίνα ήταν πέρυσι παγιδευμένες σε μια εμπορική διαμάχη, με τους δασμούς να κυριαρχούν στις χρηματοπιστωτικές αγορές. Οι δυο μεγαλύτερες οικονομίες του κόσμου επιδιώκουν τώρα να φτάσουν σε μια εμπορική συμφωνία για τον τερματισμό του εμπορικού πολέμου, ωστόσο οι σχετικές διαπραγματεύσεις συναντούν αλλεπάλληλες δυσκολίες.</p>
      <p>Το μεγάλο ενδιαφέρον στον τομέα της ευρωπαϊκής τεχνολογίας υποδαυλίζεται επίσης από τη δύναμη που εμφανίζουν οι εταιρείες στην περιοχή, δήλωσε ο Βεμάγιερ.</p>
      <p>Πηγή: Bloomberg</p>
    </article>
  </body>
</html>