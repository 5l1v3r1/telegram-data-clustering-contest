<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/applecare-attivabile-anche-dopo-60-giorni-progetto-pilota-partito-in-usa/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-22T10:54:00+00:00"/>
    <meta property="og:title" content="AppleCare+ attivabile anche dopo 60 giorni? Progetto pilota partito in USA | MobileLabs"/>
    <meta property="og:description" content="Il progetto pilota è partito in USA e in Canada. Apple sta testando la possibilità di estendere il periodo di attivazione di AppleCare+ oltre i 60 giorni dall'acquisto del dispositivo."/>
  </head>
  <body>
    <article>
      <h1>AppleCare+ attivabile anche dopo 60 giorni? Progetto pilota partito in USA | MobileLabs</h1>
      <address>
        <time datetime="2019-11-22T10:54:00+00:00">22 Nov 2019, 10:54</time>
      </address>
      <p>Apple sta pensando di <b>estendere la possibilità di attivare la garanzia AppleCare+</b> anche oltre i canonici 60 giorni successivi all’acquisto. La notizia arriva da <a href="https://www.macrumors.com/2019/11/21/apple-store-extended-applecare-pilot-program/">Mac Rumors</a> che sostiene che l’indiscrezione è stata confermata da un Apple Store partecipante al programma. Il progetto pilota sarebbe partito per un numero limitato di Apple Store negli Stati Uniti (circa 50) e in tutti quelli presenti in Canada. Come ben sappiamo, la garanzia aggiuntiva è sottoscrivibile entro il sessantesimo giorno dall’acquisto del dispositivo.</p>
      <p>Il programma pilota, invece, <b>consente ai clienti di sottoscriverla entro un anno</b>. Per far ciò, l’utente deve prenotare un appuntamento presso un Genius Bar, dove un tecnico qualificato eseguirà una diagnostica sul dispositivo per confermarne l’idoneità. Non è chiaro per quanto tempo il programma sarà disponibile. Tuttavia, qualora dovesse proseguire, non mancherà una comunicazione ufficiale da parte di Apple.</p>
      <figure>
        <img src="https://www.tomshw.it/images/images/2019/09/apple-care-51946.768x432.jpg"/>
      </figure>
      <p>A quanto pare, il beneficio si estenderebbe non solo agli iPhone ma anche agli iPad, Mac, Apple Watch e altri dispositivi. Per il momento, non è disponibile nel nostro Continente e – trattandosi di un progetto pilota – le condizioni sono soggette a cambiamenti.</p>
      <p>Si tratterebbe comunque di una possibilità interessante per gli utenti della casa di Cupertino che – con <b>AppleCare+ – possono usufruire di una garanzia aggiuntiva</b> che include due anni di assistenza di tecnici specializzati e un servizio di riparazione o sostituzione con due interventi per danni accidentali. In questo caso, è previsto un costo addizionale.</p>
      <blockquote><b>iPhone 11</b>, lo smartphone più economico di Apple, è disponibile all’acquisto su Amazon a <b>800 euro</b> tramite <a href="https://toms.it/YGJvU">questo link. </a></blockquote>
    </article>
  </body>
</html>