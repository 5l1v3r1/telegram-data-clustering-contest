<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152767-pidpaly-majna-kradizhky-ta-vymagannia-na-volyni-vykryly-zlochynnu-grupu-scho-teroryzuvala-biznesmeniv"/>
    <meta property="og:site_name" content="ВолиньPost"/>
    <meta property="article:published_time" content="2019-11-22T10:22:00+00:00"/>
    <meta property="og:title" content="Підпали майна, крадіжки та вимагання: на Волині викрили злочинну групу, що «тероризувала» бізнесменів"/>
    <meta property="og:description" content="На Волині поліція затримала лідера злочинного угруповання та її учасника за побори з бізнесменів."/>
  </head>
  <body>
    <article>
      <h1>Підпали майна, крадіжки та вимагання: на Волині викрили злочинну групу, що «тероризувала» бізнесменів</h1>
      <address>
        <time datetime="2019-11-22T10:22:00+00:00">22 Nov 2019, 10:22</time>
      </address>
      <p>На Волині поліція затримала лідера злочинного угруповання та її учасника за побори з бізнесменів.<br/><br/>Зловмисникам вже інкримінують причетність до майже двох десятків злочинів стосовно підприємців – підпалів майна, крадіжок, фактів вимагання, інформує ГУНП Волині. <br/><br/>Керівник обласного управління стратегічних розслідувань Департаменту стратегічних розслідувань Нацполіції <b>Юрій Крошко</b> повідомив, що оперативники управління з’ясували, що бізнесмени, які займалися або мали намір займатися будь-якою підприємницької діяльністю на території області, повинні були щомісяця сплачувати «данину». Натомість, учасники злочинної групи та її лідер обіцяли їм надійний кримінальний «дах» та «спокій». Якщо ж члени групи отримували відмову, спочатку намагалися психологічно змусити підприємців регіону платити їм кошти. <br/><br/>Зазвичай зловмисники погрожували фізичним насильством стосовно підприємців або їх рідних, пошкодженням майна, зокрема – підпалом магазинів, кафе, офісів, авто тощо. Якщо метод залякування не допомагав – переходили до реальних дій.<br/><br/>Упродовж кількох місяців оперативники Управління стратегічних розслідувань поліції у Волинській області, слідчі головного управління Нацполіції Волинської області за процесуального керівництва прокуратури області документували та збирали докази, які б давали обґрунтовані підстави для затримання лідера злочинної групи разом з її найактивнішими учасниками, а також повідомлення їм про підозру.</p>
      <figure>
        <img src="http://www.volynpost.com/img/modules/news/b/55/d731d11b264b7eb4673868695c6bd55b/cb-ozgvolyn2111192.jpeg"/>
      </figure>
      <p>«За результатами проведення слідчо-оперативних заходів вже встановили причетність членів групи до скоєння 19 злочинів на території міста Нововолинськ, Володимир-Волинського та Іваничівського районів Волинської області. Серед них – підпали кафе та автомобілів, квартирні крадіжки, вимагання тощо», - зазначив керівник управління стратегічних розслідувань у Волинській області Національної поліції.<br/><br/>Відтак 21 листопада оперативники управління стратегічних розслідувань у Волинській області Нацполіції разом із слідчими обласної поліції за процесуального керівництва прокуратури області із залученням підрозділу особливого призначення КОРД затримали лідера ОЗГ та одного з її учасників. Крім того, провели 10 санкціонованих судом обшуків.</p>
      <figure>
        <img src="http://www.volynpost.com/img/modules/news/b/55/d731d11b264b7eb4673868695c6bd55b/cb-ozgvolyn2111192.jpeg"/>
      </figure>
      <p>Затриманим повідомили про підозру, стосовно них обрали запобіжні заходи у вигляді тримання під вартою.<br/><br/>Зокрема, лідерові угруповання, так званому «смотрящему» на прізвисько «Чечен», повідомлено про підозру у вчиненні злочину, передбаченого ч. 2 ст. 189 (Вимагання) Кримінального кодексу України. Другому фігурантові інкримінують вчинення злочину, передбаченого ч. 2 ст. 194 (Умисне знищення або пошкодження майна) КК України. <br/><br/>Правоохоронці проводять подальші процесуальні заходи з метою притягнення усіх учасників злочинної групи до відповідальності.</p>
    </article>
  </body>
</html>