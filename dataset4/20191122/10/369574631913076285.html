<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/nejlepsim-porevolucnim-prezidentem-byl-havel-nejhorsim-zeman/r~ca8765400d0f11eaac60ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T10:20:05+00:00"/>
    <meta property="og:title" content="Nejlepším porevolučním prezidentem byl Havel, nejhorším Zeman, myslí si většina lidí"/>
    <meta property="og:description" content="Havla jako nejlepšího prezidenta hodnotí i čtvrtina voličů Zemana, vyplývá z průzkumu agentury STEM/MARK."/>
  </head>
  <body>
    <article>
      <h1>Nejlepším porevolučním prezidentem byl Havel, nejhorším Zeman, myslí si většina lidí</h1>
      <address>
        <time datetime="2019-11-22T10:20:05+00:00">22 Nov 2019, 10:20</time>
      </address>
      <p>Havla jako nejlepšího prezidenta hodnotí lidé všech věkových kategorií s výjimkou občanů starších 60 let, u nichž vede Zeman. Rozdělení je patrné i z pohledu dosaženého vzdělání. Havel dominuje u lidí s maturitou a vyšším vzděláním, Zeman u lidí bez maturity.</p>
      <p>"Mladí lidé oceňují Václava Havla především za jeho humanitní odkaz. Poměrně překvapivým zjištěním bylo, že první polistopadový prezident Václav Havel byl jako nejlepší hodnocen každým čtvrtým voličem současného prezidenta Miloše Zemana. Václav Klaus je napříč sociodemografickými skupinami hodnocen vyrovnaně," uvádí autoři průzkumu.</p>
      <figure>
        <img src="https://cdn.xsd.cz/original/d6aad7026a013e9eb0a462cfc88dd8e0.png"/>
      </figure>
      <p>Zeman je dobře hodnocen za využívání prezidentských pravomocí. "Zde je ale nehodnotící konotace, to znamená, že je může využívat pozitivně i negativně, ale umně," dodali autoři. Lepší známku zaznamenal současný prezident i za zájem o problémy občanů, což může být podle výzkumníků spojeno především s jeho pravidelnými výjezdy do krajů. Ve využívání prezidentských pravomocí a zájmu o problémy občanů hodnotí Zemana školní známkou jedna či dvě i pětina jeho odpůrců.</p>
      <p>O něco hůře lidé Zemana hodnotí v reprezentaci a obhajobě českých zájmů v zahraničí, řešení sporů na české politické scéně a způsobu vystupování na veřejnosti. U posledních dvou bodů Zemana hodnotí každý jeho desátý volič negativně.</p>
      <p>"Detailnější datová analýza ukázala, že například těm, co považují za nejlepšího prezidenta Václava Havla, nezáleží častěji tolik na pohlaví hlavy státu a jsou nakloněni mladšímu, prozápadnímu intelektuálovi, který nemusí disponovat politickou zkušeností. Ti, kdo považují za nejlepšího prezidenta Miloše Zemana, jsou výrazněji pro muže, osobu starší alespoň 60 let s politickou zkušeností. Charakterově by se mělo jednat o člověka důrazného, ale zároveň s optimistickým výhledem a liberálním smýšlením," upřesňuje výsledky průzkumu Jan Burianec z agentury STEM/MARK.</p>
      <h3>U seniorů vede Zeman</h3>
      <p>Havel byl nejlepším prezidentem podle 74 procent mladých lidí ve věku mezi 18 a 29 lety. Klause považuje za nejlepšího desetina mladých a Zemana osm procent mladých. U věkových skupin 30 až 44 a 45 až 59 let Havla považuje za nejlepšího nadpoloviční většina.</p>
      <p>U lidí starších 60 let se hodnocení otáčí, pro tuto věkovou skupinu je nejlepším prezidentem Zeman (40 procent), pak Havel (30 procent) a Klaus (12 procent). Naopak za nejhoršího považuje 68 procent lidí narozených po roce 1989 Zemana, ještě větší podíl (70 procent) sklidil Zeman od lidí ve věku 30 až 44 let. Pro lidi nad 60 let byl naopak nejhorší Havel, uvedlo to 31 procent respondentů z této věkové skupiny.</p>
      <p>Data vycházejí z dlouhodobého průzkumu agentury STEM/MARK mezi českou populací starší 18 let. Aktuální šetření, které se uskutečnilo v říjnu, tedy zhruba měsíc před oslavami 30. výročí sametové revoluce, bylo kvůli větší relevanci výsledků váženo na minulou volbu prezidenta. Šetření se bude opakovat. Říjnového průzkumu se účastnilo 820 lidí, dotazováni byli telefonicky či on-line.</p>
    </article>
  </body>
</html>