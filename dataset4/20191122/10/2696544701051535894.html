<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191122_mav_menetrend_vonatok"/>
    <meta property="og:site_name" content="HVG.hu"/>
    <meta property="article:published_time" content="2019-11-22T10:06:00+00:00"/>
    <meta property="og:title" content="Éjszakai vonatokat és buszokat is indít a MÁV"/>
    <meta property="og:description" content="Változik a menetrend december 15-től. Éjszakai vonat jár hétvégente Budapest és Esztergom között, Győrből félórával gyorsabban lehet eljutni a Balatonra, lesz olyan vonat, amely nem áll meg sehol Szeged és Budapest között, egy megállóhelyet megszüntetnek, máshol pedig buszokat is indít a MÁV."/>
  </head>
  <body>
    <article>
      <h1>Éjszakai vonatokat és buszokat is indít a MÁV</h1>
      <address><time datetime="2019-11-22T10:06:00+00:00">22 Nov 2019, 10:06</time> by <a rel="author">hvg.hu</a></address>
      <p>
        <b>Változik a menetrend december 15-től. Éjszakai vonat jár hétvégente Budapest és Esztergom között, Győrből félórával gyorsabban lehet eljutni a Balatonra, lesz olyan vonat, amely nem áll meg sehol Szeged és Budapest között, egy megállóhelyet megszüntetnek, máshol pedig buszokat is indít a MÁV.</b>
      </p>
      <p>December 15-én lép életbe a MÁV-START 2019/2020-as menetrendje. A cég most adott ki közleményt a legfontosabb változásokról.</p>
      <blockquote><b>Budapest és Győr között</b> pénteken és vasárnap egy-egy új, gyorsított vonat jár majd, ezen kívül egy új, esténként közlekedő Intercityt állítanak forgalomba Budapest-Győr-Szombathely között</blockquote>
      <p>A <b>Budapest–Esztergom</b> vonalon új menetrendi struktúra szerint közlekednek a vonatok. Munkanapokon félóránként zónázó vonatok közlekednek a Nyugati pályaudvar és Esztergom között. Ezek a vonatok nem állnak meg Klotildligetnél és Szabadságligetnél. Piliscséven és Magdolnavölgyön, valamint Angyalföldön és Rákosrendezőn csak minden második zónázó vonat áll meg felváltva, 60 percenként. Félóránként személyvonatok közlekednek Piliscsaba és Angyalföld között. A reggeli időszakban egyes vonatok Budapest-Nyugatiig meghosszabbítva közlekednek. Ürömön és Óbudán csak minden második személyvonat áll meg felváltva, 60 percenként.</p>
      <p>A Nyugati pályaudvar és Esztergom között munkaszüneti napokon egész nap, óránként zónázó vonatok, valamint szintén egész nap óránként, Piliscsév megálló kivételével mindenhol megálló személyvonatok is közlekednek.</p>
      <blockquote>Egy új éjszakai vonat indul szombat és vasárnap hajnalban a Nyugati pályaudvarról 2:25-kor Esztergomba, mindenhol megáll.</blockquote>
      <p>A <b>Győr–Celldömölk</b> vonalon ütemes menetrend lép életbe, így megvalósul Győr és térségének közvetlen balatoni vasúti összeköttetése. Győr–Celldömölk–Keszthely–Balatonszentgyörgy viszonylatban, kétóránkénti ütemben, napi 7 pár InterRégió vonat közlekedik. Az InterRégió vonatokkal a jelenlegihez képest csaknem 30 perccel csökken az eljutási idő Győr és Balatonszentgyörgy között.</p>
      <p><b>Budapest-Székesfehérvár-Szombathely</b> között kétóránként jár majd vonat. A Budapest–Veszprém közötti elővárosi járatok a reggeli és a délutáni csúcsidőben továbbra is önálló vonatként közlekednek.</p>
      <p><b>Budapest és Zalaegerszeg között</b> 17-34 perccel, 3 óra körülre csökken a menetidő. Az új, ütemes menetrend szerint Göcsej InterCity néven kétóránként, napi 7 pár vonat közlekedik. Vasárnaponként este még egy vonatot állítanak forgalomba, így 2 órával később, 19:49-kor indul az utolsó Göcsej InterCity Zalaegerszegről Budapestre.</p>
      <p>Az InterRégió vonatok indításával változik az <b>Ukk–Balatonszentgyörgy</b> vonal menetrendje is. Az InterRégió vonatok csak a nagyobb településeket érintik, az átutazók gyorsabb menetidejének érdekében. A MÁV-START az InterRégió vonatok által nem kiszolgált települések elérésére tesztjelleggel autóbuszokat indít Ukk és Sümeg között. A buszon a vasúti bérletek és menetjegyek érvényesek.</p>
      <p><b>Fenékpuszta </b>megállóhelyen a rendkívül alacsony utasforgalomra való tekintettel december 15-től nem állnak meg a vonatok.</p>
      <p>A <b>Déli pályaudvarról Fonyódra</b> 10:05-kor és a Fonyódról 17:39-kor a Déli pályaudvarra induló vonatok hétvégén közlekednek elő- és utószezonban is.</p>
      <p>A <b>Budapest és Pécs között</b> közlekedő InterCity vonatok menetideje a menetrendváltástól 8-13 perccel rövidül. Az InterCityk Pincehelyen és Sásdon nem állnak meg. A megállási rend módosítása az InterCity vonatok értékesítési és utasforgalmi adatainak elemzésével történt, a kihagyott megállók alacsonyabb le- és felszálló utasforgalma miatt.</p>
      <p>A kétóránkénti ütemes vonatokon felül reggel Budapest felé, illetve délután Pécs felé további egy vonatpár közlekedik. Ez a vonatpár megáll Pincehelyen és Sásdon is, első osztályú kocsit nem továbbít.</p>
      <p>A <b>Budapest és Kaposvár között</b> közlekedő InterCity vonatok a menetrendváltástól a pécsi vonatoktól különválasztva közlekednek, a Somogy/Tubes InterCity vonaton felül napi 2 pár önálló vonatként. A kaposvári InterCity vonatok Budapest és Kaposvár között csak Simontornyán, Pincehelyen és Dombóváron állnak meg, Sárbogárdon viszont nem.</p>
      <p>A <b>Nyugatiból Szob felé</b> induló Z70-es vonatok üzemideje bővül, az első vonat a jelenleginél 1 órával korábban, 6:07-kor fog indulni, valamint késő este 1 órával tovább, 22:07-ig közlekedik. Szobról Budapest felé este szintén 1 órával tovább, 19:55-ig indulnak a Z70-es vonatok.</p>
      <p>A villamosítás után a<b> Budapest–Sátoraljaújhely</b> közötti, pénteken illetve vasárnap közlekedő közvetlen IC vonatpár menetideje mintegy 35 perccel lesz rövidebb.</p>
      <p>Egy új vonatpár közvetlen vasúti összeköttetést teremt <b>Szatmárnémeti és Budapest, illetve Bécs között</b>. Bécs–Budapest–Püspökladány viszonylatban a Transilvania vonattal egyesítve, Püspökladány–Debrecen–Nyírábrány–Szatmárnémeti között pedig Szamos IC-ként. Az EC686-os vonat Szatmárnémeti felé 16:50-kor indul Debrecenből, az EC687-es vonat pedig 10:26-kor indul Nyírábrányból az ellenkező irányba.</p>
      <p>Naponta 2 vonatpár <b>Szeged és a Nyugati között</b> nem áll meg sehol, menetideje 18 perccel rövidül. A gyorsított vonatok megállásainak pótlása érdekében új vonatok közlekednek Kőbánya-Kispest és Kecskemét között.</p>
      <p>Vasárnaponként Televonatok közlekednek Szeged és Budapest között: ezek a Nyugati és Szeged között csak Zuglón és Kőbánya-Kispesten, valamint Kecskeméten állnak meg. Ez csak televonat-jeggyel vehető igénybe, mely egy kedvezményes, a hagyományos 50%-os jegynél is olcsóbb jegytípus. Így a diákoknak, fiataloknak, és a teljesárú felnőtt utasoknak is megéri ezt a vonatot választani.</p>
      <p>A <b>Budapest–Kunszentmiklós-Tass–Kelebia</b> vonalon a személyvonatok a menetrendváltástól ismét Kőbánya-Kispestig közlekednek, azaz az agglomeráció déli részéből nem lehet eljutni a Keletibe átszállás nélkül. A MÁV annyit írt: „tartanak az egyeztetések annak érdekében, hogy a Budapest–Hatvan vasútvonal további vágányzárai esetében a kunszentmiklósi térség utasai igényeinek minél jobban megfeleljen a szolgáltatás, és a vonatok vágányzári menetrend keretében továbbra is a Keleti pályaudvart használhassák”.</p>
    </article>
  </body>
</html>