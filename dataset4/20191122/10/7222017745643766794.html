<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/ta-tria-megala-thelo-tou-fenterer-gia-to-2020/"/>
    <meta property="og:site_name" content="Tennis24"/>
    <meta property="article:published_time" content="2019-11-22T10:55:44+00:00"/>
    <meta property="og:title" content="Τα τρία μεγάλα “ΘΕΛΩ” του Φέντερερ για το 2020"/>
    <meta property="og:description" content="Μελβούρνη, Λονδίνο και Τόκιο οι τρεις πόλεις που θέλει να κατακτήσει πιο πολύ, ο Ρότζερ Φέντερερ τη νέα αγωνιστική σεζόν   Πολύ ψηλά θέτει τον πήχη των προσδοκιών ο Ρότζερ Φέντερερ για το 2020. Ο 38χρονος Ελβετός, στοχεύει σε τρία μεγάλα τουρνουά για τη νέα χρονιά, στο Australian Open, στο Wimbledon και φυσικά στους Ολυμπιακούς […]"/>
  </head>
  <body>
    <article>
      <h1>Τα τρία μεγάλα “ΘΕΛΩ” του Φέντερερ για το 2020</h1>
      <address>
        <time datetime="2019-11-22T10:55:44+00:00">22 Nov 2019, 10:55</time>
      </address>
      <h3>Μελβούρνη, Λονδίνο και Τόκιο οι τρεις πόλεις που θέλει να κατακτήσει πιο πολύ, ο Ρότζερ Φέντερερ τη νέα αγωνιστική σεζόν</h3>
      <p>Πολύ ψηλά θέτει τον πήχη των προσδοκιών ο Ρότζερ Φέντερερ για το 2020.</p>
      <p>Ο 38χρονος Ελβετός, στοχεύει σε τρία μεγάλα τουρνουά για τη νέα χρονιά, στο Australian Open, στο Wimbledon και φυσικά στους Ολυμπιακούς Αγώνες του Τόκιο.</p>
      <p>“Προφανώς η χρονιά θα ξεκινήσει στην Αυστραλία και το Australian Open είναι ο πρώτος μεγάλος στόχος. Θα προπονηθώ πολύ σκληρά στην off-season για να μπορέσω να κερδίσω το Australian Open, γεγονός που είναι πολύ σημαντικό να γνωρίζω ότι μπορώ. Είχα δύο απίστευτες χρονιές το 2017 και το 2018 όπου κέρδισα εκεί. Δεν είναι πολύ μακρινές κι αυτό μου δίνει πίστη ότι μπορώ να το κάνω ξανά.</p>
      <p>“Είναι το πρώτο μεγάλο τουρνουά της χρονιάς και θα είναι προτεραιότητα. Φυσικά, το Wimbledon πάντα είναι προτεραιότητα για μένα. Δεν χρειάζεται να πω περισσότερα γι’αυτό. Οι Ολυμπιακοί επίσης, είναι πολύ σημαντικοί. Θα παίξω στο Τόκιο και αυτό είναι συναρπαστικό.</p>
      <p>“Μέσα στους στόχους μου είναι σαφώς το US Open και το ATP Finals, αν καταφέρω να προκριθώ. Σε αυτή τη φάση της καριέρας μου, κάθε τουρνουά που μπαίνω, είναι σημαντικό για μένα” τόνισε χαρακτηριστικά ο Φέντερερ.</p>
      <p>Ο κορυφαίος όλων των εποχών, με 20 Grand Slam τίτλους και 310 εβδομάδες στην κορυφή της παγκόσμιας κατάταξης, μίλησε εκτενέστερα για την συμμετοχή του στην 5η Ολυμπιάδα της καριέρας του μετά το Σίδνει (2000), την Αθήνα (2004), το Πεκίνο (2008) και το Λονδίνο (2012). Απουσίαζε από το Rio 2016 λόγω τραυματισμού.</p>
      <p>“Δεν χρειάζεται να κατακτήσω το χρυσό μετάλλιο στα μονά. Αυτή την πίεση τη δημιουργούν οι δημοσιογράφοι και οι φίλαθλοι. Είμαι χαρούμενος με ότι έχω καταφέρει στην καριέρα μου. Το κλειδί στην ηλικία μου, είναι να βλέπω το τένις σαν παιδί και να διασκεδάζω στο tour” είπε χαρακτηριστικά.</p>
    </article>
  </body>
</html>