<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/larisa/myisi-koritsion-sto-mpasket/"/>
    <meta property="og:site_name" content="ert.gr"/>
    <meta property="article:published_time" content="2019-11-22T10:24:51+00:00"/>
    <meta property="og:title" content="Μύηση κοριτσιών στο μπάσκετ"/>
    <meta property="og:description" content="Ένας από τους στόχους που έθεσε η νέα Διοίκηση της ΕΣΚΑΘ για τη επόμενη τετραετία είναι η ανάπτυξη του γυναικείου μπάσκετ στη Θεσσαλία."/>
  </head>
  <body>
    <article>
      <h1>Μύηση κοριτσιών στο μπάσκετ</h1>
      <address><time datetime="2019-11-22T10:24:51+00:00">22 Nov 2019, 10:24</time> by <a rel="author">Μάνια Γκουσιάρη</a></address>
      <p>Ένας από τους στόχους που έθεσε η νέα Διοίκηση της ΕΣΚΑΘ για τη επόμενη τετραετία είναι η ανάπτυξη του γυναικείου μπάσκετ στη Θεσσαλία.</p>
      <p>Ο στόχος αυτός δεν είναι εύκολος, διότι σήμερα ολόκληρη η Θεσσαλία έχει μόνο μία γυναικεία ομάδα σε εθνικές κατηγορίες, και συγκεκριμένα την Ολύμπια Λάρισας στην Α2. Υπάρχουν όμως κάποια ελπιδοφόρα μηνύματα, μιας και αρκετά σωματεία θέλουν να αναζωογονήσουν το γυναικείο μπάσκετ και καταβάλλουν αξιόλογες προσπάθειες.</p>
      <p>Αρωγός στις προσπάθειες αυτές γίνεται πλέον η ΕΣΚΑΘ με σειρά δράσεων που αποσκοπούν στην αναβάθμιση του γυναικείου μπάσκετ. Τα πεδία των δράσεων αυτών ποικίλλουν από την διοργάνωση Πρωταθλημάτων γυναικών σε όλες τις ηλικιακές κατηγορίες έως τον μεγαλύτερο και καλύτερο συντονισμό και δραστηριοποίηση των κλιμακίων επιλέκτων κοριτσιών.</p>
      <p>Επιπλέον, γνωρίζοντας τη σημασία της προσέλκυσης κοριτσιών στον αθλητισμό, η ΕΣΚΑΘ συμμετέχει από εφέτος σε πιλοτικό πρόγραμμα μύησης κοριτσιών στο μπάσκετ. Το πρόγραμμα εφαρμόζεται σε συνεργασία με την ΕΟΚ και τη Φίμπα. Βασική φιλοσοφία του προγράμματος είναι να υπάρξουν πρωτοβουλίες μέσα στα σχολεία, όπου τα κοριτσάκια τελευταίων τάξεων του Δημοτικού θα μυηθούν στα μυστικά και τη χαρά του μπάσκετ αλλά και γενικότερα της άθλησης και της υγιεινής ζωής.</p>
      <p>Στην προσπάθειά τους αυτή, η Ομοσπονδία και η ΕΣΚΑΘ έχουν την αμέριστη βοήθεια και υποστήριξη του Υπουργείου Παιδείας και των κατά τόπους Διευθύνσεων Πρωτοβάθμιας Εκπαίδευσης, όπως φυσικά και των Διευθυντών και των καθηγητών των σχολείων που συμμετέχουν.</p>
      <p>Πιο συγκεκριμένα, τα σχολεία που θα συμμετάσχουν στο πρόγραμμα είναι το 3ο και το 6ο Νέας Ιωνίας Βόλου καθώς και το 13ο Δημοτικό Λάρισας.</p>
      <p>Εφέτος το πρόγραμμα διοργανώνεται σε πιλοτική βάση, με απώτερο στόχο να επαναληφθεί του χρόνου, βελτιωμένο αλλά και διευρυμένο!</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/orestiada/enosi-venzinopolon-v-evroy-psichoyla-to-epidoma-thermansis/"/>
        <a href="https://www.ert.gr/eidiseis/ellada/politiki/synedriazei-simera-i-politiki-grammateia-toy-syriza/"/>
        <a href="https://www.ert.gr/perifereiakoi-stathmoi/pirgos/oi-plimmyropatheis-metroyn-tis-pliges-toys/"/>
        <a href="https://www.ert.gr/perifereiakoi-stathmoi/pirgos/fanis-koyrempes-katastrofiki-gia-ton-agroti-i-idiotikopoiisi-tis-asfalisis-stin-paragogi/"/>
        <a href="https://www.ert.gr/perifereiakoi-stathmoi/pirgos/pros-leitoyrgia-ton-martio-to-aerodromio-epitalioy/"/>
        <a href="https://www.ert.gr/perifereiakoi-stathmoi/chania/chania-paremvaseis-gia-tis-katalipseis-stin-ert-chanion-kai-sti-nea-tileorasi-ichitiko/"/>
      </related>
    </article>
  </body>
</html>