<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391938-%d7%90%d7%99%d7%aa%d7%9f-%d7%93%d7%a0%d7%90-%d7%94%d7%92%d7%9e%d7%a8-%d7%99%d7%94%d7%95%d7%93%d7%94"/>
    <meta property="og:site_name" content="סרוגים"/>
    <meta property="article:published_time" content="2019-11-22T10:10:03+00:00"/>
    <meta property="og:title" content="היערכות לשבת חיי שרה: קצין הגמ&quot;ר הסרוג בראיון"/>
    <meta property="og:description" content="רס&quot;ן איתן דנא-פיקאר, קצין הגנה מרחבית בחטיבת יהודה בראיון לסרוגים על ההיערכות הצבאית לבואם של עשרות אלפי מבקרים, על היחס עם התושבים..."/>
  </head>
  <body>
    <article>
      <h1>היערכות לשבת חיי שרה: קצין הגמ"ר הסרוג בראיון</h1>
      <h2>רס"ן איתן דנא-פיקאר, קצין הגנה מרחבית בחטיבת יהודה בראיון לסרוגים על ההיערכות הצבאית לבואם של עשרות אלפי מבקרים, על היחס עם התושבים ועל כניסת מוסלמים לקבר ישי ורות</h2>
      <address><time datetime="2019-11-22T10:10:03+00:00">22 Nov 2019, 10:10</time> by <a rel="author">, חדשות סרוגים</a></address>
      <p>שבת חיי שרה. עשרות אלפים צפויים לבקר בשבת ביישוב היהודי חברון בפרשה בה מוזכרת קניית מערת המכפלה על ידי אברהם אבינו.</p>
      <p>בשונה ממועדי ישראל בהם המבקרים הרבים חוזרים לביתם באותו היום – בשבת חיי שרה נשארים עשרות אלפי המבקרים לשהות כל השבת, דבר המעלה את האתגרים הביטחוניים של הצבא. מי שאמון על כך, הוא הקצין הסרוג רס"ן איתן דנא-פיקאר, קצין הגמ"ר של חטיבת יהודה, שמשרת כבר 17 שנה בצה"ל ("החלום שלי להיות מפקד חוות השומר".)</p>
      <p>איתן בן ה-36, נשוי לענבל ואב לשישה מתגורר בעתניאל ("אני נוהג לומר שאני גר בחטיבת יהדה ומשתדל פעם בשבוע לבקר בעתניאל"), מתפקד כקצין הגמ"ר מזה 4.5 שנים, כאשר מתוכן אותה שנה – שנת 2016 –  שהוא רואה בה משמעותית מגודל השעה: השנה בה נרצחה דפנה מאיר והילדה הלל אריאל.</p>
      <p>ההגנה המרחבית בחטיבת יהודה אמונה על הגנת חיי התושבים והעוברים בגזרתה. משימת העל שלה: הגנה על יישובי יהודה, 34 נקודות התיישבות ביניהן חברון והיישוב היהודי, קרית ארבע, עתניאל וכדומה. רס"ן איתן אחראי על מערך הביטחון האזרחי, הכוננות ביישובים, על רכזי הביטחון והקב"טים, ובכלל על פעילויות האבטחה ביישובים.</p>
      <p>אבל לא רק. במקביל למשימת ההגנה, הקצין הסרוג למעשה אמון גם על איכות החיים של תושבי יהודה: מנסיעה בצירים ועד הנגשת מקומות לאוכלוסייה אזרחית, בין אם לגופים ארכיאולוגיים או מרכזים אקדמאיים שבאים לחקור, ובין עבור התושבים: רס"ן איתן מביא לדוגמא את מימוש הסכמי אוסלו בקבר עתניאל בן קנז שנמצא בעומק חברון בשטח A – התרת כניסת יהודים והנגשת המקום עבורם לתפילה, כפי הכניסה המסורתית של יהודים במתחם הקבר בפרשת חיי שרה שקרתה רק אתמול.</p>
      <figure>
        <img src="https://www.srugim.co.il/wp-content/uploads/2019/11/WhatsApp-Image-2019-11-21-at-15.57.53.jpeg"/>
        <figcaption>צילום: דובר צה"ל</figcaption>
      </figure>
      <h3>קצין הגמ"ר חטיבת יהודה בראיון לסרוגים</h3>
      <p>
        <b>כיצד אתם נערכים לביטחונם של האלפים המגיעים לשבת חברון?</b>
      </p>
      <p>"אני נוהג לומר ששבת חיי שרה הוא ראי השנה כולה, הוא ראי תחושת הביטחון של אזרחי ישראל. האוכלוסייה המגיע לבקר בשבת חיי שרה, בה מציינים את פרשת השבוע ואת קניין המערה על ידי אברהם אבינו וקבורת שרה, בשבת זו אנו רואים כמעט את כלל צבעי הקשת שבאים להתארח במקום. הייחודיות שיש בשבת כזו אל מול ההיערכות הצבאית היא ברמה אחרת מההיערכות שלנו בחגים. בתקופת מועדי ישראל: סוכות, פסח, כלל האתרים מונגשים וכל מי שמעוניין לבקר – יכול, אבל הביקורים באתרי הגזרה הם כחלק מרצף יומי. הייחודיות של שבת חיי שרה – ושנה שעברה הגיעו 35 אלף איש – האתגר המבצעי הוא שהם שוהים במקום. אם תגיעו למערת המכפלה תראו אוהלי אירוח ענקיים לסעודה ענקית של 6,000 איש תחת קורת גג".</p>
      <p>
        <b>ומבחינת ההיערכות הצבאית ישנם שינויים?</b>
      </p>
      <p>"כן, אם זה בקליטת כוחות תגבור דרך תפיסת נקודות שולטות שלא בשגרה, שימוש בפעילויות מבצעיות במהלך השבועות המקדימים של שבת כזו, על מנת לוודא שמי שהיה מעוניין לבצע איזשהו פיגוע בשבת כזו נעצור אותו מבעוד מועד, דרך היערכות והגנה בכל צירי הנסיעה על מנת לוודא שכל מי שנוסע ברכבו הפרטי או בתחבורה ציבורית יגיע בבטחה ויחזור בבטחה לביתו".</p>
      <p>
        <b>השנה היו 15 פיגועים שסוכלו במערת המכפלה:</b>
      </p>
      <p>"סביב הטבעת של המערה, כן. המערכת המתריעה עלתה באופן מקצועי וענייני על ידי מרכיבים טכנולוגיים ומרכיבים אנושיים בשינוי עמדות שביצענו בשנה החולפת, ואתה שמעת רק על הזה ולא על כל העצורים, גם בכל האירועים שציינת לא פגש אזרח ולא הצליח לפגע באזרח. כל האירועים האלה או סוכלו או שכוחותינו עצר מבעוד מועד".</p>
      <p>
        <b>האם ישנו חיכוך בין הצבא ובין האוכלוסייה ביישוב היהודי בחברון?</b>
      </p>
      <p>"אנחנו מתחת למדים כולנו אזרחי מדינת ישראל. אחד הדברים שמחמם את ליבי זה שכתוב ורקום על מדינו: צבא הגנה לישראל – התושב הוא אזרח כמוני. כאשר חיילינו, ומאות ואלפים בגזרה בדגש על שבת כזו, וחייך נמצא בעמדה ואזרח או ילדה קטנה מנפנפת לו לשלום – זה מחמם את לב החייל והוא מבין ורואה בעין את משימת ההגנה. כאשר אתה נמצא לעתים בגבולות המדינה, אל מול גדר ולא תמיד רואה את מושא ההגנה בעין – לפעמים זה יותר קשה. כמובן, שתושב מגיע ומציע איזה כוס תה בלילה חורפי – זה מחמם את הלב. אנחנו לא מונעים מחיילים את הבעת ההערכה וההוקרה שאזרחי המדינה מביאים ותומכים".</p>
      <p>
        <b>שמו של קבר רות וישי עלה לאחרונה עם שינויים לאחר התרת כניסת מוסלמים בבג"ץ:</b>
      </p>
      <p>"אנחנו עוד נעמיק את האירוע הזה, יחד עם זו, כרגע אין כוונה לא לאשר הגעה של יהודים למקום כבשגרה. אנחנו בתהליך הזה נמצאים ומתואמים מול בג"ץ והנהגת היישוב היהודי. בצה"ל אנחנו דואגים על ביטחונם של האזרחים בגזרה".</p>
      <p>
        <b>האם מוסלמים כבר נכנסו למתחם?</b>
      </p>
      <p>"נכון לכתיבת שורות אלו, אירוע זה טרם קרה במשך שנים רבות".</p>
      <p>
        <b>גם הנגשת מערכת המכפלה הייתה במוקד התקשורת:</b>
      </p>
      <p>"אנחנו נשמח שמגוון צבעי הקשת וכלל האוכלוסיות יוכלו להגיע למערת המכפלה ולקברי אבות".</p>
      <p>
        <b>לקראת השבת, ברכה לעם ישראל?</b>
      </p>
      <p>"אני מברך את כל בית ישראל שימשיכו לראות במופעים מאחדים ומגבשים גם את הזהות השלנו וגם את המורשת שלנו. אנחנו מזמינים את כולם להמשיך ולבוא לאורך כל השנה כולה, ושנדע תמיד לראות את הטוב שבזולת, ובשבת כזו בהחלט רואים מקור לכך, כבניו של אברהם אבינו, שממשיכים באותה של הכנסה אורחים. אנחנו מודים לכל הגופים בשיתוף פעולה רב ביטחוני, שב"כ, המשטרה והצבא פועלים יחד על מנת להבטיח את שלום המבקרים בשבת זו".</p>
    </article>
  </body>
</html>