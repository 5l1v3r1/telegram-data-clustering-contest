<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/parapolitika/arthro/h_kontra_gia_to_3_kai_h_paratirisi_gia_to_kinito-588903/"/>
    <meta property="og:site_name" content="Real.gr"/>
    <meta property="article:published_time" content="2019-11-22T10:37:00+00:00"/>
    <meta property="og:title" content="Μητσοτάκης: Τέλος η ρητορική της έντασης, είστε απλώς αδιάβαστος- Τσίπρας: Ξεπεράσατε κάθε όριο εύνοιας του οικονομικού εγκλήματος [ 22.11 ]"/>
    <meta property="og:description" content="Σφοδρή αντιπαράθεση στη Βουλή ανάμεσα στον Πρωθυπουργό και τον αρχηγό της αξιωματικής αντιπολίτευσης για τον αριθμό των επικαίρων ερωτήσεων που απαντώνται στην &quot;Ώρα του Πρωθυπουργού&quot; ."/>
  </head>
  <body>
    <article>
      <h1>
        <a href="https://www.real.gr/politiki/arthro/mitsotakis_telos_h_ritoriki_tis_entasis_eiste_aplos_adiabastos_tsipras_kseperasate_kathe_orio_eunoias_tou_oikonomikou_egklimatos-588901/">Μητσοτάκης: Τέλος η ρητορική της έντασης, είστε απλώς αδιάβαστος- Τσίπρας: Ξεπεράσατε κάθε όριο εύνοιας του οικονομικού εγκλήματος <br/>[ 22.11 ]</a>
      </h1>
      <address><time datetime="2019-11-22T10:37:00+00:00">22 Nov 2019, 10:37</time> by <a rel="author">Real.gr</a></address>
      <p>
        <b>Σφοδρή αντιπαράθεση στη Βουλή ανάμεσα στον Πρωθυπουργό και τον αρχηγό της αξιωματικής αντιπολίτευσης για τον αριθμό των επικαίρων ερωτήσεων που απαντώνται στην "Ώρα του Πρωθυπουργού" .</b>
      </p>
      <p>Αρχικά, ο κ. Μητσοτάκης στην πρωτολογία του κατέθεσε στα πρακτικά στατιστικά στοιχεία για την περίοδο που ήταν Πρωθυπουργός ο Αλέξης Τσίπρας. "Κατά τα 4,5 χρόνια που κυβερνήσατε είχαν κατατεθεί κ. Τσίπρα 319 ερωτήσεις προς τον Πρωθυπουργό. Απαντήσατε συνολικά σε 11 στα 4,5 χρόνια. Μια κάθε 5,5 μήνες, ποσοστό 3,5%. Κάτι σας θυμίζει αυτό το ποσοστό, μου φαίνεται σας καταδιώκει" ανέφερε ο κ. Μητσοτάκης, ενώ απευθυνόμενος στον κ. Τσίπρα του έκανε μια παρατήρηση. "Μπορείτε νομίζω να προσέχετε εμένα και όχι να στέλνετε μηνύματα μιας και μιλάμε για σεβασμό στη Βουλή, εκτός και αν σας στέλνουν μηνύματα για να σας ετοιμάσουν για τη δευτερολογία σας".</p>
      <p>"Πρέπει να είμαι πολύ ευτυχής από τη σημερινή σας τοποθέτηση γιατί τουλάχιστον έχουμε περάσει σε ένα διαφορετικό στάδιο. Από ψεύτης έγινα αδιάβαστος. Κάτι είναι και αυτό. Μου κάνατε κριτική για τον αριθμό των επικαίρων που απάντησα ως πρωθυπουργός και κάνατε ένα ευφυολόγημα για το 3%. Υποβλήθηκαν 319 ερωτήσεις, αλλά ερωτήσεις από αρχηγούς κομμάτων υποβλήθηκαν μόνο 15. Απάντησα στις 8, δηλαδή σε ποσοστό πάνω από 60%. Και βεβαίως απάντησα σε όλες τις ερωτήσεις που μου θέσατε εσείς ως αρχηγός της αξιωματικής αντιπολίτευσης, δεν πρέπει να έχετε παράπονο. Με τη μόνη διαφορά ότι είχατε μια μονομανία. Νομίζω τρεις φορές μου κάνατε ερώτηση για τα ζητήματα της τάξης, του νόμου και της ασφάλειας. Μόνο που απ΄ ότι βλέπω σήμερα έχετε άλλα μέτρα και άλλα σταθμά για τον νόμο και την τάξη. Διότι εμείς είμαστε με τον νόμο και την τάξη και στους μπαχαλάκηδες με τη μολότοφ αλλά και στους μπαχαλάκηδες του οικονομικού εγκλήματος. Αυτούς που εσείς αθωώνετε" απάντησε στη δευτερολογία του ο Αλέξης Τσίπρας.</p>
      <figure>
        <iframe src="https://www.youtube.com/embed/-yAQ5v-xGMI" width="560" height="315" data-service="Youtube" scrolling="no"/>
      </figure>
      <p>"Σε ό,τι αφορά τις 319 ερωτήσεις, 217 από αυτές τις κατέθεσε ένας βουλευτής μόνο, ο κ. Νικολόπουλος. Φαντάζομαι – κι εσείς είστε Πρωθυπουργός τώρα το ξέρετε- δεν είναι τόσο εύκολο να έρχεστε κάθε Παρασκευή να απαντάτε σε έναν βουλευτή. Όπως επίσης φαντάζομαι κάνετε και τώρα, διότι έχουν υποβληθεί 18 ερωτήσεις συνολικά όσο είστε Πρωθυπουργός, από αυτές 14 έχουν υποβληθεί από αρχηγούς Κοινοβουλευτικών Ομάδων . Από τις 14 συζητήθηκαν μόνο οι τρεις. Πιο κάτω από 3% είστε εσείς ήδη στους τέσσερις μήνες που κυβερνάτε. Αφήστε λοιπόν τα ευφυολογήματα" πρόσθεσε ο πρόεδρος του ΣΥΡΙΖΑ.</p>
      <figure>
        <iframe src="https://www.youtube.com/embed/4Djz56dTKAo" width="560" height="315" data-service="Youtube" scrolling="no"/>
      </figure>
      <p>"Μου κάνει εντύπωση που είπατε ότι απαντάτε μόνο σε ερωτήσεις αρχηγών κομμάτων. Διαπράξατε σφάλμα κατά την άποψή μου. Η ώρα του πρωθυπουργού είναι μια ευκαιρία για τον πρωθυπουργό να απαντά σε ερωτήσεις απλών βουλευτών όπως ήδη έχω κάνει. Εγώ προτίθεμαι κ. Τσίπρα να είμαι στη Βουλή μια φορά τον μήνα όπως έχω δεσμευτεί και το τηρώ. Εσείς ερχόσασταν μια φορά το εξάμηνο" του απάντησε ο Κυριάκος Μητσοτάκης.</p>
      <related>
        <h4>ΣΧΕΤΙΚΑ ΑΡΘΡΑ (+30) 211 200 8300 info@realnews.gr         Copyright ©2019 RealNews All Rights Reserved</h4>
        <a href="https://www.real.gr/politiki/arthro/mitsotakis_telos_h_ritoriki_tis_entasis_eiste_aplos_adiabastos_tsipras_kseperasate_kathe_orio_eunoias_tou_oikonomikou_egklimatos-588901/"/>
        <a href="https://www.facebook.com/real.gr"/>
        <a href="https://twitter.com/Real_gr"/>
        <a href="https://www.youtube.com/user/Realgrportal"/>
        <a href="https://plus.google.com/+realgr"/>
        <a href="https://www.real.gr/parapolitika/arthro/h_kontra_gia_to_3_kai_h_paratirisi_gia_to_kinito-588903/#"/>
        <a href="https://www.real.gr/r.asp?catid=42930"/>
        <a href="https://www.real.gr/r.asp?catid=42927"/>
        <a href="https://media.real.gr//filesystem/Multimedia/pdf/diktio_anametadosis_RealFM_22.11.18_id25046.pdf"/>
        <a href="https://www.real.gr/poioi_eimaste/"/>
        <a href="https://www.real.gr/epikoinonia/"/>
        <a href="https://www.real.gr/oroi_xrisis/"/>
        <a href="https://www.real.gr/prostasia_prosopikon_dedomenon/"/>
      </related>
    </article>
  </body>
</html>