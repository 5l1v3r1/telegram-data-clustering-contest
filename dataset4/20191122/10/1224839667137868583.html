<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/prwtoboylia-enimerwsis-ekpaideysis-mathitwn-a-113648.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-22T10:49:00+00:00"/>
    <meta property="og:title" content="Πρωτοβουλία ενημέρωσης - εκπαίδευσης μαθητών από τον Περιφερειάρχη Αττικής"/>
    <meta property="og:description" content="Η δρομολόγηση κοινών δράσεων εκπαιδευτικού και ενημερωτικού χαρακτήρα για διάφορα κρίσιμα ζητήματα της Περιφέρειας Αττικής με το υπ. Παιδείας σε σχολεία της Αττικής, βρέθηκε στο επίκεντρο της συζήτησης του Περιφερειάρχη Αττικής Γ. Πατούλη με την υπ. Παιδείας Ν. Κεραμέως, η οποία πραγματοποιήθηκε στο υπ. Παιδείας."/>
  </head>
  <body>
    <article>
      <h1>Πρωτοβουλία ενημέρωσης - εκπαίδευσης μαθητών από τον Περιφερειάρχη Αττικής</h1>
      <address>
        <time datetime="2019-11-22T10:49:00+00:00">22 Nov 2019, 10:49</time>
      </address>
      <p>Η δρομολόγηση κοινών δράσεων εκπαιδευτικού και ενημερωτικού χαρακτήρα για διάφορα κρίσιμα ζητήματα της Περιφέρειας Αττικής με το υπ. Παιδείας σε σχολεία της Αττικής, βρέθηκε στο επίκεντρο της συζήτησης του Περιφερειάρχη Αττικής Γ. Πατούλη με την υπ. Παιδείας Ν. Κεραμέως, η οποία πραγματοποιήθηκε στο υπ. Παιδείας.</p>
      <p>Ο κ. Πατούλης εξέφρασε την πεποίθηση του πως για την αλλαγή νοοτροπίας των πολιτών σε ζητήματα που σχετίζονται με το περιβάλλον, την οδική ασφάλεια, την πολιτική προστασία και άλλα, απαραίτητη προϋπόθεση είναι να ξεκινάει η ενημέρωση και η εκπαίδευση από τα σχολικά χρόνια.</p>
      <p>Σε αυτό το πλαίσιο πρότεινε στην κα Κεραμέως να δρομολογηθεί συνεργασία με το υπ. Παιδείας με στόχο την εκπόνηση προγραμμάτων και προώθηση δράσεων, που θα ενημερώνουν και θα επιμορφώνουν τους μαθητές για θέματα που σχετίζονται με την κυκλοφοριακή αγωγή, την προώθηση της ανακύκλωσης, την πολιτική προστασία, την παροχή πρώτων βοηθειών υγείας.</p>
      <p>«Η χώρα μας δυστυχώς είναι πρωταθλήτρια στα δυστυχήματα και πρέπει να παρέμβουμε άμεσα για να σταματήσουμε να θρηνούμε θύματα στην άσφαλτο» υπογράμμισε ο κ. Πατούλης ενώ αναφερόμενος στα θέματα περιβάλλοντος, επικαλέστηκε τον πολιτικό σχεδιασμό της Περιφέρειας, να είναι το 2020, έτος ανακύκλωσης. «Στόχος μας είναι να δημιουργήσουμε «γωνιές» ανακύκλωσης σε κάθε γειτονιά και στα σχολεία προκειμένου να γίνει τρόπος ζωής για όλους. Θα επικοινωνήσουμε την εκστρατεία μας, με στόχο να ενημερωθούν σωστά όλοι οι πολίτες της Αττικής», ανέφερε.</p>
      <p>Σε ότι αφορά τα ζητήματα πολιτικής προστασίας, τόνισε ότι πρέπει να δοθεί έμφαση, με σχέδιο και πρόγραμμα, σε ζητήματα που σχετίζονται με την καλύτερη θωράκιση και προστασία της ζωής και της προστασίας των πολιτών.</p>
      <p>«Μας ενδιαφέρουν οι συνέργειες και θα τις επιδιώξουμε με κάθε αρμόδιο φορέα, προκειμένου να γίνουμε πιο αποτελεσματικοί και πιο ουσιαστικοί με πράξεις και όχι με λόγια, υπέρ των πολιτών», σημείωσε.</p>
      <p>Η υπ. Παιδείας χαιρέτισε με θέρμη τις προτάσεις του Περιφερειάρχη Αττικής και του διαμήνυσε τη βούληση της να συνεργαστούν εποικοδομητικά για την εκπόνηση κοινών προγραμμάτων στα σχολεία της Αττικής.</p>
    </article>
  </body>
</html>