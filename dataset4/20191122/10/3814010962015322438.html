<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/naprezhenie-i-spor-mezhdu-borisov-i-ninova-po-vreme-na-izslushvaneto-v-parlamenta"/>
    <meta property="og:site_name" content="Новини БНТ"/>
    <meta property="article:published_time" content="2019-11-22T10:17:24+00:00"/>
    <meta property="og:title" content="Напрежение и спор между Борисов и Нинова по време на изслушването в НС"/>
    <meta property="og:description" content="Спор между премиера Бойко Борисов и лидера на БСП Корнелия Нинова по време на парламентарния контрол. Нинова поиска оставката на премиера. Вижте повеч..."/>
  </head>
  <body>
    <article>
      <h1>Напрежение и спор между Борисов и Нинова по време на изслушването в НС</h1>
      <address><time datetime="2019-11-22T10:17:24+00:00">22 Nov 2019, 10:17</time> by <a rel="author">Надежда Василева</a></address>
      <p>
        <b>Спор между премиера Бойко Борисов и лидера на БСП Корнелия Нинова по време на парламентарния контрол. Нинова поиска оставката на премиера.</b>
      </p>
      <p>
        <b>Вижте повече подробности от парламента в прякото включване на Надежда Василева.</b>
      </p>
      <figure>
        <video src="https://nws2.bnt.bg/p/p/s/psn221119-12-borisov-ninova-x264-725538.mp4"/>
      </figure>
      <p>Повод за напрежението и размяната на реплики стана декларация на БСП, която атакува управляващите за кризата с водния режим в Перник, проблемите в здравеопазването, както и разследването на злоупотрените с къщи на гости.</p>
      <p>Премиерът Бойко Борисов отново потвърди, че решение първия ден от болничния да не се заплаща няма да бъде внасяно за гласуване в пленарна зала.</p>
      <blockquote>Корнелия Нинова, председател на БСП: Цели системи се разпадат по две причини. Вие сте некомпетентни да управлявате, некомпетентни да контролирате процесите, а корупцията е ваша емблема. Няколко думи и към премиера - как реагирате вече 10 години - играете танго две напред едно назад. Г-н премиер, никакви оставки по веригата надолу не могат да променят тези факти и тези факти да отменят отговорността от първия. Не можете да ми оспорвате правото да ви искам оставката като правителство и вашата, защото аз не говоря тук като лично качество. Говоря от името на 1 млн. българи, които са подкрепили БСП.</blockquote>
      <blockquote>Бойко Борисов- министър- председател: Използвам случая да ви поздравя за представянето ви на последните избори. Поредно добро представяне и аз мисля, че демокрацията много ясно е определила на изборите кой да управлява и кой не. Така че, не мога да приема вашите оценки. То не 1,2,3,4,5 пъти, така че ме интересува оценката, която са ми дали хората, не вие. Разбира се, имате възможност и право да ми искате оставката. Аз за разлика от вас, два пъти съм си я давал. А вие излъгахте този 1 млн. че си я давате и след една седмица, няма да си я давате.</blockquote>
      <p>Корнелия Нинова атакува премиера, че е използвал правителствен самолет за срещата на ЕНП в Загреб. Борисов отговори с въпрос колко е струвало посещението на президента Румен Радев в Китай.</p>
      <p>Относно питането на БСП за Шенген, Борисов отново потвърди, че страната е изпълнила всички критерии за членство.</p>
    </article>
  </body>
</html>