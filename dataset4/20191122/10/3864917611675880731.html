<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823472-na-pavlogradskomu-himzavodi-kriticna-situacia-z-utilizacieu-raketnogo-paliva.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T10:53:00+00:00"/>
    <meta property="og:title" content="На Павлоградському хімзаводі - критична ситуація з утилізацією ракетного палива"/>
    <meta property="og:description" content="Програма утилізації твердого ракетного палива міжконтинентальних балістичних ракет SS-24 (РС-22 за радянською термінологією) на Павлоградському хімічному заводі була розрахована до кінця 2019 року."/>
  </head>
  <body>
    <article>
      <h1>На Павлоградському хімзаводі - критична ситуація з утилізацією ракетного палива</h1>
      <h2>Програма утилізації твердого ракетного палива міжконтинентальних балістичних ракет SS-24 (РС-22 за радянською термінологією) на Павлоградському хімічному заводі була розрахована до кінця 2019 року.</h2>
      <address>
        <time datetime="2019-11-22T10:53:00+00:00">22 Nov 2019, 10:53</time>
      </address>
      <p>Однак через відсутність фінансування не утилізували все паливо, і нині на заводі зберігаються ще 38 балістичних ракет, що містять понад 1800 тонн ракетного палива.</p>
      <p>Про це кореспонденту Укрінформу повідомили на Павлоградському хімічному заводі.</p>
      <p>«У нас залишилося 38 ступенів балістичних ракет, у кожній міститься по 50 тонн паливної суміші. Кожна з них контролюється, однак вже не управляється, оскільки паливо старе. І при утилізації або при зберіганні може виникнути несанкціонована ситуація, аварія. У разі, якщо щось станеться тільки з одним спорядженим корпусом ракетного двигуна, в атмосферу може статися викид понад 1,84 млрд літрів токсичних речовин. Створюється реальна загроза для жителів Павлограда, сіл і міст із загальною кількістю жителів понад 4,8 млн осіб», - зазначив директор з програм утилізації ракетного палива Павлоградського хімзаводу Володимир Львов.</p>
      <p>За словами заступника начальника цеху з технологій Валерія Іванова, зберігання хвостових корпусів ракет вимагає значних коштів, адже на складах, де вони знаходяться, встановлено чіткий контроль за температурою та вологістю, дотримання якого коштує чималих коштів.</p>
      <p>Спеціалісти заводу ще на початку року підготували зміни до «Програми з утилізації» та направили їх до Державного космічного агентства, однак програму досі не затвердили.</p>
      <slideshow>
        <figure>
          <img src="https://static.ukrinform.com/photos/2019_11/thumb_files/630_360_1574431058-6426.jpeg"/>
          <figcaption>1/4: Павлоградський хімзавод / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574431058-7726.jpeg"/>
          <figcaption>2/4: Павлоградський хімзавод / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574431058-6067.jpeg"/>
          <figcaption>3/4: Павлоградський хімзавод / Фото: Микола М'якшиков, Укрінформ</figcaption>
        </figure>
        <figure>
          <img src="https://static.ukrinform.com/photos/2019_11/thumb_files/630_360_1574431058-7439.jpeg"/>
          <figcaption>4/4: Павлоградський хімзавод / Фото: Микола М'якшиков, Укрінформ</figcaption>
        </figure>
      </slideshow>
      <p>На <a href="https://www.ukrinform.ua/tag-zavod">заводі </a>кажуть, що для повної утилізації твердого ракетного палива, що міститься на їх складах, потрібно ще два роки, але гарантійні терміни його зберігання скінчилися майже 20 років тому.</p>
      <p>Мешканці Павлограда також занепокоєні ситуацією з утилізацією палива і створили петицію до Президента України з проханням затвердити зміни у Програмі та виділити необхідне фінансування.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2820261-komitet-radi-rekomendue-uhvaliti-proekt-sodo-vvezenna-pesticidiv-v-ukrainu.html">Комітет Ради рекомендує ухвалити проєкт щодо ввезення пестицидів в Україну</a>
      </blockquote>
      <p>Як повідомлялося, у 1997 році було ухвалено державну програму утилізації міжконтинентальних балістичних ракет SS-24 у рамках виконання договору «Старт-1» щодо скорочення стратегічних наступальних озброєнь, згідно з якою Україна взяла на себе зобов'язання про без'ядерний статус і ліквідацію стратегічних наступальних озброєнь. Після знищення шахтних пускових установок, розформування 43-ї ракетної армії та розбирання ракет, ступені ракет із твердим ракетним паливом залишилися на зберіганні в Павлограді.</p>
      <figure>
        <iframe src="https://www.youtube.com/embed/QO4h4F56aAg" width="560" height="315" data-service="Youtube" scrolling="no"/>
      </figure>
      <p>У 2004-му Україна прийняла рішення фінансувати програму утилізації самостійно.</p>
      <p>Україна стала другою країною у світі, здатною, маючи промислову установку з переробки твердого ракетного палива, вилучати й утилізувати до 2 тисяч тонн на рік твердого ракетного палива. А технологій, які дозволяють утилізувати тверде ракетне паливо, що міститься в ракетах SS-24, не має жодна країна у світі.</p>
      <p>На Павлоградський хімзавод привезли майже 5 тис. тонн твердого ракетного палива, яке містилося в 163 корпусах двигунів ракет. Наразі тут утилізовано понад 3 тис. тонн.</p>
      <p>На сьогоднішній день державне підприємство «Науково-виробниче об’єднання «Павлоградський хімічний завод» одне із провідних підприємств в Україні по виробництву вибухових речовин, сумішних твердих ракетних палив і виробів з ними, буро-вибухових робіт, утилізації різних видів боєприпасів, непридатних для зберігання та використання, твердого ракетного палива, проведенню наукових досліджень в області розробки високоенергетичних матеріалів і виробів, розробки технології виготовлення і утилізації вибухових матеріалів і виробів, проєктуванню і конструюванню процесів і обладнання для виробництва та утилізації вибухопожежонебезпечних матеріалів та виробів, процесів і нестандартного обладнання для виробництва полімерних та композиційних матеріалів.</p>
    </article>
  </body>
</html>