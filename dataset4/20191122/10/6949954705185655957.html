<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/22/rozsdamentes_golyoallo_sci-fi-tank_az_uj_tesla/"/>
    <meta property="og:site_name" content="totalcar"/>
    <meta property="article:published_time" content="2019-11-22T10:05:00+00:00"/>
    <meta property="og:title" content="Rozsdamentes, golyóálló sci-fi-tank az új Tesla"/>
    <meta property="og:description" content="A Cybertruck végtelenül egyszerű, síklapok határolta formatervet kapott."/>
  </head>
  <body>
    <article>
      <h1>Rozsdamentes, golyóálló sci-fi-tank az új Tesla</h1>
      <address><time datetime="2019-11-22T10:05:00+00:00">22 Nov 2019, 10:05</time> by <a rel="author">Andróczi Balázs</a></address>
      <p>Ahogy ígérte, a Tesla félresöpörte az összes hagyományt a Cybertruck elnevezésű modell tervezésekor. Nem csak a pickup kategóriáét, ahol egyébként nagyon hasonló autókat kínál minden gyártó, de még a sajátjait is.</p>
      <figure>
        <img src="https://kep.index.hu/1/0/3047/30470/304708/30470865_54b288fb5926eb7e6b1972e6bd332084_wm.jpg"/>
        <figcaption>
          <a href="https://galeria.totalcar.hu/hirek/2019/11/22/tesla_cybertruck_2019/?currpic=30470857">Galéria: Tesla Cybertruck 2019 [6 kép]</a>
        </figcaption>
      </figure>
      <p>Talán egyszerűbb is összefoglalni, hogy mit tartottak meg: ez az autó is elektromos lesz, mint minden Tesla, és méretben akkora, mint a megszokott pickup modellek: 5,88 méter hosszú. A karosszéria viszont olyan, mintha papírból hajtogatták volna: néhány egyszerű síklap határolta idom, négy keréken. Nem tűnik aerodinamikailag kedvezőnek, de azzal, hogy az elején nem igazán kellett nyílásokat vágni, és a plató lezárható, valószínűleg mégsem rosszabb ilyen szempontból, mint a Ford F-150-eshez hasonló nagy pickupok, amelyek Detroitot mostanság eltartják. Ám még ennél is szokatlanabb, hogy a karosszéria rozsdamentes acélból készült, ezért a prototípuson fényezés sincs, ugyanakkor bizonyos mértékig golyóálló: állítólag a 9 mm-es kézifegyver-lövedékeknek még ellenáll. Mondjuk a bemutatón a kézzel dobott csapágygolyó is kifogott a törhetetlennek mondott üvegen, de az az érzésünk, hogy a gyártás beindításáig, ami két év múlva várható, ezt a problémát talán megoldják valahogy.</p>
      <figure>
        <img src="https://kep.index.hu/1/0/3047/30470/304708/30470869_a3bd7764443fe892b04daab09b390caf_wm.jpg"/>
        <figcaption>Galéria: Tesla Cybertruck 2019<br/><a href="https://galeria.totalcar.hu/hirek/2019/11/22/tesla_cybertruck_2019/?currpic=30470847">Galéria: Tesla Cybertruck 2019 [6 kép]</a></figcaption>
      </figure>
      <p>A 80-as évek fantasztikus filmjeit idéző forma mellett szinte jelentéktelennek tűnnek a jármű adatai, pedig ezek is elég érdekesek. Többféle verzió lesz, a legegyszerűbb egyetlen motorral, a legerősebb hárommal. Az alapváltozatban az ára a legmeglepőbb: 39 900 dollárért, azaz nagyjából 12 millió forintért kínálják, ami elég versenyképes. Egy hagyományos pickup mondjuk olcsóbb, valahol 30 ezer dollár körül indul az áruk, de ezeket a nagy autókat jellemzően az amerikaiak sem alapkivitelben vásárolják. És már az alapkivitel is egész jónat tűnik: 400 km-es hatótávot ígérnek és 6,5 másodperces gyorsulást százra, valamint 1,58 tonna terhelhetőséget és 3,4 tonnás vontatási képességet.</p>
      <figure>
        <img src="https://kep.index.hu/1/0/3047/30470/304708/30470871_8d99ef73b9c681d1bc3e7f680b8708b2_wm.jpg"/>
        <figcaption>Galéria: Tesla Cybertruck 2019<br/><a href="https://galeria.totalcar.hu/hirek/2019/11/22/tesla_cybertruck_2019/?currpic=30470853">Galéria: Tesla Cybertruck 2019 [6 kép]</a></figcaption>
      </figure>
      <p>Ezen felül még két változat szerepel a programban, a 49 900 dolláros (15 millió forintos) mid-range és a 69 900 dolláros (21 millió forintos), hárommotoros csúcsmodell. A kétmotoros közepes kivitel már 4,5 tonnás vontatási képességet ígér 4,5 másodperces gyorsulással százig, a hárommotoros csúcsmodell pedig 6,35 tonnát vontathat, 2,9 másodperc alatt érheti el a százas tempót, és egy töltéssel elmehet akár 800 kilométert. A Cybertruck tölthetőségén is javítanak a Tesla korábbi modelljeihez képest: állítólag 250 kW-os gyorstöltési képességet céloztak meg, ami valószínűleg nagyfeszültségű akkucsomagokat jelent majd.</p>
      <figure>
        <img src="https://kep.index.hu/1/0/3047/30470/304708/30470875_3e7814e0ab76aac662f633cc3d180670_wm.jpg"/>
        <figcaption>Galéria: Tesla Cybertruck 2019<br/><a href="https://galeria.totalcar.hu/hirek/2019/11/22/tesla_cybertruck_2019/?currpic=30470851">Galéria: Tesla Cybertruck 2019 [6 kép]</a></figcaption>
      </figure>
      <p>Úgy tűnik, a Tesla ismét képes volt arra, amire korábban már több alkalommal: teljesen elszakadni a sémáktól, és olyan járművet mutatni, amely elkezdheti átformálni a piacot. A Cybertruck ráadásul az Egyesült Államok messze legfontosabb kategóriájában jelenik meg, és mivel pick-upot jellemzően drágán vásárolnak az amerikaiak, még csak árhátrányban sem lesz.</p>
      <p>
        <i>(A videóban 05:20-nál a nagy baki a bemutatóról)</i>
      </p>
      <figure>
        <iframe src="https://www.youtube.com/embed/g6nuxnrNJSY" width="640" height="360" data-service="Youtube" scrolling="no"/>
      </figure>
      <p> Ahogy a Teslánál megszokhattuk, a bemutató után csak évekkel kezdődik a szériagyártás: ezt 2021 végére ígérik, de az összes változat csak 2022-től lesz kapható. Egyelőre kérdéses, hogy addigra lesz-e komolyan vehető konkurencia, amely árban és képességekben is versenyezhet a Tesla furcsaságával.</p>
    </article>
  </body>
</html>