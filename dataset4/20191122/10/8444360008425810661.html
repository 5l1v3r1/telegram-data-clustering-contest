<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kairos/kairos-plimmyrismenoi-kai-kleistoi-dromoi-sti-xalkidiki-plimmyrise-sxoleio-video/2921083/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T10:25:34+00:00"/>
    <meta property="og:title" content="Καιρός: Πλημμυρισμένοι και κλειστοί δρόμοι στη Χαλκιδική – Πλημμύρισε σχολείο! video"/>
    <meta property="og:description" content="Πολλά τα προβλήματα που προκάλεσε η έντονη κακοκαιρία που πλήττει τις τελευταίες ώρες τη Χαλκιδική. Πλημμυρισμένοι δρόμοι, διακοπή κυκλοφορίας κι ένα σχολείο κλειστό."/>
  </head>
  <body>
    <article>
      <h1>Καιρός: Πλημμυρισμένοι και κλειστοί δρόμοι στη Χαλκιδική – Πλημμύρισε σχολείο! video</h1>
      <h2>Πολλά τα προβλήματα που προκάλεσε η έντονη κακοκαιρία που πλήττει τις τελευταίες ώρες τη Χαλκιδική. Πλημμυρισμένοι δρόμοι, διακοπή κυκλοφορίας κι ένα σχολείο κλειστό.</h2>
      <address><time datetime="2019-11-22T10:25:34+00:00">22 Nov 2019, 10:25</time> by <a rel="author">Newsit Newsroom</a></address>
      <p>Λόγω συσσώρευσης υδάτων και φερτών υλικών έχει διακοπεί η κυκλοφορία σε τμήματα δύο επαρχιακών δρόμων στη Χαλκιδική: στην επαρχιακή οδό Πολυγύρου- Ιερισσού, στο ύψος των Βραστάμων και στο 58ο χλμ της επαρχιακής οδού Μουδανιών -Σάρτης, στο ύψος του κάμπινγκ Λακάρα.</p>
      <p>Όπως δήλωσε στο ΑΠΕ- ΜΠΕ ο επικεφαλής του Αυτοτελούς Τμήματος Πολιτικής Προστασίας της Περιφέρειας Κεντρικής Μακεδονίας, Χαράλαμπος Στεργιάδης, στις περιοχές σπεύδουν τέσσερα μηχανήματα της Περιφέρειας, προκειμένου να απομακρύνουν τα φερτά υλικά.</p>
      <figure>
        <img src="https://www.newsit.gr/wp-content/uploads/2019/11/xalkidiki_kakokairia2.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/xalkidiki_kakokairia3.jpg"/>
      </figure>
      <p>«Τα προβλήματα εντοπίζονται σε τρία σημεία. Τα δύο είναι στον δρόμο από Βράσταμα για Πλανά και Γομάτι, όπου παρατηρείται υπερχείλιση υδάτων από τον ποταμό Χαβριά (σ.σ. ποταμός κατεβαίνει από τους ορεινούς όγκους και διασχίζει την κεντρική Χαλκιδική)» σημείωσε ο κ. Στεργιάδης.</p>
      <p>«Στην επαρχιακή οδό Μουδανιών- Σάρτης, στο ύψος του κάμπινγκ Λακάρα, κατεβαίνουν στο δρόμο νερά από το βουνό. Το κάμπινγκ είναι κλειστό, το μέλημά μας είναι ο καθαρισμός του δρόμου» σημείωσε ο κ. Στεργιάδης.</p>
      <figure>
        <img src="https://www.newsit.gr/wp-content/uploads/2019/11/xalkidiki_kakokairia1-1200x900.jpg"/>
      </figure>
      <p>Τροχονόμοι εκτρέπουν την κυκλοφορία μέσω παρακαμπτήριων οδών. Σύμφωνα με τον επικεφαλής του Αυτοτελούς Τμήματος Πολιτικής Προστασίας της Περιφέρειας Κεντρικής Μακεδονίας αυτή την ώρα συνεχίζονται οι βροχοπτώσεις στις Σέρρες, τη Χαλκιδική, το Κιλκίς και τη Θεσσαλονίκη.</p>
      <figure>
        <iframe src="https://www.youtube.com/embed/OB4ZWBGsRPk" width="640" height="360" data-service="Youtube" scrolling="no"/>
      </figure>
      <p>Όπως αναφέρουν οδηγοί στο halkidikinews.gr χρειάζεται προσοχή και στο οδικό κύκλωμα Κασσάνδρας και Σιθωνίας, καθώς σε σημεία του επαρχιακού δρόμου έχουν συσσωρευθεί μεγάλες ποσότητες νερού και καθιστούν επικίνδυνη την οδήγηση.</p>
      <h3>Έκλεισε σχολείο</h3>
      <p>Ο δήμος στη Σιθωνία Χαλκιδικής αποφάσισε νωρίτερα τη διακοπή των μαθημάτων για σήμερα στο Γυμνάσιο και στο Λύκειο του Νέου Μαρμαρά. Και αυτό γιατί το πρωί διαπιστώθηκε ότι πλημμύρισε το λεβητοστάσιο του κτιρίου στο οποίο συστεγάζονται, λόγω των έντονων βροχοπτώσεων.</p>
      <p>Όπως δήλωσε στο ΑΠΕ- ΜΠΕ η αντιδήμαρχος Παιδείας Σιθωνίας, Κατερίνα Γιουβαρλάκη, «από σπασμένο παράθυρο, που δεν προλάβαμε να αντικαταστήσουμε, μπήκε νερό στο λεβητοστάσιο. Για λόγους ασφάλειας μαθητών και εκπαιδευτικών αποφασίστηκε η διακοπή των μαθημάτων».</p>
      <p>Σύμφωνα με την αντιδήμαρχο «έχει γίνει άντληση των υδάτων και κάνουμε όλους τους απαραίτητους ελέγχους», προκειμένου το σχολείο να είναι απολύτως ασφαλές.</p>
      <p>
        <i>Με πληροφορίες από ΑΠΕ – ΜΠΕ, <a href="https://www.halkidikinews.gr/%CE%B5%CF%80%CE%B9%CE%BA%CE%B1%CE%B9%CF%81%CF%8C%CF%84%CE%B7%CF%84%CE%B1/6034-%CF%80%CF%81%CE%BF%CE%B2%CE%BB%CE%AE%CE%BC%CE%B1%CF%84%CE%B1-%CE%BA%CE%B1%CE%B9-%CE%BA%CE%BF%CE%BC%CE%BC%CE%AD%CE%BD%CE%BF%CE%B9-%CE%B4%CF%81%CF%8C%CE%BC%CE%BF%CE%B9-%CE%B1%CF%80%CF%8C-%CF%84%CE%B9%CF%82-%CE%AD%CE%BD%CF%84%CE%BF%CE%BD%CE%B5%CF%82-%CE%B2%CF%81%CE%BF%CF%87%CE%BF%CF%80%CF%84%CF%8E%CF%83%CE%B5%CE%B9%CF%82-%CF%83%CF%84%CE%B7-%CF%87%CE%B1%CE%BB%CE%BA%CE%B9%CE%B4%CE%B9%CE%BA%CE%AE-%CF%86%CF%89%CF%84%CE%BF">halkidikinews.gr</a></i>
      </p>
    </article>
  </body>
</html>