<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/digitalia/tapasszal-tapizhatjuk-egymast-az-interneten-2046051/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T10:57:00+00:00"/>
    <meta property="og:title" content="Tapasszal tapizhatjuk egymást az interneten"/>
    <meta property="og:description" content="Bőrtapasz segítségével a jövőben a távolból is megérinthetik egymást az emberek."/>
  </head>
  <body>
    <article>
      <h6 class="kicker">INTIMITÁS DIGITÁLISAN</h6>
      <h1>Tapasszal tapizhatjuk egymást az interneten</h1>
      <address>
        <time datetime="2019-11-22T10:57:00+00:00">22 Nov 2019, 10:57</time>
      </address>
      <h4>Bőrtapasz segítségével a jövőben a távolból is megérinthetik egymást az emberek.</h4>
      <p>A különleges fejlesztés virtuálisan hozza az érintést: a puha, drót nélküli szilikonos műszer a bőrhöz tapad és vibráló ingert ad. Készítői abban reménykednek, egy napon segíthet abban, hogy az emberek online – beszélgetés vagy játék során – megérinthessék egymást.</p>
      <blockquote>A tapasz összekapcsolható okostelefonokkal és tabletekkel.</blockquote>
      <p>Az NFC (Near field communication), vagyis a kis hatótávolságú kommunikációs technológia kihasználásával drót, valamint a vezeték nélküli töltéssel elem vagy akkumulátor nélkülivé tették az új fejlesztést – <a href="https://www.newsweek.com/virtual-reality-skin-patch-lets-people-touch-each-other-over-internet-1472929">írja a Newsweek</a>.</p>
      <p>Harminckét érzékelő segít az érintés érzetét kelteni viselője bőrén, miközben egy másik felületen módosítani lehet minden érzékelő rezgésszámát és amplitúdóját.</p>
      <h3>A távolból megérinthetjük egymást</h3>
      <p>John A. Rogers, az illinoisi Northwestern Egyetem McCormick Mérnöki Iskolájának professzora szerint korábban mások is próbálkoztak hasonló technológiával, azok azonban olyan gátló tartozékokat is tartalmaztak, mint a drótok és elemek.</p>
      <h3>A lehetőségek úgymond beláthatatlanok</h3>
      <p>„El lehet képzelni, hogy mindenütt létező dologgá válhat a belátható jövőben az, hogy virtuális érintést küldünk, miközben videohívást folytatunk a családunkkal” – fogalmazott Yonggang Huang kutató.</p>
      <p>Rogers szerint az eszköz „nagy hatású lehet a társas kapcsolatokban, a klinikai orvoslásban és olyan területeken, amelyeket ma még elképzelni sem tudunk – a játék és a szórakoztatás nyilvánvaló lehetőségein túl”.</p>
      <p>
        <i>Borítóképünk illusztráció</i>
      </p>
    </article>
  </body>
</html>