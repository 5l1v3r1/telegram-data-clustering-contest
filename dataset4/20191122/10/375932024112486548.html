<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/ujabb-138-ember-ellen-adtak-ki-elfogato-parancsot-torokorszagban-1885917/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T10:30:00+00:00"/>
    <meta property="og:title" content="Újabb 138 ember ellen adtak ki elfogató parancsot Törökországban"/>
    <meta property="og:description" content="Gülen hálózatát terrorszervezetté nyilvánították, így a tisztogatások nemcsak a puccsistákat sújtják, hanem a hálózat tagjait és Gülen támogatóit is."/>
  </head>
  <body>
    <article>
      <h1>Újabb 138 ember ellen adtak ki elfogató parancsot Törökországban</h1>
      <address><time datetime="2019-11-22T10:30:00+00:00">22 Nov 2019, 10:30</time> by <a rel="author">MTI</a></address>
      <p>Elfogatóparancsot adott ki pénteken Törökországban az ankarai és a bursai főügyészség 138 ember, köztük a légierő 92, időközben leszerelt katonája ellen azzal a gyanúval, hogy kapcsolatban álltak a 2016. július 15-i törökországi puccskísérletért felelőssé tett gülenista hálózattal – jelentette az Anadolu török állami hírügynökség.</p>
      <aside>Az ankarai nyomozásban érintett volt katonák között két korábbi hadnagy és 90 tiszthelyettes van, 53-ukat már őrizetbe is vették.</aside>
      <p>A bursai nyomozás 46 embert érint. Köztük többek mellett két századost, hét jelenlegi és két egykori főhadnagyot, egy hadnagyot, 14 jelenlegi és két korábbi tiszthelyettest, valamint 15 volt kadétot is.</p>
      <p>Mindannyiukat azzal gyanúsítják, hogy telefonon kommunikáltak a gülenista mozgalom azon megbízottjaival, úgynevezett „tanítómestereikkel”, akik a hadseregen belül végzett tevékenységükért feleltek.</p>
      <figure>
        <img src="https://www.vg.hu/wp-content/uploads/2019/08/000DD13F.jpg"/>
        <figcaption>Fotó: AFP</figcaption>
      </figure>
      <p>A török vezetés az 1999 óta az Egyesült Államokban élő, török származású Fethullah Gülen muzulmán hitszónok nemzetközi hálózatát vádolja a 2016-os hatalomátvételi kísérletért. A hitszónok tagadja, hogy bármi köze volt a történtekhez. Ankara szerint a mozgalom tagjai céltudatosan, hosszú évek alatt szivárogtak be az államigazgatásba, így a hadseregbe is.</p>
      <p>Törökország Gülen hálózatát terrorszervezetté nyilvánította, így a rendszeres tisztogatások nem közvetlenül csak a puccsistákat sújtják, hanem a hálózat tagjait és Gülen támogatóit is.</p>
      <aside>A hatóságok százezreket vettek őrizetbe, tízezreket zárattak börtönbe, ami miatt számos nemzetközi bírálat érte a török vezetést.</aside>
      <p>2016. július 15. éjszakáján összeesküvők elfoglalták Ankarában a katonai főparancsnokság és az állami média, a TRT épületét, Isztambulban pedig lezárták az első Boszporusz-hidat. A puccsisták lánctalpas harci járművekkel törtek ki a laktanyákból, majd vadászrepülőik és helikoptereik légicsapásokat mértek a parlamentre és az országos rendőr-főkapitányság székházára.</p>
      <p>Recep Tayyip Erdogan török elnök az utcára szólította a lakosságot, amely végül megakadályozta az államcsínyt. Hivatalos összesítések alapján az incidensben 251 ember halt meg, 2194 pedig megsebesült.</p>
    </article>
  </body>
</html>