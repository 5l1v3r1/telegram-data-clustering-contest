<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikopnieuws.nl/nieuws/277858/fiod-doet-onderzoek-naar-oplichting-met-investering-in-mobiele-app.html"/>
    <meta property="og:site_name" content="Blik op nieuws"/>
    <meta property="article:published_time" content="2019-11-22T10:56:32+00:00"/>
    <meta property="og:title" content="FIOD doet onderzoek naar oplichting met investering in mobiele app"/>
    <meta property="og:description" content="De FIOD heeft donderdag doorzoekingen gedaan in een woning in Sneek en een bedrijfspand in Joure. Een 51-jarige man uit Sneek is aangehouden in een strafrechtelijk onderzoek naar oplichting en witwassen. Een 40-jarige hoofdverdachte uit Groningen wordt van dezelfde feiten verdacht, maar is gedetineerd voor een ander strafbaar feit. Een 48-jarige man zonder vaste woon- of verblijfplaats wordt verdacht van oplichting en is eveneens gedetineerd. Tijdens de doorzoekingen is beslag gelegd op administratie, een woning en auto’s."/>
  </head>
  <body>
    <article>
      <h1>FIOD doet onderzoek naar oplichting met investering in mobiele app</h1>
      <address>
        <time datetime="2019-11-22T10:56:32+00:00">22 Nov 2019, 10:56</time>
      </address>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/foto-pa-1600x1200.jpg?itok=NR5xFPif"/>
        <figcaption>Foto: FIOD</figcaption>
      </figure>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/foto-pa-1600x1200.jpg?itok=NR5xFPif"/>
        <figcaption>Foto: FIOD</figcaption>
      </figure>
      <p><b>Sneek / Joure - </b>De FIOD heeft donderdag doorzoekingen gedaan in een woning in Sneek en een bedrijfspand in Joure. Een 51-jarige man uit Sneek is aangehouden in een strafrechtelijk onderzoek naar oplichting en witwassen. Een 40-jarige hoofdverdachte uit Groningen wordt van dezelfde feiten verdacht, maar is gedetineerd voor een ander strafbaar feit. Een 48-jarige man zonder vaste woon- of verblijfplaats wordt verdacht van oplichting en is eveneens gedetineerd. Tijdens de doorzoekingen is beslag gelegd op administratie, een woning en auto’s.</p>
      <p><b>Sneek / Joure - </b>De FIOD heeft donderdag doorzoekingen gedaan in een woning in Sneek en een bedrijfspand in Joure. Een 51-jarige man uit Sneek is aangehouden in een strafrechtelijk onderzoek naar oplichting en witwassen. Een 40-jarige hoofdverdachte uit Groningen wordt van dezelfde feiten verdacht, maar is gedetineerd voor een ander strafbaar feit. Een 48-jarige man zonder vaste woon- of verblijfplaats wordt verdacht van oplichting en is eveneens gedetineerd. Tijdens de doorzoekingen is beslag gelegd op administratie, een woning en auto’s.</p>
      <p>De FIOD is het strafrechtelijk onderzoek gestart na meldingen bij de Financial Intelligence Unit-Nederland (FIU). Opvallend waren overboekingen van ruim 2,3 miljoen euro van de bankrekening van het bedrijf van de 40-jarige hoofdverdachte naar zijn privérekening. Het vermoeden is dat de bedragen die binnenkwamen op de rekening van het bedrijf afkomstig waren van particulieren die volgens de omschrijving hun geld hadden belegd in obligaties of aandelen. De inleg werd direct contant opgenomen.</p>
      <p>Uit onderzoek blijkt dat de hoofdverdachte met de verdachte uit Sneek een applicatie voor mobiele telefoons zou ontwikkelen. Voor de financiering van de opstartkosten en nieuwe ontwikkelingen zijn obligaties uitgegeven. Op de website zijn promotiefilmpjes gezet, waarop ook bekende Nederlanders te zien zijn.</p>
      <p>De 48-jarige verdachte heeft vermoedelijk mensen benaderd om te investeren in aandelen en obligaties en spiegelde een mooi rendement voor. Hiervoor heeft hij mogelijk provisie ontvangen van de 40-jarige hoofdverdachte. Uit onderzoek blijkt dat ongeveer 3 miljoen euro is ingelegd. Aan geen van de inleggers is rendement uitgekeerd. Vermoedelijk heeft de hoofdverdachte ruim 2 miljoen euro opgemaakt aan luxe aankopen en vakanties.</p>
    </article>
  </body>
</html>