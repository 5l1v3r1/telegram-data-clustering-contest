<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ch10.co.il/news/552020/"/>
    <meta property="og:site_name" content="חרדים10"/>
    <meta property="article:published_time" content="2019-11-22T10:23:00+00:00"/>
    <meta property="og:title" content="‘פטריוט ישראלי שהקריב חייו למעננו, במקום לביתו – עשה לעמו’"/>
    <meta property="og:description" content="כמעט כל בכירי הליכוד כבר הביעו תמיכה בראש הממשלה • שר החוץ ישראל כץ: &quot;הוא רשאי להמשיך בתפקידו ורק הציבור ונציגיו הם שיכריעו באופן דמוקרטי מי יוביל&quot; • שר המשפטים אמיר אוחנה: &quot;גאה מאוד לעמוד לצידו ברגע הזה ובטוח שדין ההיסטוריה יוכיח שזה היה המקום הנכון לעמוד בו&quot;"/>
  </head>
  <body>
    <article>
      <h1>‘פטריוט ישראלי שהקריב חייו למעננו, במקום לביתו – עשה לעמו’</h1>
      <address><time datetime="2019-11-22T10:23:00+00:00">22 Nov 2019, 10:23</time> by <a rel="author">אריה ריבקינד</a></address>
      <p>
        <b>כמעט כל בכירי הליכוד כבר הביעו תמיכה בראש הממשלה • שר החוץ ישראל כץ: "הוא רשאי להמשיך בתפקידו ורק הציבור ונציגיו הם שיכריעו באופן דמוקרטי מי יוביל" • שר המשפטים אמיר אוחנה: "גאה מאוד לעמוד לצידו ברגע הזה ובטוח שדין ההיסטוריה יוכיח שזה היה המקום הנכון לעמוד בו"</b>
      </p>
      <p><b>שר החוץ ישראל כ״ץ</b> הגיב הבוקר (שישי) לכתב האישום שהוגש נגד ראש הממשלה בנימין נתניהו.</p>
      <p>”אני תומך בראש הממשלה בנימין נתניהו ומחזק את ידיו בשעה קשה זו. ישראל מדינת חוק וחזקת החפות עומדת לכל אדם, בוודאי לראש הממשלה בנימין נתניהו, פטריוט ישראלי, שהקריב ופעל כל חייו למען בטחונה של מדינת ישראל וחיזוק מעמדה בעולם”, אמר כץ.</p>
      <p>כץ הוסיף: ”ראוי שגם יריבינו הפוליטיים יפנימו, כי כל עוד אין פסלות משפטית לכהונתו של נתניהו כראש ממשלה הוא רשאי להמשיך בתפקידו ורק הציבור ונציגיו בכנסת הם שיכריעו באופן דמוקרטי מי יוביל את מדינת ישראל בתקופה מאתגרת ועתירת סיכונים זו”.</p>
      <p><b> שר המשפטים</b> <b>אמיר אוחנה</b> אמר: ”גאה לעמוד לצידו של ראש הממשלה בנימין נתניהו. ראש הממשלה איננו אשם. הוא איננו אשם, משום שכך קובע החוק ומשום שזוהי שיטתנו המשפטית.</p>
      <p>”את אשמתו של אדם, במדינת ישראל, יש להוכיח בבית משפט. לא באולפנים, לא ברשתות החברתיות, אפילו לא במשרדי הפרקליטות”.</p>
      <p>אוחנה סיפר: ”הרבה כתבי אישום שקרסו ראיתי בחיי המקצועיים. שורה של אנשי ציבור התמודדו בעבר עם כתבי אישום שהוגשו נגדם – וזוכו. יעקב נאמן. רפאל איתן. אביגדור קהלני. אין צל של ספק בליבי כשאני אומר ומרשה לעצמי לקבוע, מהיכרות קרובה: בנימין נתניהו איננו אדם מושחת.</p>
      <p>”את מיטב שנותיו נתן למדינת ישראל, ליחסי החוץ שלה ולביטחונה. במקום לעשות לביתו – הוא עשה לעמו. הוא עשה לארצו”.</p>
      <p>שר המשפטים הדגיש: ”אני גאה מאוד לעמוד לצידו ברגע הזה, שהוא ללא ספק רגע קשה. גאה בכם חברי הרבים השרים וחברי הכנסת (חוץ משניים) שעומדים שם יחד איתנו, ובטוח לחלוטין שדין ההיסטוריה יוכיח שזה היה המקום הנכון לעמוד בו”.</p>
      <p><b>השר צחי הנגבי</b> אמר: ״אני מלווה את בנימין נתניהו מאז היותו שגרירנו באו״ם. נבחרנו יחד לכנסת בשנת 1988. כיהנתי כשר בארבעה משרדים בממשלות בראשותו. מנהיגותו, הישגיו ויכולותיו הצעידו את ישראל לפסגות בתחומים רבים.</p>
      <p>“בשעתו הקשה, לבי עם ראש הממשלה. כל אדם זכאי עד שהוכח אחרת, ואני מאמין שעוד נדע בשורות טובות”.</p>
      <related>
        <h4>כתבות שאולי יעניינו אותך</h4>
        <a href="http://www.ch10.co.il/news/552042/"/>
        <a href="http://www.ch10.co.il/news/551998/"/>
        <a href="http://www.ch10.co.il/news/551981/"/>
        <a href="http://www.ch10.co.il/news/551955/"/>
        <a href="http://www.ch10.co.il/news/551930/"/>
        <a href="http://www.ch10.co.il/news/551487/"/>
      </related>
    </article>
  </body>
</html>