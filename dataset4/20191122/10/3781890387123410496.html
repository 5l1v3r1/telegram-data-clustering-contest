<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743033"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T10:10:00+00:00"/>
    <meta property="og:title" content="แม่ถูกแทง12แผลกัดฟันป้องลูกน้อย สู้คนร้ายจนตัวตาย"/>
    <meta property="og:description" content="เกิดเหตุคนร้าย กระหน่ำแทงแม่วัย 29 ปี จมกองเลือดคาบ้านพักเชียงราย ภายหลังเห็นลูกชายวัย 11 ปี โดนทำร้าย กลับกัดฟันต่อสู้ฉวยมีดแทงคนร้ายจนเผ่นหนีก่อนตัวเองสิ้นใจ ด้านตำรวจแกะรอยรู้ตัวคนร้าย ที่แท้ฝีมือครูหนุ่มใหญ่ รสนิยมชายรักชาย หึงเด็กหนุ่มที่มาคบหาผู้ตาย"/>
  </head>
  <body>
    <article>
      <h1>แม่ถูกแทง12แผลกัดฟันป้องลูกน้อย สู้คนร้ายจนตัวตาย</h1>
      <address>
        <time datetime="2019-11-22T10:10:00+00:00">22 Nov 2019, 10:10</time>
      </address>
      <figure>
        <img src="https://www.dailynews.co.th/admin/upload/20191122/news_PIoQRCgRir155940_533.jpg?v=201911230711"/>
      </figure>
      <p>
        <b>เกิดเหตุคนร้าย กระหน่ำแทงแม่วัย 29 ปี จมกองเลือดคาบ้านพักเชียงราย ภายหลังเห็นลูกชายวัย 11 ปี โดนทำร้าย กลับกัดฟันต่อสู้ฉวยมีดแทงคนร้ายจนเผ่นหนีก่อนตัวเองสิ้นใจ ด้านตำรวจแกะรอยรู้ตัวคนร้าย ที่แท้ฝีมือครูหนุ่มใหญ่ รสนิยมชายรักชาย หึงเด็กหนุ่มที่มาคบหาผู้ตาย</b>
      </p>
      <p>เมื่อวันที่ 22 พ.ย. พ.ต.อ.ถนัด พลพาณิชย์ ผกก.สภ.เชียงของ จ.เชียงราย เปิดเผยว่า  เมื่อวันที่ 21 พ.ย. ที่ผ่านมา ได้มีคนร้ายบุกเข้าไปใช้อาวุธมีดแทง น.ส.จารุณี ติยะทะ อายุ 29 ปี เสียชีวิต ที่บ้านเลขที่ 539 หมู่ที่ 10 บ้านโจ้โก้ ต.เวียง อ.เชียงของ จ.เชียงรายเสียชีวิต จากการสอบสวนพบว่า คนร้ายเข้าทำการปิดไฟฟ้าแสงสว่างภายในบ้าน ก่อนใช้มีดกระหน่ำแทงผู้ตายที่ลำคอและหน้าอกรวม 12 แผลอาการสาหัส ระหว่างนั้นบุตรชายวัย 11 ขวบได้เข้าปกป้องแม่จึงโดนทำร้ายจนล้มหัวฟาดพื้นศีรษะแตก ปรากฏว่า น.ส.จารุณี เห็นว่าบุตรชายถูกทำร้ายทำให้เกิดแรงฮึดสู้ เข้าแย่งมีดได้สำเร็จก่อนจะแทงสวนกลับไปหลายครั้งจนคนร้ายบาดเจ็บสาหัส ต้องวิ่งหลบหนีออกจากบ้านไปทันที ขณะที่ น.ส.จารุณี ล้มฟุบจมกองเลือดเสียชีวิตในบ้าน  <br/><br/>หลังเกิดเหตุเจ้าหน้าที่พบว่า น.ส.จารุณี ได้มีปากเสียงกับ นายชัยวัฒน์ (สงวนนามสกุล) ซึ่งมีรสนิยมทางเพศลักษณะเป็นชายรักชาย (เกย์) เพราะเหตุที่ว่า นายเกมส์ (นามสมมุติ) อายุ 23 ปี เด็กหนุ่มที่นายชัยวัฒน์ให้การเลี้ยงดู เข้ามาติดพันคบหากับ น.ส.จารุณี ได้ประมาณเดือนเศษ จึงเกิดความหึงหวงไม่พอใจ น่าจะเป็นสาเหตุที่ทำให้เกิดการฆ่ากันตายดังกล่าว ขณะเดียวกันตำรวจได้เดินทางไปสอบถาม นายชัยวัฒน์ ขณะรักษาอาการบาดเจ็บจากของมีคมที่รพ.เชียงรายประชานุเคราะห์ เบื้องต้น ได้ให้การปฏิเสธ แต่พอเค้นถามหนักเข้าก็ให้การรับสารภาพว่าเป็นคนฆ่า น.ส.จารุณี จริง ทางเจ้าหน้าที่จึงได้จับกุมตัวดำเนินคดีตามกฎหมายต่อไป.</p>
    </article>
  </body>
</html>