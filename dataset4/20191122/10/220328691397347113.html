<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/anri-kulev-zasne-noviya-si-film-za-20-dni-407328.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T10:53:00+00:00"/>
    <meta property="og:title" content="Анри Кулев засне новия си филм за 20 дни"/>
    <meta property="og:description" content="„Имало една война“ е единствената сага за сръбско-българския сблъсък през 1885-а"/>
  </head>
  <body>
    <article>
      <h1>Анри Кулев засне новия си филм за 20 дни</h1>
      <address><time datetime="2019-11-22T10:53:00+00:00">22 Nov 2019, 10:53</time> by <a rel="author">Албена Атанасова</a></address>
      <p>Анри Кулев е заснел новия си филм - „Имало една война“, само за 20 дни в дефилето край село Кътина – което е истински рекорд, макар и постигнат поради традиционното обстоятелство за родното седмо изкуство: ограничен бюджет. Всичко тръгва от сценария на Влади Киров – авторът, който тълкува историята на друго ниво и който вече е в по-добрия свят. „Филм за този период от историята на България – 14-дневната война със Сърбия през 1885-а година, не е правен досега. Нямам обяснение защо е пропуснат. Защото това е най-приповдигнатото и обединяващо време за нацията ни, готова на всичко, за да възстанови идентичността си. Армията се е движела от едната граница до другата – без пътища, без превозни средства, без сън. Огромен подвиг. Днес националният възторг се поддържа трудно. Само победите консолидират народа“, коментира Анри Кулев. Но неговата творба не разказва за военните действия – подобно разточителство не е по финансовите сили на продукцията, а и идеята на сюжета е в друга светлина. Гърмежите са зад кадър, а пред него са героите, които вървят към съдбата си. Във фокуса е млада жена, която губи детето си и чака второ. Още петима мъже са основните герои в драмите, чиито фон е войната на генералите срещу капитаните.  „Луиза Григорова е истинско откритие“, твърди професорът за актрисата. Тя и Севар Иванов са новите му фаворити сред най-младата генерация кинаджии. Публиката ще се наслади на отличните превъплъщения на Иван Бърнев, Филип Аврамов, Цветан Алексиев – огледален образ на Ганьо Балкански, Емил Котев, Богдан Петкашев, първите сили на Дойчес театър Волфрам Кох и Санчо Финци – чуждестранните кореспонденти, отразяващи войната, Бен Крос, София Ская. Всички те приемат сюжета съвършено професионално, но и с дълбока емоция – което личи и в изпълненията им. „Ще видите и Фердинанд, и други исторически личности. Но повечето персонажи, естествено, са измислени“, уточнява професорът. Светла Ганева, съпругата на режисьора, е оператор на сагата и също прави невероятното в името на каузата.  Костюмите и цялата визия са повече от автентични и атрактивни.  „Марта Миронска и нейният екип сътвориха чудеса“, категоричен е Анри Кулев. Музиката е на Любо Денев, с когото професорът също работи заедно от години. Режисьорът обаче трудно крие огорчението си от ситуацията в БГ индустрията. „Вярно е, че кино се прави с приятели. Но само първия път. Втория – на половина. Това е сложно изкуство – винаги е на ръба на провала. Ние и публиката се учим взаимно в получаването на естетическото удоволствие“, не се колебае Кулев. Филмът ще се завърти за първи път официално в Народния театър на 25 ноември, а след  това и в киносалоните.</p>
      <figure>
        <img src="https://scontent.fsof9-1.fna.fbcdn.net/v/t1.15752-9/75380136_733858733793716_503079539539181568_n.png?_nc_cat=109&amp;_nc_ohc=zlVxJvzlIwYAQlp1JlyQmQEl8GII3ENS5oKb5n9B-pI1UWWg1H3Obqgng&amp;_nc_ht=scontent.fsof9-1.fna&amp;oh=4f115bae1d24442f0722e1d77f492092&amp;oe=5E4FF510"/>
      </figure>
      <p>Героинята на Луиза Григорова губи едното си дете и очаква второ</p>
      <figure>
        <img src="https://scontent.fsof9-1.fna.fbcdn.net/v/t1.15752-9/77358055_2218933961739788_1197621806236696576_n.png?_nc_cat=107&amp;_nc_ohc=Y3iFCqT87aEAQno9tkKZYM2p-2as-rBvABNFCCMFnkn8ZIAIUo8ehfo_A&amp;_nc_ht=scontent.fsof9-1.fna&amp;oh=1353074d48715d0119f972e6daad2bb7&amp;oe=5E828B09"/>
      </figure>
      <p>Бен Крос е на световната си висота</p>
      <figure>
        <img src="https://scontent.fsof9-1.fna.fbcdn.net/v/t1.15752-9/75497662_443212333237591_5769088638507810816_n.png?_nc_cat=101&amp;_nc_ohc=7NhnTDsRtc4AQk1TLiGBUTC-xil3xcnEeqnzTh8TDUsRCGorzb0NU82hw&amp;_nc_ht=scontent.fsof9-1.fna&amp;oh=41157eb6c6c741bcb800968511c3f180&amp;oe=5E4E2C6C"/>
      </figure>
      <p>Санчо Финци и Волфрам Кох играят чуждестранни военни кореспонденти</p>
      <p> </p>
    </article>
  </body>
</html>