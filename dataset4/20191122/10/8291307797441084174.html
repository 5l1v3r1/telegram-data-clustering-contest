<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/national/2019/11/22/bjp-fund-black-listed-org"/>
    <meta property="og:site_name" content="Media One"/>
    <meta property="article:published_time" content="2019-11-22T10:21:11+00:00"/>
    <meta property="og:title" content="ഭീകരവാദ കേസില്‍ പെട്ട കമ്പനികളില്‍ നിന്ന് ബി.ജെ.പി പണം സ്വീകരിച്ചതായി വെളിപ്പെടുത്തല്‍"/>
    <meta property="og:description" content="ദാവൂദ് ഇബ്രാഹീമിന്റെ സഹായി ഇക്ബാല്‍ മിര്‍ച്ചിയുമായി ബന്ധമുള്ള കമ്പനികളില്‍ നിന്നും ബി.ജെ.പി പണം വാങ്ങിയിട്ടുണ്ട്."/>
  </head>
  <body>
    <article>
      <h1>ഭീകരവാദ കേസില്‍ പെട്ട കമ്പനികളില്‍ നിന്ന് ബി.ജെ.പി പണം സ്വീകരിച്ചതായി വെളിപ്പെടുത്തല്‍</h1>
      <h2>ദാവൂദ് ഇബ്രാഹീമിന്റെ സഹായി ഇക്ബാല്‍ മിര്‍ച്ചിയുമായി ബന്ധമുള്ള കമ്പനികളില്‍ നിന്നും ബി.ജെ.പി പണം വാങ്ങിയിട്ടുണ്ട്.</h2>
      <address><time datetime="2019-11-22T10:21:11+00:00">22 Nov 2019, 10:21</time> by <a rel="author" href="https://www.mediaonetv.in/author/550783" target="_blank">Web Desk</a></address>
      <p>ഭീകരവാദ പ്രവര്‍ത്തനങ്ങള്‍ക്ക് സഹായം നല്‍കിയെന്ന കേസില്‍ എന്‍ഫോഴ്സ്മെന്റ് അന്വേഷണം നേരിടുന്ന സ്ഥാപനങ്ങളില്‍ നിന്ന് സംഭാവന കൈപറ്റി ബി.ജെ.പി. 21.5 കോടി രൂപയുടെ വിവരങ്ങളാണ് പുറത്ത് വന്നിട്ടുള്ളത്.</p>
      <p>മുംബൈ സ്ഫോടന സൂത്രധാരന്‍ ദാവൂദ് ഇബ്രാഹിമിന്റെ സഹായി ഇക്ബാല്‍ മിര്‍ച്ചിയുമായി ബന്ധമുള്ളതാണ് സംഭാവന നല്‍കിയ കമ്പനികള്‍. തെരഞ്ഞെടുപ്പ് കമ്മീഷന് ബി.ജെ.പി സമര്‍പ്പിച്ച സാമ്പത്തിക ഇടപാട് രേഖകളിലൂടെയാണ് ഇക്കാര്യം പുറത്ത് വന്നത്.</p>
      <p>മഹാരാഷ്ട്ര നിയമസഭ തെരഞ്ഞെടുപ്പ് കാലത്ത് വിവാദമായതാണ് ഇക്ബാല്‍ മിര്‍ച്ചിയുമായി ബന്ധപ്പെട്ട ഇടപാടുകള്‍. എന്‍.സി.പി നേതാവ് പ്രഫുൽ പട്ടേലിനെ അടക്കം ഇ.ഡി ചോദ്യം ചെയ്യുകയും ബി.ജെ.പി ഇത് പ്രചാരണ വിഷയമാക്കുകയും ചെയ്തിരുന്നു. ഇതിന് പിന്നാലെയാണ് മിര്‍ച്ചിയുമായി ബന്ധമുള്ള കമ്പനികളില്‍ നിന്നും ബി.ജെ.പി സംഭാവന കൈപറ്റിയെന്ന വിവരം പുറത്ത് വന്നിരിക്കുന്നത്.</p>
      <p>ആര്‍.കെ.ഡബ്ല്യു ഡവലപേഴ്സ്, സൺബ്ലിങ്ക് റിയൽ എസ്റ്റേറ്റ്, സ്കില്‍ റിയലറ്റേഴ്സ് പ്രൈവറ്റ് ലിമിറ്റഡ്, ദർശൻ ഡെവലപ്പേഴ്‌സ് പ്രൈവറ്റ് ലിമിറ്റഡ് എന്നീ കമ്പനികളില്‍ നിന്നായി ബി.ജെ.പി 21.5 കോടി കൈപറ്റിയെന്നാണ് കണക്കുകള്‍.</p>
      <p>ആര്‍.കെ.ഡബ്ല്യു ഡവലപേഴ്സും സൺബ്ലിങ്ക് റിയൽ എസ്റ്റേറ്റും മിര്‍ച്ചിയുടെ സ്വത്ത് വാങ്ങിയ കമ്പനികളാണ്. ആര്‍.കെ.ഡബ്ല്യു ഡവലപേഴ്സ് മുന്‍ ഡയറക്ടര്‍ രന്‍ജീത് ബന്ദ്ര നേരത്തെ അധോലോക ഇടപാടുകളുമായി ബന്ധപ്പെട്ട് ഇ.ഡി അറസ്റ്റ് ചെയ്തിരുന്നു.</p>
      <p>ആര്‍.കെ.ഡബ്ല്യൂ ഡവലപേഴ്സ് ഡയറക്ടര്‍മാരില്‍ ഒരാളായ പ്ലാസിഡ് ജേക്കബ് നരോൺ‌ഹ തന്നെയാണ് ദർശൻ ഡെവലപ്പർ‌സ് പ്രൈവറ്റ് ലിമിറ്റഡിന്റെയും ഡയറക്ടർ. സൺബ്ലിങ്ക് റിയൽ എസ്റ്റേറ്റ് ഡയറക്ടര്‍ മെഹുല്‍ അനില്‍ ഭവിഷി സ്കില്‍ റിയലറ്റേഴ്സ് പ്രൈവറ്റ് ലിമിറ്റഡ് കമ്പനി ഡയറക്ടര്‍ കൂടിയാണ്.</p>
      <p>ബി.ജെ.പിയുടെ ഇലക്ടറല്‍ ബോണ്ട് അഴിമതി വിവരങ്ങള്‍ കൂടുതല്‍ പുറത്തുവരുകാണെന്ന് കോണ്‍ഗ്രസ് വിമര്‍ശിച്ചു. മിര്‍ച്ചിയുടെ വസ്തുവക വാങ്ങിച്ച കമ്പനിയില്‍ നിന്നും ബി.ജെ.പി സംഭാവന വാങിയത് എന്തിനെന്നും ഇത് രാജ്യദ്രോഹമല്ലേ എന്നും കോണ്‍ഗ്രസ് നേതാവ് രണ്‍ദീപ് സുര്‍ജെവാല ചോദിച്ചു.</p>
      <related>
        <a href="https://www.mediaonetv.in/national/2019/11/22/sachin-pilot-says-congress-wants-grand-temple"/>
        <a href="https://www.mediaonetv.in/national/2019/11/22/shiv-sena-on-resuming-ties-with-bjp"/>
      </related>
    </article>
  </body>
</html>