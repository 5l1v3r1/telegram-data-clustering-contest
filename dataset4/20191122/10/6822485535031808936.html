<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901012.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T10:09:00+00:00"/>
    <meta property="og:title" content="تلاش آمریکا برای تنفس مصنوعی به آشوب‌ها در ایران"/>
    <meta property="og:description" content="به گزارش فارس، دولت آمریکا ظاهراً از مرگ زودهنگام اغتشاشات در ایران راضی نیست و در تلاش است با انتشار پیام‌های تبلیغاتی آن را احیا کند. "/>
  </head>
  <body>
    <article>
      <h1>تلاش آمریکا برای تنفس مصنوعی به آشوب‌ها در ایران</h1>
      <address>
        <time datetime="2019-11-22T10:09:00+00:00">22 Nov 2019, 10:09</time>
      </address>
      <p>دولت آمریکا ظاهراً از مرگ زودهنگام اغتشاشات در ایران راضی نیست و در تلاش است با انتشار پیام‌های تبلیغاتی آن را احیا کند.</p>
      <p>به گزارش فارس، دولت آمریکا ظاهراً از مرگ زودهنگام اغتشاشات در ایران راضی نیست و در تلاش است با انتشار پیام‌های تبلیغاتی آن را احیا کند. </p>
      <p>«مایک پامپئو»، وزیر خارجه آمریکا با پیامی که شامگاه پنجشنبه (به وقت محلی) در صفحه توئیترش در حمایت از آشوبگران منتشر کرد پنجمین مقام این کشور است که ظرف ۲۴ ساعت به حمایت از ناآرامی در ایران می‌پردازد. </p>
      <p>پامپئو در توئیتر به زبان فارسی نوشت: «معترضان شجاع ایران! ویدیوها، عکس ها، و اطلاعات خود را پیرامون سرکوب اعتراض ها توسط رژیم ایران برای ما بفرستید. ایالات متحده آزار معترضان را علنی و محکوم خواهد کرد.»</p>
      <p>پیام او در حالی منتشر شده که گزارش‌ها از استان‌های سراسر کشور نشان می‌دهد بعد از چند روز آشوب و خشونت اوضاع آرام شده است.</p>
      <p>اندکی قبل‌تر از پامپئو، «مورگان اورتاگوس»، سخنگوی وزارت خارجه آمریکا تلاش کرده بود فضای آشوب در ایران را دست‌کم در سطح تبلیغاتی زنده نگاه دارد. او با انتشار ویدئویی در صفحه توئیتر خود گفت آمریکا «به دقت اعتراضات در ایران را دنبال می‌کند.»</p>
      <p>او همچنین از اغتشاشگران خواست به ارسال ویدئوهای مربوط به آشوب‌ها ادامه دهند. اورتاگوس گفت: «به ارسال ویدئوها ادامه دهید. ما شما را می‌بینیم و حرفتان را می‌شنویم.»</p>
      <p>قبل‌ از اورتاگوس، دونالد ترامپ که از انواع سیاست‌ها و سخنان توهین‌آمیز علیه ملت ایران استفاده کرده و بارها بر ضرورت بسته بودن درب‌های تجارت با ایران تأکید کرده در توئیترش از بسته بودن اینترنت در ایران نگران شده بود.</p>
      <p>ساعتی قبل‌تر هم «برایان هوک»، نماینده ویژه دولت ترامپ در امور ایران گفت که دولت ترامپ از اعتراض‌ها در ایران «بسیار خشنود» است و به کارزار فشار حداکثری علیه ایران ادامه خواهد داد.</p>
      <p>«مایک پنس»، معاون ترامپ هم روز پنجشنبه با گرفتن ژست انسان‌دوستانه گفته بود که «مردم آمریکا در کنار مردم ایران می‌ایستند.»</p>
      <p>این نوع سخنان مقام‌های دولت ترامپ به حدی با سیاست‌ها و گفته‌های آنها در قبال ایران تناقض داشته که دولت روسیه روز پنجشنبه گفت از آن مبهوت شده است.</p>
      <p>«ماریا زاخارووا» سخنگوی وزارت امور خارجه روسیه روز پنجشنبه در واکنش به ادعای چند روز قبل‌تر «مایک پامپئو» مبنی بر حمایت آمریکا  از مردم ایران گفت: «[ادعاهای پامپئو] ما را مبهوت کرد، زیرا بیشتر چیزهایی که موجب جرقه خوردن نارضایتی‌ها و رویه‌های دیگر در ایران شده است، اقداماتی است که خود آمریکا علیه جمهوری اسلامی اتخاذ کرده است».</p>
      <p>ترامپ در ماه‌های گذشته چندین بار مردم ایران را «ملت تروریست» خطاب کرده است. </p>
      <p>او صرفنظر از این توهین‌ لفظی، شهروندان ایران را از ورود به آمریکا منع کرده، مانع کمک‌رسانی‌های بین‌المللی به سیل‌زدگان و قربانیان زلزله در ایران شده و جدیداً دستورالعملی برای سخت‌تر کردن مبادلات کالاهای بشردوستانه با ایران وضع کرده است.</p>
    </article>
  </body>
</html>