<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823470-sencov-goloduvanna-zakrevskoi-ne-hajp-i-mi-vsi-maemo-pidtrimati-ii-vimogu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T10:51:00+00:00"/>
    <meta property="og:title" content="Сенцов: Голодування Закревської не хайп, і ми всі маємо підтримати її вимогу"/>
    <meta property="og:description" content="Оголошене адвокатом сімей Небесної сотні Євгенією Закревською голодування - це позиція людини, якій не байдужа доля розслідування &quot;справи Майдану&quot;, і українці мають її підтримати."/>
  </head>
  <body>
    <article>
      <h1>Сенцов: Голодування Закревської не хайп, і ми всі маємо підтримати її вимогу</h1>
      <h2>Оголошене адвокатом сімей Небесної сотні Євгенією Закревською голодування - це позиція людини, якій не байдужа доля розслідування "справи Майдану", і українці мають її підтримати.</h2>
      <address>
        <time datetime="2019-11-22T10:51:00+00:00">22 Nov 2019, 10:51</time>
      </address>
      <p>Таку думку висловив колишній політв'язень Кремля Олег Сенцов у<a href="https://www.facebook.com/oleg.sentsov/posts/2657150764368443?d=m"> Facebook</a>.</p>
      <p>"Це не жест і не хайп, це позиція небайдужої людини. І ми усі маємо її підтримати – не у відмові від їжі, а у цій вимозі, щоб президент, уряд та парламент нас почули", - написав він.</p>
      <p>Сенцов розповів, що Закревська є адвокатом і в його справі, і він їй дуже довіряє.</p>
      <p>За словами колишнього політв'язня, він розпитував Закревську про розслідування "справи Майдану", зокрема про те, чи немає зволікання і спроб її "злити". Євгенія запевнила, що це не так, а слідство таке тривале, тому що обставини подій дуже складні і у них брало участь багато людей. Та проблемою, за її словами, є те, що у розпал суду справу передають від Генпрокуратури до Держбюро розслідувань, де немає фахівців, готових далі вести цю складну справу.</p>
      <p>"І ось учора трапилось те, про що попереджала ні тільки Закревська, але і інші: час закінчився – справу передали у ДБР. Поправка, яка б врегулювала це питання, так і не була прийнята. І Женя запустила новий годинник – оголосила голодування", - констатував <a href="https://www.ukrinform.ua/tag-sencov">Сенцов</a>.</p>
      <p>Як повідомлялося, адвокат родин героїв Небесної сотні Євгенія Закревська в ефірі одного з телеканалів оголосила голодування, вимагаючи прийняття Верховною Радою поправки до закону про ДБР, яка дозволить перевести до бюро слідчих Генпрокуратури, що займалися б "справами Майдану".</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823124-advokat-rodin-geroiv-nebesnoi-sotni-ogolosila-goloduvanna.html">Адвокат родин героїв Небесної сотні оголосила голодування</a>
      </blockquote>
      <p>Закревська заявила, що не прийматиме їжу доти, доки у ДБР не буде створено такого управління.</p>
      <p>Розслідуванням "справ Майдану" займалося управління спецрозслідувань ГПУ, яке очолював прокурор Сергій Горбатюк. Але з 20 листопада прокуратура втратила повноваження на розслідування кримінальних проваджень, і управління Горбатюка було розформоване.</p>
      <p>15 листопада Верховна Рада почала розглядати законопроєкт №2116 про внесення змін до Закону України «Про Державне бюро розслідувань» щодо вдосконалення діяльності ДБР, але не встигла розглянути всі правки.</p>
      <p>Зокрема, поправка №318 передбачає, що для забезпечення безперервності й ефективності досудових розслідувань слідчі органів прокуратури прокурори можуть бути переведені за їхньою згодою в ДБР без обов'язкового проведення конкурсу - якщо вони на час набрання чинності цим законом проводять досудове розслідування або здійснюють процесуальне керівництво (не менше 4 місяців поспіль входили до складу груп слідчих або прокурорів) у кримінальних провадженнях щодо акцій протесту з 21 листопада 2013 року по 22 лютого 2014 року, і які підлягають передачі за підслідністю до ДБР, але не пізніше, ніж 11 січня 2020 року.</p>
      <p>Наступне пленарне засідання парламенту заплановано на 3 грудня.</p>
    </article>
  </body>
</html>