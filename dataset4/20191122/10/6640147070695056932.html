<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/automotive/bmw-investimenti-da-10-miliardi-per-la-produzione-di-batterie/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-22T10:30:00+00:00"/>
    <meta property="og:title" content="BMW, investimenti da 10 miliardi per la produzione di batterie | MotorLabs"/>
    <meta property="og:description" content="BMW continua a scommettere sull'elettrico, investendo sugli attuali rapporti commerciali con CATL e Samsung SDI, entrambi produttori di celle per batterie, per un totale di 10 miliardi di euro di investimenti."/>
  </head>
  <body>
    <article>
      <h1>BMW, investimenti da 10 miliardi per la produzione di batterie | MotorLabs</h1>
      <address>
        <time datetime="2019-11-22T10:30:00+00:00">22 Nov 2019, 10:30</time>
      </address>
      <p><i>BMW</i> continua a scommettere sull’elettrico, investendo sugli<b> attuali rapporti commerciali con CATL e Samsung SDI</b>, entrambi produttori di celle per batterie, per un totale di <b>10 miliardi di euro di investimenti.</b></p>
      <p>Non è una novità che BMW si stia sempre più spostando verso la mobilità sostenibile implementando sui veicoli le nuove tecnologie. Entro il<b> 2023</b> infatti l’azienda tedesca prevede la presenza di ben <b>25 modelli elettrificati</b> nella sua gamma. Modelli elettrici e plug-in che consentiranno dunque alla casa automobilistica di poter rispondere ai “cambiamenti” di mercato.</p>
      <figure>
        <img src="https://www.tomshw.it/images/images/2018/09/iphone-xs-max-1-812.768x432.jpg"/>
      </figure>
      <p>I contratti stipulati con <i>CATL</i> a metà 2018, che prevedevano investimenti di <b>4 miliardi di euro</b>, verranno pertanto <b>aumentati a 7 miliardi </b>di euro. Il gruppo BMW ha inoltre firmato un contratto con il fornitore di batterie <i>Samsung DSI</i> per un valore di <b>2,9 miliardi di euro</b> valido dal 2021 al 2031. Oltre a ciò, La stessa azienda si impegnerà nella diretta fornitura di ossido di litio cobalto, una materia prima necessaria per la produzione delle batterie di CATL e Samsung SDI.  Con la fornitura di materie prime prelevate da <b>Australia e Marocco</b>, la casa automobilistica mira ad offrire la massima trasparenza sulla provenienza di entrambi i materiali nel rispetto delle norme ambientali.</p>
      <p>I nuovi investimenti permetteranno senza dubbio di incentivare gli attuali processi di produzione. Recentemente, la società ha infatti aperto il suo <b>centro di competenza sugli accumulatori a batteria</b>, situato a Monaco, il cui obiettivo è far progredire la tecnologia delle celle e introdurla nei processi di produzione grazie ad investimenti, anche in questo ambito, di circa € 200 milioni.</p>
      <figure>
        <img src="https://www.tomshw.it/images/images/2019/01/bmw-i4-14003.768x432.jpg"/>
      </figure>
      <p>Non dimentichiamo che il gruppo<i> BMW</i> ha formato un consorzio tecnologico con il produttore <i>Northvolt</i> e <i>Umicore</i> che si dedicherà non solo allo sviluppo e produzione di batterie destinate ai veicoli elettrici ma anche al riciclo e riuso delle stesse. É ben noto come il riciclo dei componenti della batteria svolga un ruolo decisivo nell’allungare la vita dei materiali e delle riserve disponibili, sfruttando al massimo ciò che è stato già estratto man mano che aumenta la domanda.</p>
      <p>Con l’introduzione di <b>25 modelli elettrificati</b>, BMW dovrà far fronte ad un numero maggiore di richieste ed essere dunque in grado di <b>rispondere rapidamente alle richieste di mercato</b>. Secondo le previsioni dell’azienda, le vendite dei veicoli elettrici dovrebbero <b>raddoppiare tra quest’anno e il 2021</b>, con una crescita decisiva entro il 2025.</p>
    </article>
  </body>
</html>