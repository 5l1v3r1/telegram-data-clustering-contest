<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/snapchat-obljublja-da-bo-preverjal-dejstva-o-politicnih-oglasih.html?RSSdda5feccb94e3f37a08cebf0157f7c75"/>
    <meta property="og:site_name" content="Računalniške novice"/>
    <meta property="article:published_time" content="2019-11-22T10:27:00+00:00"/>
    <meta property="og:title" content="Snapchat obljublja, da bo preverjal dejstva o političnih oglasih"/>
    <meta property="og:description" content="Napoved je prišla vzporedno z dejanji oziroma napovedmi dejanj drugih znanih družbenih omrežij, ki se soočajo s stalno kritiko glede delovanja pred ameriškimi predsedniškimi volitv"/>
  </head>
  <body>
    <article>
      <h1>Snapchat obljublja, da bo preverjal dejstva o političnih oglasih</h1>
      <address>
        <time datetime="2019-11-22T10:27:00+00:00">22 Nov 2019, 10:27</time>
      </address>
      <p>
        <b>Generalni direktor Snapchata Evan Spiegel je izjavil, da bo podjetje na svoji platformi preverjalo dejstva o objavljenih političnih oglasih.</b>
      </p>
      <p>Napoved je prišla vzporedno z dejanji oziroma napovedmi dejanj drugih znanih družbenih omrežij, ki se soočajo s stalno kritiko glede delovanja pred ameriškimi predsedniškimi volitvami prihodnje leto.</p>
      <p>Spomnimo, da so pri Facebooku obljubili, da bodo preverjali dejstva pri objavljenih političnih oglasih, medtem ko jih je Twitter v celoti prepovedal. <b>Spiegel</b> je temi ob rob dejal, da poskuša Snapchat "ustvariti prostor za takšne oglase, ki bi v politiko ali razmišljanje o njej pritegnili več mladih ljudi". Novinarju ameriške televizijske postaje CNBC je pred dnevi še zatrdil, da bo nad vsebino oglasov bdela posebna delovna skupina znotraj Snapchata.</p>
      <p>Septembra so vodilni v Facebooku jasno nakazali, da v političnih oglasih pred volitvami ne bodo preverjali dejstev. Izvršni direktor <b>Mark Zuckerberg</b> je dejal, da bo platforma vse objave politikov obravnavala kot vsebino, ki je pomembna kot novice, ki jih je vredno videti. Podjetje se vse od takrat otepa kritik iz Washingtona in je zato vsaj delno spremenilo svoje stališče tako, da je odstranilo lažne vsebine, ki jih je objavil eden od kandidatov v kampanji.</p>
      <p>Izvršni direktor Twitterja <b>Jack Dorsey</b> je prejšnji mesec napovedal, da bodo na njihovi platformi prepovedali vse vrste političnih oglasov. “Ne bomo jih moderirali, prav tako pa smo mnenja, da si je treba politične točk zaslužiti, ne kupiti,” je tvitnil.</p>
      <h3>Beleženje oglasov</h3>
      <p>Pri Snapchatu sicer beležijo politično oglaševanje, seznam in doseg pa tudi javno objavijo. Glede na podatke iz letošnjega leta so rezultati oglaševanja, povezanega s kampanjo za predsedniške volitve leta 2020 v ZDA, takšni: v kampanji kandidata <b>Joea Bidena</b> so porabili 1175 USD za tri oglase, ki so skupaj zabeležili 281.894 ogledov. Kandidat <b>Pete Buttigieg</b> je bil potratnejši in je za 39 oglasov pridobil 8.079.020 ogledov. Nekoliko zmernejša je bila kandidatka <b>Elizabeth Warren</b>, ki je porabila 27.192 USD in v zameno dobila 6.790.387 gledov.</p>
    </article>
  </body>
</html>