<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/alessandria-raffiche-di-kalashnikov-contro-i-carabinieri-durante-una-rapina-banditi-in-fuga/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T10:50:32+00:00"/>
    <meta property="og:title" content="Alessandria, raffiche di kalashnikov contro i carabinieri durante una rapina: banditi in fuga"/>
    <meta property="og:description" content="Caccia all'uomo in tutto il Piemonte, dove si cercano cinque banditi che questa mattina hanno colpito a suon di kalashnikov i carabinieri di Sale, nell'Alessandrino, al termine di un tentativo di rapina del portavalori di un azienda della zona. Nessuno è rimasto ferito. I malviventi sono fuggiti a bordo di un'auto."/>
  </head>
  <body>
    <article>
      <h1>Alessandria, raffiche di kalashnikov contro i carabinieri durante una rapina: banditi in fuga</h1>
      <h2>Caccia all’uomo in tutto il Piemonte, dove si cercano cinque banditi che questa mattina hanno colpito a suon di kalashnikov i carabinieri di Sale, nell’Alessandrino, al termine di un tentativo di rapina del portavalori di un azienda della zona. Nessuno è rimasto ferito. I malviventi sono fuggiti a bordo di un’auto.</h2>
      <address><time datetime="2019-11-22T10:50:32+00:00">22 Nov 2019, 10:50</time> by <a rel="author" href="https://www.fanpage.it/author/ida-artiaco/" target="_blank">Ida Artiaco</a></address>
      <p>Paura questa mattina a <b>Sale</b>, nell'Alessandrino. Raffiche di <b>kalashnikov</b> sono state esplose contro i carabinieri. Ad aprire il fuoco sono stati cinque banditi a volto coperto, messi in fuga dai militari che hanno risposto al fuoco. Nessuno è rimasto ferito. Secondo una prima ricostruzione i malviventi, fuggiti su un'auto dopo avere sbarrato la strada alle gazzelle, abbandonando due Alfa Romeo Giulietta, volevano rapinare il portavalori di una azienda della zona che trasporta oro e valori. È così partita una caccia all'uomo in tutto il Piemonte, che è ancora in corso. La sparatoria si è verificata nei pressi del cimitero, dove una pattuglia del Radiomobile di Tortona, già impegnata sul territorio in un servizio <b>antirapina</b>, è intervenuta in seguito ad una segnalazione ricevuta dal 112.</p>
      <p>I malviventi, vestiti di nero e travisati, erano pronti ad entrare in azione, quando sono stati sorpresi dai carabinieri. Posti di blocco sono stati allestiti nella zona, ma le ricerche sono estese a tutta la regione. Tutto è iniziato alle 8,45. Ai carabinieri sono arrivate diverse segnalazioni di persone sospette dietro al cimitero di Sale, tutte vestite di nero. Quando i militari si sono avvicinati, subito il commando si è dato alla fuga sulle tre auto. Ne è seguito un lungo inseguimento e alla fine due persone hanno iniziato a sparare verso i militari. Poi hanno imboccato una strada secondaria, è stato lì che hanno lasciato le due Giulietta, poi risultate rubate tempo fa, come barriera e sono fuggiti sulla terza auto, una Station Wagon. Le vetture sono state sequestrate, i carabinieri hanno effettuato i rilievi e ora stanno setacciando il territorio per trovare la terza.</p>
    </article>
  </body>
</html>