<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gva.be/cnt/dmf20191122_04730522/inspecteurs-halen-acrobatische-toeren-uit-om-hondje-uit-het-water-te-redden"/>
    <meta property="og:site_name" content="Gazet van Antwerpen"/>
    <meta property="article:published_time" content="2019-11-22T10:12:00+00:00"/>
    <meta property="og:title" content="Inspecteurs halen “acrobatische toeren” uit om hondje uit het water te redden"/>
    <meta property="og:description" content="Een interventiepatrouille van de Antwerpse politie heeft woensdagnacht een hond uit het water gered in Antwerpen-Noord. Volgens de politie moesten de inspe..."/>
  </head>
  <body>
    <article>
      <h1>Inspecteurs halen “acrobatische toeren” uit om hondje uit het water te redden</h1>
      <address>
        <time datetime="2019-11-22T10:12:00+00:00">22 Nov 2019, 10:12</time>
      </address>
      <p>
        <b>Antwerpen 2060 - Een interventiepatrouille van de Antwerpse politie heeft woensdagnacht een hond uit het water gered in Antwerpen-Noord. Volgens de politie moesten de inspecteurs daarvoor bijna acrobatische toeren uithalen.</b>
      </p>
      <p>De viervoeter zat op een van de drijvende bloembakken aan de IJzerlaan en de Noorderlaan, ongeveer twee meter onder het straatniveau. De inspecteurs maakten samen met een getuige een menselijke ketting. Een van de inspecteurs ging over de kant liggen terwijl zijn collega hem goed vast hield aan de benen.</p>
      <p>“Na enkele excellent uitgevoerde, haast acrobatische bewegingen konden ze de hond bij de halsband nemen en omhoog trekken”, klopt de politie zich op de borst. “De hond kon op het kantoor geïdentificeerd worden. Het diertje en de eigenaar zijn herenigd.”</p>
    </article>
  </body>
</html>