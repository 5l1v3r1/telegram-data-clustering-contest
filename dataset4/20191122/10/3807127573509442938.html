<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teenproblem.net/a/9-cooltura/55592-4Magic-se-sreshtnaha-s-uchenici/"/>
    <meta property="og:site_name" content="Teenproblem.net"/>
    <meta property="article:published_time" content="2019-11-22T10:30:00+00:00"/>
    <meta property="og:title" content="4Magic се срещнаха с ученици"/>
    <meta property="og:description" content="Ето какъв е поводът"/>
  </head>
  <body>
    <article>
      <h1>4Magic се срещнаха с ученици</h1>
      <h2>Ето какъв е поводът</h2>
      <address>
        <time datetime="2019-11-22T10:30:00+00:00">22 Nov 2019, 10:30</time>
      </address>
      <p>Една от най-успешните момичешки групи у нас<b> 4Magic влезе "В час по интелектуална собственост" в две училища по изкуствата в родния си град Пловдив.</b> Първият си разговор за важността на <b>авторските права </b>за кариерата на един артист момичетата проведоха в Национално училище за музикално и танцово изкуство "Добрин Петков". Изпълнителките на Together посетиха и Националната гимназия по сценични и екранни изкуства – единственото по рода си средно училище на Балканите, в което изучават всичко свързано с театъра и киното, съобщават от Virginia Records.</p>
      <p><i>"Имахме страхотния късмет да превърнем мечтата си в реалност и разбрахме, че възможността да развиваме кариера в музикалния бизнес е пряко свързана с уважението към правата ни на изпълнители и автори. Откакто професионално се занимаваме с музика научихме много за интелектуалната собственост и вече знаем, че тя е един от най-важните елементи от целия пъзел на  творчеството. Авторските права са вселената на артиста!"</i>, споделиха 4 Magic.</p>
      <figure>
        <img src="https://www.teenproblem.net/a/9-cooltura/55592-4Magic-se-sreshtnaha-s-uchenici/../../media/teenproblem/files/articles/528x297/49e1dbea9572d9849f5a0b76650047e7.jpg"/>
      </figure>
      <p>Снимка: Virginia Records</p>
      <p>Заедно с 4Magic, с бъдещите творци от Пловдив се срещна и музикалният продуцент <b>Саня Армутлиева</b>, която им разказа как заживяват правата, кои са основните герои в създаването на завършен музикален продукт и колко е важно за един артист да отстоява всяка своя творба. </p>
      <p><i>"Най-простичкото обяснение за авторското право е, че всеки, който иска да ползва творбата под каквато и да е форма, трябва да получи разрешение от автора и това разрешение обикновено струва",</i> беше един от акцентите в презентацията й.</p>
      <figure>
        <img src="https://www.teenproblem.net/a/9-cooltura/55592-4Magic-se-sreshtnaha-s-uchenici/../../media/teenproblem/files/articles/528x297/50dc7317a1fdb695ad525e185ca6279c.jpg"/>
      </figure>
      <p>Снимка: Virginia Records</p>
      <p>Кампанията "В час по интелектуална собственост" продължава в училищата по изкуствата и някои от най-големите музикални школи в страната. Предстои разрастване на инициативата на база партньорства с някои от най-големите образователни сайтове.</p>
    </article>
  </body>
</html>