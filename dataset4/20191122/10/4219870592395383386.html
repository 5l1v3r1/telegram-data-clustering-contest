<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/ekonomija/aktuelno.239.html:831671-Mali-Narod-je-najbolji-sudija-a-ne-politicke-komisije"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T10:19:00+00:00"/>
    <meta property="og:title" content="Mali: Narod je najbolji sudija, a ne političke komisije"/>
    <meta property="og:description" content="Boriću se i svojim angažmanom dokazati svoje znanje. Građani Srbije će na kraju dati svoj sud o radu svakom od nas, a ne političke komisije – rekao je ministar finansija dolazeći u parlament gde je u toku rasprava o Predlogu budžeta za 2020.godinu."/>
  </head>
  <body>
    <article>
      <h1>Mali: Narod je najbolji sudija, a ne političke komisije</h1>
      <address><time datetime="2019-11-22T10:19:00+00:00">22 Nov 2019, 10:19</time> by <a rel="author">Tanjug</a></address>
      <p>
        <b>Boriću se i svojim angažmanom dokazati svoje znanje. Građani Srbije će na kraju dati svoj sud o radu svakom od nas, a ne političke komisije – rekao je ministar finansija dolazeći u parlament gde je u toku rasprava o Predlogu budžeta za 2020.godinu.</b>
      </p>
      <p>BEOGRAD - Ministra finansija Siniša Malog danas su na ulazu u Dom narodne skupštine sačekali novinari, kojima je na pitanje kako se danas oseća nakon odluke Odbora za etiku BU i da li će podneti ostavku koju traži opozicija, odgovorio da je mnogo truda uložio tokom školovanja i da mu je teško da prihvati odluke, kako kaže, političke komisije.</p>
      <p>Poručio je da će se boriti i svojim angažmanom dokazati svoje znanje, kao i da je narod najbolji sudija, a ne političke komisije.</p>
      <p>"A kako mi je? Teško mi je. Mnogo mi je teško zato što sam ceo život naporno radio, znam koliko sam napora uložio da budem najbolji student. Mnogo sam napora uložio i za svoje diplomske i za postdiplomske studije, jedna magistratura, druga magistratura, doktorat i onda mi je teško da prihvatim odluke političkih komisija", rekao je Mali, dolazeći u parlament gde je u toku rasprava o Predlogu budžeta za 2020.godinu.</p>
      <p>Mali je ponovio da je sada u potpunosti posvećen usvajanju budžeta, i da će se posebno obratiti građanima, ali posle usvajanja najvažnijeg zakona u parlamentu.</p>
      <p>"Ono što je meni danas važnije je što ćemo završiti raspravu o budžetu u načelu. Očekujem da se do srede završi rasprava o amandmanima i da se u četvrtak budžet usvoji. Imamo samo 115 amandmana. Mislim da nikada nismo imali manje amandmana na jedan budžet što govori o njegovom kvalitetu", rekao je Mali.</p>
      <p>On je podvukao da u budžetu za 2020.godinu ima novca i za plate i za penzije, za podizanje životnog standarda građana Srbije, kao i za dalje investicije u putnu i železničku infrastukturu.</p>
      <p>"Pravimo osnovu za još brži rast. Fiskalna konslidacija je završena i sada gledamo u budućnost", rekao je Mali.</p>
      <p>Na pitanje da prokomentariše to što je N1 televizija dva dana pre odluke Odbora za etiku Univerziteta u Beogradu zakazala emisiju sa gostima koji "kao da su znali unapred rezultat", Mali je rekao da nema tu šta da doda i da je zbog toga i naveo da je reč o političkoj komisiji.</p>
      <p>"Oni su to unapred znali, to je njihova politika i neka im je. Meni ostaje da se borim, kao što sam malopre i rekao", rekao je Mali.</p>
      <p>Na ponovljeno pitanje šta namerava da uradi posle odluke Odbora i u vezi sa ostavkom koju traži opozicija, Mali je kazao da je već odgovorio na to pitanje i da će građani Srbije na kraju dati svoj sud o radu svakom od nas.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/ekonomija/aktuelno.239.html:831717-Mali-Djilas-lazov-804-miliona-dinara-vise-za-BU-u-2020"/>
        <a href="http://www.novosti.rs/vesti/naslovna/drustvo/aktuelno.290.html:831722-Vucic-Odluka-o-doktoratu-Malog-duboko-politicka"/>
        <a href="http://www.novosti.rs/vesti/naslovna/politika/aktuelno.289.html:831558-Mali-porucio-Djilasu-Vracamo-vase-skupe-kredite-i-minuse"/>
        <a href="http://www.novosti.rs/vesti/naslovna/drustvo/aktuelno.290.html:831531-Odbor-Neakademsko-ponasanje-Malog-u-izradi-doktorata-Mali-Interesuje-me-budzet-o-doktoratu-u-narednim-danima"/>
        <a href="http://www.novosti.rs/vesti/naslovna/politika/aktuelno.289.html:831361-Mali-odgovorio-lideru-SSP-Djilas-je-i-sopstvenu-stranku-ostavio-u-dugovima"/>
      </related>
    </article>
  </body>
</html>