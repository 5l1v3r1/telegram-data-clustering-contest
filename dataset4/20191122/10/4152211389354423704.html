<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/593169/%E0%A6%95%E0%A7%81%E0%A6%AC%E0%A6%BF%E0%A6%A4%E0%A7%87-%E0%A6%B8%E0%A6%AE%E0%A6%BE%E0%A6%AC%E0%A6%B0%E0%A7%8D%E0%A6%A4%E0%A6%A8%E0%A7%87%E0%A6%B0-%E0%A6%AB%E0%A6%BF-%E0%A6%95%E0%A6%AE%E0%A6%BE%E0%A6%A4%E0%A7%87-%E0%A6%86%E0%A6%87%E0%A6%A8%E0%A6%BF-%E0%A6%A8%E0%A7%8B%E0%A6%9F%E0%A6%BF%E0%A6%B6"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T10:40:00+00:00"/>
    <meta property="og:title" content="কুবির সমাবর্তন ফি কমাতে আইনি নোটিশ"/>
    <meta property="og:description" content="কুমিল্লা বিশ্ববিদ্যালয়ের (কুবি) সমাবর্তন আয়োজনে অংশ না নিলেও সমপরিমাণ ফি দিয়ে সনদ নেওয়ার সিদ্ধান্ত পরিবর্তন এবং নির্ধারিত ফি কমানোর দাবিতে আইনি নোটিশ পাঠানো হয়েছে। বিশ্ববিদ্যালয়ের ব্যবস্থাপনা শিক্ষা বিভাগের চতুর্থ ব্যাচের শিক্ষার্থী মো. তারেক রহমানের অভিযোগের প্রেক্ষিতে এ আইনি নোটিশটি..."/>
  </head>
  <body>
    <article>
      <h1>কুবির সমাবর্তন ফি কমাতে আইনি নোটিশ</h1>
      <address><time datetime="2019-11-22T10:40:00+00:00">22 Nov 2019, 10:40</time> by <a rel="author">কুবি প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2016/10/25/78c72c7f6e76d2e9cc65269f8c1106aa-580f7ff53be6c.jpg"/>
        <figcaption>কুমিল্লা-বিশ্ববিদ্যালয়</figcaption>
      </figure>
      <p>কুমিল্লা বিশ্ববিদ্যালয়ের (কুবি) সমাবর্তন আয়োজনে অংশ না নিলেও সমপরিমাণ ফি দিয়ে সনদ নেওয়ার সিদ্ধান্ত পরিবর্তন এবং নির্ধারিত ফি কমানোর দাবিতে আইনি নোটিশ পাঠানো হয়েছে। বিশ্ববিদ্যালয়ের ব্যবস্থাপনা শিক্ষা বিভাগের চতুর্থ ব্যাচের শিক্ষার্থী মো. তারেক রহমানের অভিযোগের প্রেক্ষিতে এ আইনি নোটিশটি পাঠানো হয়।</p>
      <p>বৃহস্পতিবার (২১ নভেম্বর) বাদীর পক্ষে বাংলাদেশ সুপ্রিম কোর্টের আইনজীবী অ্যাডভোকেট একলাছ উদ্দিন ভুঁইয়া এ আইনি নোটিশ পাঠান। বিশ্ববিদ্যালয় মঞ্জুরি কমিশনের (ইউজিসি) চেয়ারম্যান, কুমিল্লা বিশ্ববিদ্যালয়ের উপাচার্য ও রেজিস্ট্রার বরাবর এ নোটিশ পাঠানো হয়।</p>
      <p>নোটিশ পাঠানোর ৭২ ঘণ্টার মধ্যে প্রয়োজনীয় ব্যবস্থা গ্রহণের জন্য বলা হয়েছে। অন্যথায় সমাবর্তন বন্ধে উচ্চ আদালতের আশ্রয় নেওয়া হবে বলেও নোটিশে উল্লেখ করা হয়।</p>
      <p>নোটিশে উল্লেখ করা হয়, ২০ জানুয়ারি কুমিল্লা বিশ্ববিদ্যালয়ের প্রথম সমাবর্তন অনুষ্ঠিত হওয়ার কথা। ওই আয়োজনে অংশ নিতে প্রত্যেক স্নাতক ডিগ্রিধারীকে তিন হাজার ৫৪০ টাকা এবং স্নাতকোত্তর ডিগ্রিধারীদের চার হাজার ৫০ টাকা করে ফি দিতে হবে। কেউ যদি সমাবর্তনে অংশ না নেন পরবর্তী সময়ে সমপরিমাণ ফি দিয়ে সার্টিফিকেট নিতে হবে। যা বে-আইনি।</p>
      <p>আইনজীবী একলাছ উদ্দিন ভুঁইয়া বলেন, ‘সমাবর্তনের ফি অন্যান্য পাবলিক বিশ্ববিদ্যালয়ের তুলনায় বেশি। অনেক বেকার শিক্ষার্থী আছেন তাদের জন্য এটি অনেক বেশি, পাশাপাশি সমাবর্তনে অংশ না নিয়েও সনদ নিতে সমপরিমাণ ফি প্রদানের নির্দেশনাও আছে, যা অযৌক্তিক। তাই বাদীর পক্ষে সংশ্লিষ্টদের বরাবর বিশ্ববিদ্যালয়ের সমাবর্তন ফি সংক্রান্ত আইনি নোটিশ পাঠানো হয়েছে।’</p>
      <p>বিশ্ববিদ্যালয়ের রেজিস্ট্রার অধ্যাপক ড. আবু তাহের বলেন, ‘আমরা নোটিশটি সম্পর্কে জানতে পেরেছি। সমাবর্তন নিয়ে ইতিবাচক চিন্তা আছে। আমরা আমাদের মতো আইনি প্রক্রিয়াতেই এই বিষয়ে আগাবো।’</p>
      <p>সমাবর্তনের ফি প্রসঙ্গে তিনি বলেন, ‘আমরা অন্য বিশ্ববিদ্যালয়গুলোর ফি’র সঙ্গে সমন্বয় করেই তা নির্ধারণ করেছি।’</p>
      <p>উল্লেখ্য, আগামী ২০২০ সালের ২৭ জানুয়ারি কুমিল্লা বিশ্ববিদ্যালয়ের প্রথম সমাবর্তন অনুষ্ঠিত হওয়ার কথা রয়েছে।</p>
      <p> </p>
      <footer>/টিটি/</footer>
    </article>
  </body>
</html>