<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Chomutov-V-aleji-doplnily-prazdna-mista-nove-vysazene-lipy-srdcite-604280"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T10:51:00+00:00"/>
    <meta property="og:title" content="Chomutov: V aleji doplnily prázdná místa nově vysazené lípy srdčité"/>
    <meta property="og:description" content="Osm vzrostlých lip srdčitých lemuje od 20. listopadu pravou stranu v chomutovské Bezručově ulici směrem do stejnojmenného údolí."/>
  </head>
  <body>
    <article>
      <h1>Chomutov: V aleji doplnily prázdná místa nově vysazené lípy srdčité</h1>
      <address>
        <time datetime="2019-11-22T10:51:00+00:00">22 Nov 2019, 10:51</time>
      </address>
      <p>
        <b>Osm vzrostlých lip srdčitých lemuje od 20. listopadu pravou stranu v chomutovské Bezručově ulici směrem do stejnojmenného údolí.</b>
      </p>
      <p>Doplnily tak zelenou proluku ve stávajícím stromořadí, přičemž do budoucna se stanou i protiprašnou bariérou oddělující hojně využívanou silniční komunikaci od chodníku a nejen školního sportoviště. Na výsadbu lip přispěla statutárnímu městu Chomutovu Nadace ČEZ v rámci grantu Stromy požadovanou částkou 53 000 korun.</p>
      <p>„Prakticky celá komunikace vedoucí do Bezručova údolí je lemována stromy, které vyrůstají v zelených pásech kolem ní. V této části však vzrostlá zeleň chyběla, proto jsme se rozhodli doplnit neúplnou alej o osm nových lip srdčitých. Šest jich je v řadě za sebou, zbylé dvě pak doplnily menší mezeru o kus dál směrem k centru. Našim cílem přitom je vytvoření zelené bariéry k odclonění od komunikace a také útočiště pro ptactvo a jiné živočichy,“ uvedla Dagmar Mutinská, vedoucí odboru životního prostředí MěÚ Chomutov. Jak dodala, její odbor, respektive úsek veřejné zeleně bude mít pak i na starost další péči o nově vysazené lípy. „Půjde o klasiku jako v případě údržby jiné zeleně ve městě. Tedy kontrolu kůlování a úvazků, zajištění odplevelení, obnovu zálivkové mísy, odborných řezů a podobně.“</p>
      <p>Od roku 2011 až do současnosti podpořila Nadace ČEZ v rámci grantu Stromy 453 projekty za bezmála 52 milionů korun. Konkrétně v severních Čechách to bylo 96 projektů, z nichž 84 bylo realizováno právě v Ústeckém kraji. Včetně Libereckého kraje se jedná o finanční podporu za téměř 13 milionů korun. „ Velice nás těší, že zájem o grant Stromy neupadá, naopak rok od roku roste. Výsadba nové zeleně podpořená Nadací ČEZ tak probíhá na jaře i během podzimu. Jsme rádi, že vedení měst i obcí se snaží vylepšit v dané lokalitě životní prostředí obyvatel, neboť vzrostlá zeleň většinou slouží jako protihlučná či protiprašná bariéra a zároveň přes léto poskytuje tolik potřebný stín. Není zapomínáno ani na ptactvo a další živočichy,“ podotýká Michaela Ziková, ředitelka Nadace ČEZ.</p>
      <p>V rámci celé České republiky bylo v letech 2011 – 2018 vysazeno díky přispění Nadace ČEZ na 92 500 stromů a keřů. Jeden strom přitom za celý svůj život spotřebuje jednu tunu CO2.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Seniorska-obalka-bude-nove-pomahat-i-v-Chomutove-596066"/>
        <a href="https://www.parlamentnilisty.cz/politika/obce-volicum/Chomutov-Mestske-lazne-pred-kamerou-filmaru-v-novem-kriminalnim-serialu-595300"/>
        <a href="https://www.parlamentnilisty.cz/politika/obce-volicum/Chomutov-Vykup-bytu-funguje-spolehlive-mesto-chce-ziskat-dalsi-593172"/>
        <a href="https://www.parlamentnilisty.cz/politika/obce-volicum/Chomutov-Palackeho-ulice-ma-novy-povrch-rekonstrukce-trvala-pouhych-jedenact-dni-592596"/>
      </related>
    </article>
  </body>
</html>