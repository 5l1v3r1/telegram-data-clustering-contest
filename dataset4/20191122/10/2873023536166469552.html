<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/220004_metopiki-sygkroysi-tsipra-mitsotaki-me-fonto-ti-diafthora"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T10:06:06+00:00"/>
    <meta property="og:title" content="Μετωπική σύγκρουση Τσίπρα - Μητσοτάκη με φόντο τη διαφθορά"/>
    <meta property="og:description" content="Σε ιδιαίτερα υψηλούς τόνους διεξήχθη η συζήτηση στη Βουλή με αφορμή την επίκαιρη ερώτηση του αρχηγού της αξιωματικής αντιπολίτευσης σχετικά με την «επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς»."/>
  </head>
  <body>
    <article>
      <h1>Μετωπική σύγκρουση Τσίπρα - Μητσοτάκη με φόντο τη διαφθορά</h1>
      <address><time datetime="2019-11-22T10:06:06+00:00">22 Nov 2019, 10:06</time> by <a rel="author">efsyn.gr</a></address>
      <p>Σε <b>ιδιαίτερα υψηλούς τόνους</b> διεξήχθη η συζήτηση στη <b>Βουλή</b> με αφορμή την <b>επίκαιρη ερώτηση</b> του αρχηγού της αξιωματικής αντιπολίτευσης σχετικά με την «επιεικής στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς».</p>
      <p>Ο πρόεδρος του <b>ΣΥΡΙΖΑ</b> κατηγόρησε τον πρωθυπουργό για «χάρες στην <b>παρασιτική ολιγαρχία</b> και την <b>επιχειρηματική ελίτ</b>» καλώντας τον Κυρ. Μητσοτάκη να εξηγήσει, ενώπιον της Εθνικής Αντιπροσωπείας, τους λόγους για τους οποίους η κυβέρνησή του νομοθετεί κατά τρόπο που «αποδυναμώνει τη δικαιοσύνη στον αγώνα της κατά των οικονομικών εγκλημάτων, πλήττοντας το αίσθημα της δικαιοσύνης στα μάτια των πολιτών».</p>
      <p>Ο Αλέξης Τσίπρας, κατά την «<b>Ώρα του πρωθυπουργού</b>», απευθυνόμενος στον πρόεδρο της Νέας Δημοκρατίας είπε ότι «είναι ντροπή να μιλάτε για νόμο και για τάξη απέναντι στους ανήμπορους και την ίδια στιγμή να παραβιάζετε τον νόμο και την τάξη για τους μεγάλους και τους ισχυρούς, για τους μπαχαλάκηδες με τα κουστούμια και τις γραβάτες που κλέβουν το δημόσιο και περνάνε ζωή χαρισάμενη στο εξωτερικό εις υγείαν των κορόιδων»,σημειώνοντας ότι «αυτές είναι οι αιτίες της χρεοκοπίας και δυστυχώς τις επαναφέρετε».</p>
      <figure>
        <iframe src="https://www.youtube.com/embed/LWpyfunLfog" width="640" height="360" data-service="Youtube" scrolling="no"/>
      </figure>
      <p>Ο πρόεδρος του ΣΥΡΙΖΑ δεν παρέλειψε να αναφερθεί και στο πρόσφατο <b>δημοσίευμα των Financial Times</b> το οποίο, όπως είπε, ήταν και ο λόγος που ήρθε ο κ. Μητσοτάκης στη Βουλή, καθώς, σημείωσε, είχε «περάσει στα ψιλά» το θέμα από μεγάλα τηλεοπτικά μέσα.</p>
      <p>«Με ποια λογική η κυβέρνηση της ΝΔ πέρασε νόμο για να <b>αποδεσμεύονται λογαριασμοί</b> υπόπτων για ξέπλυμα χρήματος, πριν η υπόθεση τους τελεσιδικήσει;» αναρωτήθηκε ο τέως πρωθυπουργός ομολογώντας πως άκουσε την κυβερνητική απάντηση: «Για να μην είναι σε ομηρία οι πολίτες όσο αργεί η δικαιοσύνη».</p>
      <p>Αλήθεια, ποιοι θα βρίσκονται σε «<b>ομηρία</b>»; ρώτησε τον Κυρ. Μητσοτάκη ο Αλ. Τσίπρας θέτοντας παράλληλα ερωτήματα για τους υπόδικους επιχειρηματίες, εφοπλιστές και τραπεζίτες που οι λογαριασμοί τους έχουν δεσμευθεί γιατί ελέγχονται για ξέπλυμα.</p>
      <p>Ο πρόεδρος του ΣΥΡΙΖΑ έκρινε πως με ευθύνη της κυβέρνησης «<b>ευνοούνται</b> πρόσωπα που ελέγχονται για μεγάλες υποθέσεις διαφθοράς και που πλέον θα έχουν πρόσβαση σε λογαριασμούς εκατοντάδων εκατομμυρίων ευρώ».</p>
      <p>Από τα πυρά του Αλ. Τσίπρα δε ξέφυγαν και οι τροποποιήσεις στον <b>Ποινικό Κώδικα</b>. Ο αρχηγός της αξιωματικής αντιπολίτευσης κατηγόρησε την κυβέρνηση ότι «καθαρίζει» μια σειρά υποθέσεων «θαλασσοδανείων», στα οποία συμπεριλαμβάνονται τα «δανεικά και αγύριστα» των κομμάτων άνω 400 εκατ. ευρώ σε Ν.Δ. και ΠΑΣΟΚ, αλλά και σε μέσα ενημέρωσης.</p>
      <figure>
        <iframe src="https://www.youtube.com/embed/bypzPctql5o" width="640" height="360" data-service="Youtube" scrolling="no"/>
      </figure>
      <h3>Οι απαντήσεις του Κυρ. Μητσοτάκη</h3>
      <p>«<b>Χαμένο</b> στη μετάφραση», αλλά και «θεσμικά <b>αδιάβαστο</b>» χαρακτήρισε ο πρωθυπουργός τον Αλέξη Τσίπρα απαντώντας στην επίκαιρη ερώτηση του αρχηγού της αξιωματικής αντιπολίτευσης.</p>
      <p>Ο Κυρ. Μητσοτάκης ξεκίνησε την ομιλία του, κατηγορώντας τον Αλέξη Τσίπρα πως επιδιώκει την <b>ένταση</b>.</p>
      <p>Ασκώντας κριτική στον κ. Τσίπρα για την ερώτησή του, ο πρωθυπουργός, τόνισε: «Είστε θεσμικά αδιάβαστος και πολιτικά επιπόλαιος (...)» και τόνισε πως «είναι <b>προκλητικό</b> να αναμασάτε αυτή την καραμέλα περί μπαχαλάκηδων των λευκών κολάρων». Μάλιστα, εμφανώς πιεσμένος από την πίεση που του ασκείται έστω και λεκτικά θέλησε να πάρει αποστάσεις λέγοντας «εμείς δεν θέλουμε ούτε μπαχαλάκηδες λευκών κολάρων, ούτε μπαχαλάκηδες στα πανεπιστήμια. Ο νόμος σε αυτή τη χώρα θα εφαρμόζεται για όλους, είτε είναι δυνατοί είτε είναι αδύναμοι».</p>
      <p>Αναφερόμενος στις αντιδράσεις του Αλέξη Τσίπρα για τις αλλαγές στον <b>νόμο περί ευθύνης υπουργών</b> τόνισε πως ερμηνευτική δήλωση του ΣΥΡΙΖΑ διακρίνει τα αδικήματα σε αυτά που τελούνται κατά την άσκηση και σε αυτά που τελούνται επ΄ ευκαιρία των υπουργικών τους καθηκόντων μιλώντας για «πυροτέχνημα» καθώς «η διάκριση έχει ήδη οριοθετηθεί από το δικαστήριο και δεν διαφοροποιεί τη σαφή νομολογία για το τι συνιστά άσκηση καθηκόντων και τι επί τη ευκαιρία».</p>
      <p>Αναφερόμενος στο θέμα της <b>δίωξης τραπεζικών στελεχών</b> κατ' έγκληση, ο κ. Μητσοτάκης είπε πως οι τράπεζες λειτουργούν στον χώρο της ελεύθερης οικονομίας και πως αυτές θα πρέπει θα πρέπει να κινητοποιούν τον μηχανισμό διερεύνησης.</p>
      <p>Σε ό,τι αφορά τη <b>δέσμευση περιουσιακών στοιχείων </b>από την Αρχή Καταπολέμησης της Νομιμοποίησης Εσόδων από εγκληματικές δραστηριότητες, ο κ. Μητσοτάκης είπε πως ο πρόεδρος της Αρχής είχε τη δυνατότητα να δεσμεύσει, χωρίς να έχουν υπάρξει καταδίκες, με αποτέλεσμα επιχειρηματίες αλλά και πολίτες να γίνονται όμηροι, να καταστρέφονται, ακόμα και αν αργότερα αθωώνονταν.</p>
      <p>«Για να μην υπάρξει κίνδυνος άκριτης αποδέσμευσης περιουσιακών στοιχείων για σοβαρές υποθέσεις του παρελθόντος υπάρχει μεταβατική διάταξη. Σε 3 μήνες τα στοιχεία πρέπει να σταλούν στη Δικαιοσύνη. Η <b>δικαστική κρίση</b> δεν περιορίζεται χρονικά και μπορεί να συντελεστεί μέσα στο 18μηνο. Και εδώ πάλι αδιάβαστος;» είπε ο κ. Μητσοτάκης, προσθέτοντας πως είναι λυπηρό ότι ενώ έχουν υπάρξει συζητήσεις στη Βουλή, γίνεται επίκληση σε δημοσίευμα που ήταν λανθασμένο και διαψεύστηκε από την κυβέρνηση.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/boyli/219974_o-kyr-mitsotakis-apanta-stis-erotiseis-ton-al-tsipra-f-gennimata-live"/>
        <a href="https://www.efsyn.gr/politiki/boyli/98590_eseis-sygkalyptate-emeis-apokalyptoyme"/>
        <a href="https://www.efsyn.gr/politiki/86253_sto-64-i-diafora-nd-syriza-se-nea-dimoskopisi"/>
        <a href="https://www.efsyn.gr/politiki/boyli/84195_diaploki-kai-diafthora-se-proto-plano"/>
        <a href="https://www.efsyn.gr/node/219497"/>
        <a href="https://www.efsyn.gr/politiki/i-apopsi-tis-efsyn/219033_diasyrmos-kai-parapliroforisi"/>
      </related>
    </article>
  </body>
</html>