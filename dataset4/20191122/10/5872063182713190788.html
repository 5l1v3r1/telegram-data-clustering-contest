<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560983/me-mikra-aporrimmatofora-enishuthike-i-upiresia-kathariotitas-tou-dimou-irakleiou/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T10:54:00+00:00"/>
    <meta property="og:title" content="Με μικρά απορριμματοφόρα ενισχύθηκε η Υπηρεσία Καθαριότητας του Δήμου Ηρακλείου"/>
    <meta property="og:description" content="Τα τελευταία δύο χρόνια ο Δήμος έχει ενισχυθεί συνολικά με 12 καινούργια απορριμματοφόρα, ενώ μέσα στο 2020 αναμένεται να αποκτηθούν και άλλα οχήματα"/>
  </head>
  <body>
    <article>
      <h1>Με μικρά απορριμματοφόρα ενισχύθηκε η Υπηρεσία Καθαριότητας του Δήμου Ηρακλείου</h1>
      <address>
        <time datetime="2019-11-22T10:54:00+00:00">22 Nov 2019, 10:54</time>
      </address>
      <p>
        <b>Τα τελευταία δύο χρόνια ο Δήμος έχει ενισχυθεί συνολικά με 12 καινούργια απορριμματοφόρα, ενώ μέσα στο 2020 αναμένεται να αποκτηθούν και άλλα οχήματα</b>
      </p>
      <p>Τα απορριμματοφόρα που βρίσκονται ήδη στο αμαξοστάσιο, είναι χωρητικότητας 4 κ.μ. και λόγω του μικρού όγκου τους θα μπορούν να επιχειρούν κυρίως στο κέντρο και σε περιοχές της Παλιάς Πόλης όπως η Αγία Τριάδα αλλά και σε άλλες συνοικίες όπου δεν χωρούν τα μεγάλα οχήματα.</p>
      <p>Η απόκτησή τους πραγματοποιήθηκε με ίδιους πόρους του Δήμου Ηρακλείου και αποτελεί συνέχεια της μεγαλύτερης ανανέωσης που έχει γίνει στον στόλο της καθαριότητας εδώ και πολλά χρόνια. Από το 2017 μέχρι σήμερα ο Δήμος έχει ενισχυθεί συνολικά με 12 καινούργια απορριμματοφόρα, ενώ μέσα στο 2020 αναμένεται να αποκτηθούν και άλλα οχήματα.</p>
      <p>Ο Δήμαρχος Ηρακλείου Βασίλης Λαμπρινός, συνοδευόμενος από τον Αντιδήμαρχο Καθαριότητας Κώστα Βαρδαβά, επισκέφθηκε το αμαξοστάσιο το πρωί της Παρασκευής 22 Νοεμβρίου, προκειμένου να δει τα δυο νέα απορριμματοφόρα, το ένα εκ των οποίων μάλιστα είχε την ευκαιρία να οδηγήσει.</p>
      <p>Αμέσως μετά δήλωσε σχετικά: «Η απόκτηση ακόμα δυο καινούργιων απορριμματοφόρων μικρού μεγέθους, τα οποία διαθέτουν τα πιο σύγχρονα συστήματα ασφαλείας για τους εργαζομένους, διευκολύνει την διαδικασία της αποκομιδής σε περιοχές όπου μέχρι σήμερα δεν μπορούσαν να μπουν τα μεγάλα οχήματα της Υπηρεσίας Καθαριότητας.</p>
      <p>Συνεχίζουμε την ανανέωση του στόλου, έχοντας ως βασικό στόχο μια όσο το δυνατόν πιο καθαρή πόλη. Θεωρούμε ότι η κατάσταση, ειδικά στο κέντρο του Ηρακλείου, έχει βελτιωθεί το τελευταίο διάστημα, αλλά όπως έχουμε πει πολλές φορές, δεν θα σταματήσουμε την προσπάθεια μέχρι να φτάσουμε στο επίπεδο που επιθυμούμε».</p>
    </article>
  </body>
</html>