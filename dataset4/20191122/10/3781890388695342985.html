<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743050"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T10:36:00+00:00"/>
    <meta property="og:title" content="แม่ทัพภาค4ยันดับ2โจรใต้ตัวฉกาจ ให้ที่พักพิงโทษหนัก"/>
    <meta property="og:description" content="แม่ทัพภาค 4 ตั้งโต๊ะแถลงเหตุปะทะดับ 2 โจรใต้ ยันเป็นระดับแกนนำสั่งการ หมายจับเพียบ ย้ำเอาผิดหนักผู้ให้ที่พักพิง "/>
  </head>
  <body>
    <article>
      <h1>แม่ทัพภาค4ยันดับ2โจรใต้ตัวฉกาจ ให้ที่พักพิงโทษหนัก</h1>
      <address>
        <time datetime="2019-11-22T10:36:00+00:00">22 Nov 2019, 10:36</time>
      </address>
      <p>
        <b>แม่ทัพภาค 4 ตั้งโต๊ะแถลงเหตุปะทะดับ 2 โจรใต้ ยันเป็นระดับแกนนำสั่งการ หมายจับเพียบ ย้ำเอาผิดหนักผู้ให้ที่พักพิง </b>
      </p>
      <p>เมื่อวันที่ 22 พ.ย. พล.ท.พรศักดิ์ พูลสวัสดิ์ แม่ทัพภาคที่ 4 พร้อมด้วย พล.ต.ท.รณศิลป์ ภู่สาระ ผบช. ภาค 9 นายสมนึก พรหมเขียว รองผู้ว่าราชการจังหวัดปัตตานี และหน่วยงานที่เกี่ยวข้อ ร่วมกันแถลงความคืบหน้าเหตุปะทะที่หนองจิก ทำให้กลุ่มคนร้าย เสียชีวิต 2 ราย เหตุเกิดเมื่อวันที่ 21 พ.ย. 62  เวลา 13.00 น. รวมไปถึงการบังคับใช้กฏหมายเกี่ยวกับผู้ที่เกี่ยวข้องและผู้ที่ให้ที่พักพิงคนร้าย<br/><br/>พล.ท.พรศักดิ์ กล่าวว่า ขอแสดงความเสียใจกับญาติและครอบครัวของผู้เสียชีวิตทั้ง 2 ราย ซึ่งอาจจะทราบหรือไม่ทราบพฤติกรรมของบุคคลในครอบครัวว่า ได้สร้างสถานการณ์ และสร้างความเดือดร้อนให้ประชาชน ทั้งพุทธและมุสลิมเป็นจำนวนมาก ที่ผ่านมามีพยายามให้บุคคลเหล่านั้นออกมามอบตัวเพื่อต่อสู้คดี แต่กลับไม่ยินยอม จนนำไปสู่ความสูญเสียดังกล่าว  สำหรับการปฏิบัติในครั้งนี้เป็นผลมาจากความพยายามในการบังคับใช้กฎหมายกับกลุ่มผู้ก่อเหตุรุนแรงที่เคลื่อนไหวและก่อเหตุสร้างความสูญเสีย โดยเฉพาะอย่างยิ่งเหตุสังหารหมู่ที่ลำพะยา 15 ศพ</p>
      <figure>
        <img src="https://www.dailynews.co.th/admin/upload/20191122/news_hoBSPbgXNG170652_533.jpg?v=201911230611?v=8660"/>
      </figure>
      <p>พล.ท.พรศักดิ์ กล่าวต่อไปว่า สำหรับเหตุปะทะดังกล่าวเจ้าหน้าที่ได้ปฏิบัติด้วยความระมัดระวัง เนื่องจากเป็นห้วงเวลากลางคืน เพื่อไม่ให้เกิดผลกระทบกับบุคคลที่ไม่เกี่ยวข้อง โดยเฉพาะอย่างยิ่งเด็กและสตรี โดยเจ้าหน้าที่ทหารพรานหญิงได้เสี่ยงชีวิตเข้าช่วยเหลือเด็กและสตรี ซึ่งพักอยู่ในบ้านหลังดังกล่าวไปอยู่ในที่ปลอดภัยได้สำเร็จ อย่างไรก็ตาม แม้เจ้าหน้าที่ใช้ความพยายามในการเจรจาให้คนร้ายยอมมอบตัวนานกว่า 3 ชั่วโมงก็ไม่เป็นผลสำเร็จ คนร้ายได้ใช้อาวุธยิงใส่เจ้าหน้าที่ จึงจำเป็นต้องยิงตอบโต้ ทำให้คนร้ายเสียชีวิตในบ้านพัก 2 ราย ตรวจยึดอาวุธปืนพกขนาด 9 มม.และ 11 มม. รวม 2 กระบอก พร้อมเครื่องกระสุนและปลอกกระสุนจำนวนมาก รวมทั้งสิ่งของเครื่องใช้ประจำตัวของผู้เสียชีวิตบรรจุอยู่ในเป้สนาม ปัจจุบันอยู่ระหว่างตรวจสอบรายละเอียดเพิ่มเติมและรวบรวมพยานหลักฐานเพื่อพิสูจน์หลักฐานทางนิติวิทยาศาสตร์</p>
      <figure>
        <img src="https://www.dailynews.co.th/admin/upload/20191122/news_TWLnwauXXu170653_533.jpg?v=201911230611?v=9730"/>
      </figure>
      <p>แม่ทัพภาคที่ 4 กล่าวอีกว่า สำหรับผู้เสียชีวิตทั้ง 2 ราย ทราบชื่อ คือ นายมะยาโกะ ลาเต้ะ มีหมาย ป.วิอาญา 12 หมาย และนายซอบรี หลำโซะ มีหมาย ป.วิอาญา 6 หมาย ทั้งสองคนเป็นผู้ก่อเหตุรุนแรงระดับแกนนำ เป็นหัวหน้า วางแผน ประชุมเตรียมการและนำกำลังเข้าโจมตี ชรบ.15 ศพ ที่ลำพะยา, เข้าโจมตีชุดคุ้มครองตำบลปะกาฮารัง จ.ปัตตานี, ปล้นตู้ ATM ที่หน้ามหาวิทยาลัยฟาฏอนี, ปล้นร้านทองที่ อ.นาทวี และอีกหลายเหตุการณ์สำคัญในพื้นที่ ส่วน นายอับดุลเลาะ โต๊ะรายอ เจ้าของบ้านที่เกิดเหตุ จากการตรวจสอบพฤติกรรม พบเป็นสมาชิกกลุ่มผู้ก่อเหตุรุนแรงพื้นที่หนองจิก ทำหน้าที่เป็นฝ่ายโลจิสติกส์ ให้ที่พักพิงและให้การสนับสนุนการก่อเหตุ ซึ่งถือว่ามีความผิดในอัตราโทษเช่นเดียวกับผู้ก่อเหตุรุนแรง จึงขอฝากเตือนไปยังเครือญาติและผู้ให้การสนับสนุนยุติพฤติกรรมดังกล่าวเพราะมีความผิดตามกฎหมาย<br/><br/>"ผู้สนับสนุนหรือให้ที่พักพิงคนร้ายต้องถูกลงโทษแน่นอน เพราะเปรียบเสมือนร่วมกันก่อเหตุ จะเป็นใครก็แล้วแต่จะถูกดำเนินคดีแน่นอน เพราะกลุ่มคนร้ายไม่ว่ากลุ่มเล็กกลุ่มใหญ่เชื่อว่าน่าจะหลบซ่อนตัวตามบ้าน ซึ่งเราจะเอาผิดแน่นอน ต้องยอมรับว่า ผลสำเร็จเมื่อคืนมาจากแหล่งข่าวประชาชนที่ให้ความร่วมมือกับรัฐ คนพวกนี้เราจะมีการดูแลคุ้มครองและจะไม่เปิดเผยแน่นอน อยากให้ประชาชนกล้าที่จะมีส่วนร่วม หากพบเห็นหรือได้ข่าวก็ให้แจ้งเจ้าหน้าที่ทันที ถ้าอยากเห็นสังคมอยู่อย่างสงบสุขเราต้องร่วมมือกัน ใครผิดก็จะบังคับใช้กฎหมายดำเนินคดีอย่างถึงที่สุด" พล.ท.พรศักดิ์ กล่าว</p>
    </article>
  </body>
</html>