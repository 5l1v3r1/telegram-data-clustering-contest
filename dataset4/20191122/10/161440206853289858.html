<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/22/militanti-di-casapound-a-processo-per-riorganizzazione-del-partit-137-955715.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T10:27:45+00:00"/>
    <meta property="og:title" content="Militanti di CasaPound a processo: &quot;Riorganizzazione del partito fascista&quot;"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">bari</h6>
      <h1>Militanti di CasaPound a processo: "Riorganizzazione del partito fascista"</h1>
      <h2>Picchiando dei manifestanti con sfollagente, manubri da palestra, manganelli e cinture, hanno "attuato il metodo squadrista come strumento di partecipazione politica"</h2>
      <address>
        <time datetime="2019-11-22T10:27:45+00:00">22 Nov 2019, 10:27</time>
      </address>
      <p>La Procura di Bari ha disposto la citazione diretta a giudizio per 33 persone, tra cui 28 militanti di CasaPound accusati di riorganizzazione del disciolto partito fascista "per aver attuato il metodo squadrista come strumento di partecipazione politica".</p>
      <p>Il procedimento nasce dall'<a href="https://www.unionesarda.it/articolo/cronaca/2018/09/22/corteo-antirazzista-a-bari-due-feriti-aggressione-squadrista-68-774438.html">aggressione</a> del 21 settembre 2018 nel quartiere Libertà a Bari ai danni di manifestanti antifascisti che avevano partecipato ad un corteo organizzato dopo la visita di Salvini, allora ministro dell'Interno, nel capoluogo pugliese.</p>
      <p>Dieci dei 28 imputati di CasaPound, definiti "picchiatori", devono rispondere anche del reato di concorso in lesioni aggrevate. Aggredirono i manifestanti con sfollagente, manubri da palestra, manganello telescopico, cinture, calci e pugni, ferendo quattro persone, tra cui l'assistente parlamentare dell'eurodeputata Eleonora Florenza.</p>
      <p>Un pestaggio, si legge nel provvedimento della Procura, avvenuto "in esecuzione di un disegno criminoso giustificato dall'ideologia fascista"</p>
      <p>Il processo inizierà il 23 marzo 2020. Vede imputati anche cinque manifestanti di sinistra, accusati di violenza e minaccia a pubblico ufficiale, perché dopo l'aggressione subita, "nel tentativo di sfondare il cordone dei militari avrebbero minacciato e colpito poliziotti e carabinieri".</p>
      <p>Dopo l'aggressione il circolo Kraken, sede barese di CasaPound dove i fascisti del terzo millennio avrebbero raccolto le armi e radunato gli uomini in attesa del passaggio dei manifestanti da pestare, fu <a href="https://www.unionesarda.it/articolo/news/italia/2018/12/11/chiusa-la-sede-di-casa-pound-di-bari-ricostruzione-del-partito-fa-137-808424.html">posto sotto sequestro</a>. Nella sede furono rinvenuti "oggetti chiaramente riconducibili all'ideologia fascista", come bandiere nere con fascio littorio e un busto di Benito Mussolini.</p>
      <p>(Unioneonline/L)</p>
    </article>
  </body>
</html>