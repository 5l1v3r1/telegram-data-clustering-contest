<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/ctu-pasmo-l-1500-mhz-radia-mobilni-site"/>
    <meta property="og:site_name" content="Cnews.cz"/>
    <meta property="article:published_time" content="2019-11-22T10:00:59+00:00"/>
    <meta property="og:title" content="Operátoři berou nejen televizím. ČTÚ jim přidělí frekvence využívané rádii"/>
    <meta property="og:description" content="Český telekomunikační úřad nebude prodlužovat oprávnění vysílatelů rádií T-DAB a jejich frekvence rozdělí mezi mobilní operátory."/>
  </head>
  <body>
    <article>
      <h1>Operátoři berou nejen televizím. ČTÚ jim přidělí frekvence využívané rádii</h1>
      <address><time datetime="2019-11-22T10:00:59+00:00">22 Nov 2019, 10:00</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/ctu-pasmo-l-1500-mhz-radia-mobilni-site/galerie-179619-1">
            <img src="https://www.cnews.cz/wp-content/uploads/2019/11/dab-l-band-cra.png"/>
          </a>
        </figure>
        <figure>
          <a href="https://www.cnews.cz/ctu-pasmo-l-1500-mhz-radia-mobilni-site/galerie-179619-2">
            <img src="https://www.cnews.cz/wp-content/uploads/2019/11/dab-l-band-rti.png"/>
          </a>
        </figure>
        <figure>
          <a href="https://www.cnews.cz/ctu-pasmo-l-1500-mhz-radia-mobilni-site/galerie-179619-3">
            <img src="https://www.cnews.cz/wp-content/uploads/2019/11/dab-l-band-teleko.png"/>
          </a>
        </figure>
        <figure>
          <a href="https://www.cnews.cz/ctu-pasmo-l-1500-mhz-radia-mobilni-site/galerie-179619-4">
            <img src="https://www.cnews.cz/wp-content/uploads/2019/11/technisat-techniradio-rdr.jpg"/>
          </a>
        </figure>
      </slideshow>
      <p>
        <a href="https://www.cnews.cz/ctu-pasmo-l-1500-mhz-radia-mobilni-site/galerie-179619-1">VŠECHNY FOTOGRAFIE</a>
      </p>
      <p>Český telekomunikační úřad připravuje <a href="https://www.cnews.cz/ctu-aukce-700-mhz-3500-mhz-podminky-konzultace">aukci pásma 700 MHz</a>, které teď místo televizí budou využívat mobilní sítě. Za dva tři roky by mobilní operátoři mohli vystěhovat i vysílatele rádií. Úřad v nejnovějším přezkumu rozhodl o budoucnosti pásma 1,5 GHz (někdy označovaném jako pásmo L), ve kterém dnes společnosti České radiokomunikace, Teleko a RTI cz vysílají digitální rádio.</p>
      <p>Po skončení individuálních oprávnění (31. 12. 2021) jim už ČTÚ nebude prodlužovat licence a pásmo budou moci v souladu s plány Světové telekomunikační unie využívat mobilní operátoři. ITU o harmonizaci pásma L pro mobilní účely rozhodla v Ženevě na konferenci WRC-15. Plán následně podpořily i evropské země na Konferenci správ pošt a komunikací.</p>
      <p>ČTÚ v přezkumu uvádí, že vysílatelé rádií z rozhodnutí nemají radost a budou požadovat kompenzace v podobě kmitočtů v pásmu III. To je také do budoucna perspektivnější a dnes se v něm <a href="https://www.cnews.cz/cesky-rozhlas-dab-pokryti-listopad-2019">vysílá DAB+</a>. Toto pásmo totiž funguje na nízkých kmitočtech 174–230 MHz, které mají daleký dosah a dobrý prostup překážkami. V pásmu L využívané rádii (1452–1479,5 MHz) se pokrývá násobně hůř a pro celoplošné vysílání by se muselo vybudovat více vysílačů. A to není perspektivní už z toho důvodu, že nové rádiové přijímače už s tímto pásmem nepočítají.</p>
      <p>V řadě evropských zemí se již pásmo pro mobilní účely využívá, rozděleno bylo v Británii, Německu, Švýcarsku nebo Itálii. Soutěžit o něj <a href="https://www.cnews.cz/slovensko-aukce-ctvrty-paty-operator-2019">budou i na Slovensku</a>. Pásmo 1500 MHz má v mobilních sítích unikátní pozici, protože se jako jediné využívá pouze pro posílení downlinku ostatních pásem. Označuje se proto jako SDL – supplementary downlink. Ostatní pásma fungují v duplexním režimu, takže se v nich data proudí oběma směry. Jen se k tomu někdy využívá časové dělení (TDD), kde se uplink a downlink o frekvenci střídají v pravidelných intervalech, a někdy frekvenční dělení (FDD), kdy uplink i downlink mají vlastní frekvence.</p>
      <p>Zdroj: <a href="https://www.ctu.cz/sdeleni-ceskeho-telekomunikacniho-uradu-o-ukonceni-prezkumu-zda-nadale-trvaji-duvody-omezeni-prav-k">ČTÚ</a></p>
      <slideshow>
        <figure>
          <a href="https://www.cnews.cz/ctu-pasmo-l-1500-mhz-radia-mobilni-site/galerie-179619-1">
            <img src="https://www.cnews.cz/wp-content/uploads/2019/11/dab-l-band-cra.png"/>
          </a>
        </figure>
        <figure>
          <a href="https://www.cnews.cz/ctu-pasmo-l-1500-mhz-radia-mobilni-site/galerie-179619-2">
            <img src="https://www.cnews.cz/wp-content/uploads/2019/11/dab-l-band-rti.png"/>
          </a>
        </figure>
        <figure>
          <a href="https://www.cnews.cz/ctu-pasmo-l-1500-mhz-radia-mobilni-site/galerie-179619-3">
            <img src="https://www.cnews.cz/wp-content/uploads/2019/11/dab-l-band-teleko.png"/>
          </a>
        </figure>
        <figure>
          <a href="https://www.cnews.cz/ctu-pasmo-l-1500-mhz-radia-mobilni-site/galerie-179619-4">
            <img src="https://www.cnews.cz/wp-content/uploads/2019/11/technisat-techniradio-rdr.jpg"/>
          </a>
        </figure>
      </slideshow>
      <p>
        <a href="https://www.cnews.cz/ctu-pasmo-l-1500-mhz-radia-mobilni-site/galerie-179619-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/intel-mediatek-5g-modem-partnerstvi"/>
        <a href="https://www.cnews.cz/ctu-pasmo-60-ghz-uvolneni-listopad-2019"/>
        <a href="https://www.cnews.cz/operatori-smlouvy-pokuta-tri-mesice-novela-2019"/>
        <a href="https://www.cnews.cz/ctu-ctvrty-operator-harmonogram-aukce-2020"/>
        <a href="https://www.cnews.cz/ctu-operatori-zmena-podminek-stiznosti"/>
      </related>
    </article>
  </body>
</html>