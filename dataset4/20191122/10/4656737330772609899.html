<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ilfattoalimentare.it/coca-cola-plastica-lattine.html"/>
    <meta property="og:site_name" content="Il Fatto Alimentare"/>
    <meta property="article:published_time" content="2019-11-22T10:35:31+00:00"/>
    <meta property="og:title" content="Coca-Cola dice addio all’imballo di plastica per le lattine. Dal 2020 arriva in Europa un nuovo packaging in cartone"/>
    <meta property="og:description" content="Via la plastica dalle confezioni multiple di lattine di Coca-Cola in Europa. La multinazionale di At"/>
  </head>
  <body>
    <article>
      <h1>Coca-Cola dice addio all’imballo di plastica per le lattine. Dal 2020 arriva in Europa un nuovo packaging in cartone</h1>
      <address><time datetime="2019-11-22T10:35:31+00:00">22 Nov 2019, 10:35</time> by <a rel="author" href="https://ilfattoalimentare.it/author/giulia-crepaldi" target="_blank">Giulia Crepaldi</a></address>
      <figure>
        <img src="https://ilfattoalimentare.it/wp-content/uploads/2019/11/keelclip-coca-cola.png"/>
      </figure>
      <p><b>Via la plastica</b> dalle confezioni multiple di lattine di <a href="https://coca-colahellenic.com/en/media/news/the-coca-cola-system-introduces-innovative-keelclip-packaging-technology-on-multipack-cans-in-europe-a-first-for-the-nartd-industry/">Coca-Cola</a> in Europa. La multinazionale di Atlanta sta per lanciare sul mercato europeo un nuovo packaging ‘minimalista’ in cartone, chiamato KeelClip™: si tratta di un sistema costituito da una copertura superiore che si aggancia alle lattine (‘clip’) e una parte centrale che stabilizza tutta la confezione, come la chiglia di un’imbarcazione (in inglese ‘keel’, appunto).</p>
      <p><b>La novità</b> sarà introdotta nei primi mesi del 2020 a partire da Irlanda, Paesi Bassi e Polonia, seguiti da Austria, Italia, Svizzera e Romania nel corso dello stesso anno. Entro la fine del 2021 sul territorio europeo si troveranno solo multipack da quattro e otto lattine imballati con il nuovo sistema KeelClip™, mentre quelli più grandi utilizzeranno un altro tipo di packaging, ma sempre in cartone.</p>
      <p><b>“Il nuovo</b> imballaggio – si legge nell’annuncio di Coca-Cola – non solo sostituisce la plastica, ma minimizza anche la quantità di cartone necessario”, e permetterà di evitare l’immissione sul mercato di 2 mila tonnellate di plastica l’anno, pari a 3 mila tonnellate di CO<sub>2</sub>.</p>
      <p><b>Cambiamenti</b> di questo genere si registrano ogni giorno tra le grandi e piccole aziende. La stessa Coca-Cola, che produce lo stratosferico numero di 100 miliardi di bottiglie l’anno, nel 2017 si era impegnata a utilizzare il 50% di <a href="https://ilfattoalimentare.it/coca-cola-plastica-riciclata.html">plastica riciclata</a>, il cosiddetto rPET, per le bottiglie entro il 2020, mentre <a href="https://ilfattoalimentare.it/coca-cola-riciclabile-rifiuti.html">nel 2018</a> aveva annunciato l’intenzione di vendere solo confezioni riciclabili al 100% entro il 2025. Chissà a che punto siamo…</p>
      <p> </p>
      <related>
        <h4>Articoli collegati</h4>
        <a href="https://ilfattoalimentare.it/plastic-tax-intervista-calzolari-granarolo.html"/>
        <a href="https://ilfattoalimentare.it/pellicola-chitosano-crostacei-insetti.html"/>
        <a href="https://ilfattoalimentare.it/plastica-soluzioni-multinazionali.html"/>
      </related>
    </article>
  </body>
</html>