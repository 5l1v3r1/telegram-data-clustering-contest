<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109359-MS-otpuska-2%252C7-mln.-lv.-na-Obshtina-Pernik-za-krizata-s-vodata"/>
    <meta property="og:site_name" content="Канал 3"/>
    <meta property="article:published_time" content="2019-11-22T10:25:00+00:00"/>
    <meta property="og:title" content="МС отпуска 2,7 млн. лв. на Община Перник за кризата с водата"/>
    <meta property="og:description" content="Кметът проведе среща с премиера Борисов, с финансовия министър Горанов и със зам.-министъра на регионалното развитие Нанков"/>
  </head>
  <body>
    <article>
      <h1>МС отпуска 2,7 млн. лв. на Община Перник за кризата с водата</h1>
      <h2>Кметът проведе среща с премиера Борисов, с финансовия министър Горанов и със зам.-министъра на регионалното развитие Нанков</h2>
      <address>
        <time datetime="2019-11-22T10:25:00+00:00">22 Nov 2019, 10:25</time>
      </address>
      <p>
        <b>Министерският съвет ще отпусне 2,7 милиона лева на Община Перник за проект, свързан с реконструкция на утаителите на пречиствателната станция за питейни води, която обслужва Перник и околните села, съобщиха от правителствената информационна служба.</b>
      </p>
      <p>Това бе решено на среща на министър-председателя Бойко Борисов с кмета на Перник Станислав Владимиров, на която присъстваха министърът на финансите Владислав Горанов и заместник-министърът на регионалното развитие и благоустройството Николай Нанков.<br/><br/><b>Средствата, които ще бъдат осигурени с постановление на Министерския съвет, са първата неотложна мярка, свързана с решаване на водната криза в града. Финансовата подкрепа ще даде възможност на кмета на Перник в спешен порядък да предприеме необходимите към момента действия. В хода на разговора при премиера Борисов бяха начертани и последващите стъпки за справяне с кризата съобразно ситуацията.</b></p>
      <p>Утаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места.</p>
      <p>
        <i>
          <b>Освен с премиера Борисов, кметът на Перник Станислав Владимиров се срещна също с Главния прокурор Сотир Цацаров и със заместник-главният прокурор Иван Гешев. </b>
        </i>
      </p>
      <p>Поводът е сигнал на кмета до Окръжна прокуратура – Перник за закононарушения при осигуряването на нормално водоснабдяване в града и функционирането на местното ВиК-дружество. Срещата ще е в Съдебната палата.</p>
      <related>
        <h4>Още по темата</h4>
        <a href="http://kanal3.bg/news/bulgaria/politics/109306-Nikolay-Nankov%253A-Vodniyat-redzim-v-Pernik-tryabva-da-e-samo-sutrin-ili-samo-vecher%252C-inache-ne-e-efektiven"/>
        <a href="http://kanal3.bg/news/bulgaria/society/109267-Uvolniha-direktora-na-ViK-Pernik"/>
      </related>
    </article>
  </body>
</html>