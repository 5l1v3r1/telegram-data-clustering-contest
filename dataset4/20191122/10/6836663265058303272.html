<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/finexpert/pujcujeme-si/uvery-ze-stavebniho-sporeni-vyplati-se-1364450"/>
    <meta property="og:site_name" content="E15.cz"/>
    <meta property="article:published_time" content="2019-11-22T10:40:00+00:00"/>
    <meta property="og:title" content="Úvěry ze stavebního spoření. Vyplatí se?"/>
    <meta property="og:description" content="Stavební spoření a jejich úvěry si lidé oblíbili na drobnější rekonstrukce nebo dofinancování vlastních zdrojů k hypotéce. Především pak druhá varianta je na vzestupu. Kvůli doporučení ČNB by totiž banky měly poskytovat úvěry nejvýše do 80 procent hodnoty nemovitosti, přičemž zbylých 20 procent musí jít z vlastních zdrojů."/>
  </head>
  <body>
    <article>
      <h1>Úvěry ze stavebního spoření. Vyplatí se?</h1>
      <address><time datetime="2019-11-22T10:40:00+00:00">22 Nov 2019, 10:40</time> by <a rel="author">Lucie Drásalová</a></address>
      <p>
        <b>Stavební spoření a jejich úvěry si lidé oblíbili na drobnější rekonstrukce nebo dofinancování vlastních zdrojů k hypotéce. Především pak druhá varianta je na vzestupu. Kvůli doporučení ČNB by totiž banky měly poskytovat úvěry nejvýše do 80 procent hodnoty nemovitosti, přičemž zbylých 20 procent musí jít z vlastních zdrojů.</b>
      </p>
      <p>Stále platí, že pokud si lidé půjčují vyšší částku, většinou volí <a href="https://prodej.e15.cz/hypoteky/srovnani/">hypoteční úvěr</a>, protože meziúvěr resp. překlenovací úvěr se může prodražit. Také proto se hodí spíše pro nižší půjčky.</p>
      <h3>Úvěr ze stavebního spoření: Jak to spočítat?</h3>
      <p>Hlavní příčina vyšší nákladovosti překlenovacího úvěru je dána samotnou konstrukcí splácení. Zatímco u <a href="https://prodej.e15.cz/hypoteky/srovnani/">hypoték</a> umořujete svůj dluh již od první splátky a postupně tak platíte na úrocích méně a méně, u překlenovacího úvěru se měsíční částka dělí na několik částí.</p>
      <h4>Tip: Jaké úrokové sazby hypoték nyní banky nabízejí? Spočítejte si je pomocí naší <a href="https://prodej.e15.cz/hypoteky/srovnani/">kalkulačky</a></h4>
      <p>Tou nejdůležitější jsou úroky. Ty klient platí po celou dobu z cílové částky, resp. z půjčených peněz. Druhou složkou je tzv. dospořování, tedy část měsíční splátky, která odchází na smlouvu o stavebním spoření. Zde se peníze dále zhodnocují a čerpá státní podpora, pokud na ni klient má ze zákona nárok. Minimální částka na dospořování je daná smluvně a uvádí se procentem z cílové částky – např.  0,15 procenta cílové částky.</p>
      <p>Sazba díky fixaci a levnějším zdrojům může odpovídat sazbám přibližně od 2,19 procenta, což lidem umožní zajistit si úvěr s o kousek menší splátkou, než je splátka anuitní. Na druhou stranu, téměř dvě třetiny celého úvěru splácíte úrok z celé cílové částky. V navazujícím řádném úvěru je pak často výrazně vyšší úroková sazba a celkovou měsíční splátku to může zvýšit i o několik tisíc.</p>
      <related>
        <a href="https://www.e15.cz/finexpert/vydelavame/poridit-si-prostrednictvim-hypoteky-vlastni-bydleni-neni-levne-mlade-rodiny-maji-problem-1364398"/>
      </related>
      <h3>Alternativou jsou hypoúvěry</h3>
      <p>Nicméně, některé spořitelny začaly kromě řádných úvěrů a meziúvěru, resp. překlenovacího úvěru, poskytovat i alternativu ke klasickým hypotékám, tzv. hypoúvěry.</p>
      <p>Jejich konstrukce se od meziúvěrů trochu liší. S úvěrem vzniká tzv. technická smlouva o stavebním spoření na 2 roky. Po dvou letech je meziúvěr „překlopený“ do úvěru o stavebním spoření a dochází k anuitnímu splácení. Funguje zde fixace úrokových sazeb. Úroková sazba v rámci řádného úvěru ze stavebního spoření je daná, bývá ale většinou vyšší než aktuální sazby na hypotékách.</p>
      <related>
        <a href="https://www.e15.cz/vypocet-hypoteky"/>
      </related>
      <p>
        <i><b>Příklad:</b> Výše úvěru 2 miliony korun, hodnota zástavy 2,5 mil. korun, doba splatnosti 30 let. U úvěru ze stavebního spoření se jednalo o úvěr k nové smlouvě o stavebním spoření.</i>
      </p>
      <p>
        <b>A) Hypoteční úvěr</b>
      </p>
      <p>Úroková sazba: 2,69 procenta<br/>Vyřízení: zdarma<br/>Vedení účtu: zdarma<br/>Měsíční splátka: 8 102 korun</p>
      <p><b>Celkové náklady:</b> 2 916 720 korun, při předpokladu stejné sazby</p>
      <p>
        <b>B) Překlenovací úvěr + následný řádný úvěr ze stavebního spoření (RSTS)</b>
      </p>
      <p>Poplatek za vyřízení: 10 000 korun, zdarma založení SS (sleva)<br/>Poplatek za vedení a výpis: 360 korun za rok + 320 korun ročně po dobu 19ti let (za SS)<br/>Úroková sazba meziúvěru: 3,39 procenta p.a; 2,84 procenta<br/>Úroková sazba řádného úvěru: 2,99 procenta p.a<br/>Úroková sazba z vkladů: 0,1 procenta p.a<br/>Měsíční splátka: 8 140 korun měsíčně (3 400 korun dospořování + 4 740 úrok) 19 let + 10 let řádný úvěr 11 000 korun měsíčně</p>
      <p><b>Celkové náklady:</b> 3 202 800 korun</p>
      <p>
        <b>C) Hypoúvěr (Buřinka)</b>
      </p>
      <p>Úroková sazba: 3,15 procenta p.a; 2,99 procenta<br/>Úroková sazba v řádném úvěru: 2,99 procenta (garance max. 5 procent p.a)<br/>Úroková sazba vkladů: 0,1 procenta p.a<br/>Poplatek za vyřízení: zdarma<br/>Poplatek za vedení: zdarma<br/>Měsíční splátka 8 464 korun měsíčně</p>
      <p>
        <b>Celkové náklady:  3 051 922 korun</b>
      </p>
      <related>
        <a href="https://www.e15.cz/finexpert/bydlime/sny-mladych-o-bydleni-novostavba-a-zadny-najem-1363378"/>
      </related>
      <p>Jak je vidět z výpočtů a celkových nákladů, tak při vyšších částkách úvěru je stále nejvýhodnější hypoteční úvěr, kdy od prvního měsíce dochází k anuitnímu splácení a každý měsíc si tak lidé snižují svůj dluh. Na druhou stranu úvěry ze stavebního spoření dokázaly v posledních letech poměrně efektivně reagovat na hypoteční úvěry a celkový přeplatek již není tak drastický, jako tomu bylo v letech minulých. Jako vždy u jakéhokoliv úvěru platí, že je potřeba se vždy orientovat podle celkových nákladů, nikoliv jen podle úrokové sazby či měsíční splátky.</p>
      <p>
        <i>Autorka je hypoteční analytičkou Partners.</i>
      </p>
      <related>
        <h4>Související články</h4>
        <a href="https://www.e15.cz/stavebni-sporeni"/>
        <a href="https://www.e15.cz/ceny-bytu/hypoteky-mohou-byt-do-vanoc-levnejsi-1363203"/>
        <a href="https://www.e15.cz/finexpert/bydlime/prumerny-dluh-z-hypotek-a-stavebniho-sporeni-cinil-1-6-milionu-korun-1357238"/>
        <a href="https://www.e15.cz/finexpert/sporime/akce-stavebnich-sporitelen-kde-muzete-pri-uzavreni-smlouvy-usetrit-1363444"/>
        <a href="https://www.e15.cz/finexpert/sporime/stavebni-sporeni-v-cesku-je-v-ramci-evropy-treti-nejvetsi-1363353"/>
      </related>
    </article>
  </body>
</html>