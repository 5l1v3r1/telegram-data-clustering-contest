<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/sport/basket/2019/11/22/la-dinamo-prepara-la-sfida-al-forum-contro-milano-4-955710.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T10:25:26+00:00"/>
    <meta property="og:title" content="La Dinamo prepara la sfida al Forum contro Milano"/>
    <meta property="og:description" content="Sport - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il match</h6>
      <h1>La Dinamo prepara la sfida al Forum contro Milano</h1>
      <h2>La guardia Vitali: "È la gara che tutti vogliono giocare"</h2>
      <address><time datetime="2019-11-22T10:25:26+00:00">22 Nov 2019, 10:25</time> by <a rel="author" href="https://www.unionesarda.it/autore/giampiero_marras/10408" target="_blank">Giampiero Marras</a></address>
      <p>Ritorna la grande sfida che ha caratterizzato il basket italiano dell'ultimo decennio: il Banco di Sardegna gioca domenica al Forum di Assago contro Milano (ore 17), dove ha una tradizione strepitosa: 11 colpacci in 23 trasferte, con vittorie pesantissime che hanno deciso i playoff o le coppe italiane.</p>
      <p>Addirittura le ultime quattro partite hanno visto Sassari vincente: il ritorno della stagione regolare e il fantastico 3-0 nelle semifinali scudetto.</p>
      <p>La guardia Michele Vitali: "È la partita che tutti vogliono giocare. Sono tanto lunghi, profondi e con tanto talento. Meglio pensare solo a noi stessi, a fare serenamente la nostra gara cercando di vincere".</p>
      <p>Milano è partita maluccio in campionato (5/9) anche perché il nuovo coach Messina ha pensato a costruire una nuova mentalità e recuperare alcuni giocatori come Della Valle.</p>
      <p>Fatto sta che domenica le "scarpette rosse" sono obbligate a vincere per non restare fuori dalla Final 8 di Coppa Italia.</p>
      <p>Attenzione però, l'Armani in Eurolega ha dimostrato di cosa sia capace e solo ieri sera ha perso la vetta nel big match con la capolista Anadolu Efes Istanbul che ha vinto 81-76.</p>
      <p>Vitali aggiunge:"Loro sono forti, ma noi stiamo crescendo, ci piace correre e passarci la palla. Il fatto che come giocatori abbiamo caratteristiche diverse è un punto di forza, così come quello di trovare protagonisti diversi nelle partite".</p>
    </article>
  </body>
</html>