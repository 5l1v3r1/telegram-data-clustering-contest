<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/618962,Czytus-i-jego-warminskie-przygody-juz-w-olsztynskich-bibliotekach.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-22T10:01:50+00:00"/>
    <meta property="og:title" content="Czytuś i jego warmińskie przygody już w olsztyńskich bibliotekach"/>
    <meta property="og:description" content="Olsztyński Czytuś — postać doskonale znana czytelnikom z Olsztyna — wraca z nowymi przygodami. Tym razem o jego przygodach opowiedziała Anna Mikita, a zilustrował je, ponownie, Kamil Iwańczyk. Książka „Czytuś w świecie warmińskich baśni” miała już swoją oficjalną premierę"/>
  </head>
  <body>
    <article>
      <h1>Czytuś i jego warmińskie przygody już w olsztyńskich bibliotekach</h1>
      <address>
        <time datetime="2019-11-22T10:01:50+00:00">22 Nov 2019, 10:01</time>
      </address>
      <p>
        <b>Olsztyński Czytuś — postać doskonale znana czytelnikom z Olsztyna — wraca z nowymi przygodami. Tym razem o jego przygodach opowiedziała Anna Mikita, a zilustrował je, ponownie, Kamil Iwańczyk. Książka „Czytuś w świecie warmińskich baśni” miała już swoją oficjalną premierę</b>
      </p>
      <p>Sympatyczny czerwony stworek to maskotka akcji "Olsztyn Czyta". Towarzyszy on czytelnikom z naszego regionu od kilku lat. Teraz ten region chce też poznać i pokazać od... Może nie od podszewki, ale od tego, co magiczne i ciekawe: baśni.<br/><br/>— „Czytuś w świecie warmińskich baśni” to druga część przygód Bibliotecznego bohatera — powiedział nam jeszcze przed premierą książki Kamil Iwańczyk z MBP w Olsztynie. Ilustrator przypomniał też, że książka nie będzie przeznaczona do sprzedaży, ale dostępna w filiach MBP. — Każdy czytelnik chcący śledzić losy tego przeuroczego czerwonego stworka powinien więc wkrótce udać się do najbliższej biblioteki, wziąć książkę z półki i zaprosić Czytusia do swojego domu.</p>
      <figure>
        <img src="http://m.wm.pl/2019/11/n/70831201-3195146247223237-126328663351230464-o-592860.jpg"/>
      </figure>
      <p>Aby Czytuś był jak najlepszym kompanem, zadbała autorka tekstu, Anna Mikita.<br/><br/>— Propozycję napisania drugiej części książki o Czytusiu dostałam od Miejskiej Biblioteki Publicznej w Olsztynie. Pisząc nowe przygody, miałam w jakiś sposób nawiązać do warmińskich baśni i legend. <b>Pomyślałam więc, że najskuteczniej zaciekawię czytelnika tematem, jeśli bohater przeżyje fantastyczne, a czasami niebezpieczne przygody związane z baśniami</b> — powiedziała nam Anna Mikita. I zdradziła więcej szczegółów dotyczących książki: — Rzecz dzieje się w nocy. Czytuś spotyka różne postaci i nieznane mu dotąd mityczne stwory z dawnych czasów, poznając ich dzieje i zwyczaje. Ze Starej Grubej Księgi wyskakują kłobuki, smętek, barstuki, czy topniki. Pojawia się też piękna Łyna i mądry pustelnik.<br/><br/>— Staram się też rozbudzić zainteresowanie śladami dawnych czasów we współczesnym Olsztynie — mówi Anna Mikita. — W tej książce Czytuś otrzymał szczególne zadanie — ma zaciekawić i zachwycić elementami warmińskiej kultury i tradycji, chroniąc młode pokolenie przed utratą korzeni i tożsamości.<br/><br/>Młode pokolenie miało okazję o warmińskiej kulturze dowiedzieć się w czasie spotkania w Abecadle, w czasie którego miała też miejsce premiera książki,<br/><br/>— Po przeczytaniu fragmentu uznaliśmy zgodnie, że każdy porządny, warmiński dom musi posiadać swojego kłobuka, dlatego dzieci wykonały bajkowe kłobuczki, które zabrały ze sobą, by troskliwie się nimi zająć — opowiadała o spotkaniu z przedszkolakami autorka książki.</p>
      <figure>
        <img src="http://m.wm.pl/2019/11/n/76652033-3195154180555777-5074674997490876416-o-592858.jpg"/>
      </figure>
      <p>Anna Mikita przyznała też, że pierwsze recenzje nowej odsłony przygód Czytusia, są bardzo dobre. — Po kilku dniach okazuje się, że książka jest strzałem w dziesiątkę i swoje zadanie spełnia doskonale. Docierają do mnie opinie dzieci oraz ich rodziców. Dorośli przychodzą, by podziękować za podstawową wiedzę, dotyczącą zapomnianych baśni warmińskich, dzieci stają się dociekliwe i opowiadają, jak opiekują się swoim kłobukiem. Niektórzy przyznają, że książka jest już przeczytana wielokrotnie. Myślę, że my, olsztyniacy, Warmiacy, potrzebowaliśmy takich przygód Czytusia, które przypomną nam, kim jesteśmy.<br/><br/>Ilustrator Kamil Iwańczyk przyznał, że dla niego samego proces tworzenia książki był świetną zabawą i liczy na to, że podobne emocje będą przeżywać ci, którzy sięgną po wydawnictwo. — Mam nadzieję, że warstwa wizualna tworzy integralną całość z opowieścią Anny Mikity i pozwoli odbiorcy przenieść się w świat niezapomnianych wrażeń — powiedział Kamil Iwańczyk. I zapowiedział: —<b> Razem z Czytusiem będziemy spoglądać zza rogu, czy wspólnie z czytelnikami przeżyje on niezapomniane przygody.</b><br/><br/>dbp</p>
      <figure>
        <img src="http://m.wm.pl/2019/11/n/77082680-3195162007221661-4136458422679764992-o-592857.jpg"/>
      </figure>
      <blockquote>Kilka lat temu Miejska Biblioteka Publiczna wydała książkę o przygodach Czytusia. Jej autorkami były Urszula i Iwonka Witkowskie, a zilustrował ją Kamil Iwańczyk, który na co dzień jest pracownikiem Miejskiej Biblioteki Publicznej w Olsztynie.</blockquote>
      <related>
        <h4>Zobacz także:</h4>
        <a href="http://gazetaolsztynska.pl/614509,Olsztynski-Czytus-powraca-na-kartach-drugiej-ksiazki.html"/>
      </related>
    </article>
  </body>
</html>