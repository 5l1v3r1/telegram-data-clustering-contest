<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/vaslui/cutremur-varful-producatorilor-mezeluri-romania-patroana-vascar-condamnata-inchisoare-executare-1_5dd79ae25163ec427147eeb5/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T10:14:04+00:00"/>
    <meta property="og:title" content="Cutremur la vârful producătorilor de mezeluri din România. Patroana Vascar, condamnată la închisoare cu executare"/>
    <meta property="og:description" content="Gabriela Ciuburciu, patroana societăţii Vascar, unul dintre principalii „jucători“ de pe piaţa mezelurilor din România, a fost condamnată la închisoare într-un dosar de corupţie. Ea este acuzată că a prejudiciat statul român cu peste 1,5 milioane de euro şi a primit mită zeci de mii de euro de la afacerişti din Italia, care i-au modernizat societatea."/>
  </head>
  <body>
    <article>
      <h1>Cutremur la vârful producătorilor de mezeluri din România. Patroana Vascar, condamnată la închisoare cu executare</h1>
      <address><time datetime="2019-11-22T10:14:04+00:00">22 Nov 2019, 10:14</time> by <a rel="author">Simona Voicu</a></address>
      <h4>Gabriela Ciuburciu, patroana societăţii Vascar, unul dintre principalii „jucători“ de pe piaţa mezelurilor din România, a fost condamnată la închisoare într-un dosar de corupţie. Ea este acuzată că a prejudiciat statul român cu peste 1,5 milioane de euro şi a primit mită zeci de mii de euro de la afacerişti din Italia, care i-au modernizat societatea.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/vaslui/cea-mai-influenta-femeie-afaceri-vaslui-trimisa-judecata-stare-arest-fraude-fonduri-europene-1_53d0f71b0d133766a8b41ffe/index.html"/>
      </related>
      <p>După un proces maraton, care s-a întins pe parcursul a şapte ani, Tribunalul Bucureşti a pronunţat sentinţa în dosarul în care una dintre cele mai influente femei de afaceri din România este acuzată de fapte de corupţie şi fraude cu fonduri europene. Este vorba de Gabriela Ciuburciu, patroana societăţii Vascar SA Vaslui, unul dintre principalii producători de preparate din carne şi conserve din România. </p>
      <p>Judecătorii Tribunalului Bucureşti au hotărât condamnarea Gabrielei Ciuburciu la 4 ani şi 4 luni închisoare în regim de detenţie şi i-au interzis dreptul de a ocupa o funcţie de conducere în cadrul unei societăţi comerciale pe o durata de 2 ani dupa executarea pedepsei principale. Pedeapsa aplicată a rezultat în urma contopii pedepselor primite pentru fiecare faptă de care Gabriela Ciuburciu a fost găsită vinovată.</p>
      <p>Magistraţii Tribunalului Bucureşti au stabilit ca fiind legea mai favorabila inculpatei Codul penal din 2009. În baza acestuia, instanţa a stabilit următoarele pedepse: 2 ani de închisoare pentru luare de mită, 3 ani închisoare pentru folosirea sau prezentarea cu rea-credinţă de documente ori declaraţii false, inexacte sau incomplete, dacă fapta are ca rezultat obţinerea pe nedrept de fonduri din bugetul general al Uniunii Europene sau din bugetele administrate de aceasta ori în numele ei, în formă continuată (5 fapte) şi 2 ani de închisoare pentru spălarea banilor.</p>
      <p>Alături de Gabriela Ciuburciu, au fost trimişi în judecată mai mulţi parteneri de afaceri. Dan Eugen Dorneanu a fost singurul care şi-a recunoscut faptele, fiind judecat prin procedura simplificată şi condamnat la închisoare cu suspendare la scurt timp după trimiterea în judecată. Ulterior, dosarul a fost disjuns în cazul celorlalţi inculpaţi. Doi dintre aceştia, Cristian Ştefan Mihăescu (reprezentant al mai multor societăţi comerciale) şi Iuliu Cepoiu (acţionar şi fost director comercial al SC Vascar SA) trimişi în judecată pentru folosirea sau prezentarea cu rea-credinţă de documente ori declaraţii false, inexacte sau incomplete, dacă fapta are ca rezultat obţinerea pe nedrept de fonduri din bugetul general al Uniunii Europene au fost achitaţi de judecători, care au apreciat că faptele reţinute în sarcina celor doi inculpaţi nu au existat. Faţă de un alt inculpat, Mircea Moraru, angajat la societatea Plastics, judecătorii au încetat procesul penal ca urmare a decesului inculpatului.</p>
      <p>În latură civilă, Tribunalul Bucureşti a obligat-o pe Gabriela Ciuburciu să achite statului român suma de 6.006.298,93 lei, prejudiciul produs prin săvarşirea infracţiunii, numai in raport de sumele de bani obţinute pe nedrept în relaţiile cu societăţile Zilli&amp;Bellini SRL Parma Italia, Rudolf Kissinger GMBH Germania, Laska Laden Schlachtauseinrichtungen und Kuehlanlagen GMBH Linz Austria, Matilux SA Luxemburg şi SC Panini SRL Maranello Italia. Judecătorii au dispus confiscarea de la femeia de afaceri a sumei de 98.100 euro, primită cu titlu de mită. Odată cu pronunţarea sentinţei, instanţa a menţinut măsurile asiguratorii dispuse în acest caz de procurorii DNA încă din 2012.</p>
      <p>Sentinţa pronunţată joi, 21 noiembrie, de Tribunalul Bucureşti nu este definitivă, părţile din dosar având la dispoziţie zece zile, de la comunicare, pentru a exercita o eventuală cale de atac. </p>
      <p>
        <b>Acuzaţiile DNA: Societatea Vascar, modernizată cu fraude şi şpăgi</b>
      </p>
      <p>În cursul anului 2006, SC Vascar SA, societate comercială cu obiect de activitate fabricarea produselor din carne, a devenit beneficiara unor fonduri europene acordate prin programul SAPARD în vederea punerii în practică a unui proiect ce vizează modernizarea fabricii de produse din carne a societăţii comerciale.</p>
      <p><a href="https://adevarul.ro/locale/iasi/dna-iasi-trimis-o-judecata-gabriela-ciuburciu-influenta-femeie-afaceri-vaslui-1_50aed3027c42d5a663a0f993/index.html">Potrivit DNA, în acest context, în perioada noiembrie - decembrie 2005, Gabriela Ciuburciu, în calitate de asociat şi director general al SC Vascar SA şi responsabil legal al proiectului, </a>a solicitat reprezentanţilor unei societăţi comerciale din Italia să mărească preţul unei linii de fabricare a conservelor cu 20% şi să-i remită acest procent cu titlu de mită pentru ca, în cadrul procedurii de selecţie a ofertelor, să atribuie acestei firme contractul de achiziţie a liniei de fabricare a conservelor. </p>
      <p>Pentru a crea aparenţa de legalitate a primirii acestor sume şi pentru a-i ascunde adevărata provenienţă, Ciuburciu ar fi întocmit mai multe documente reprezentând pretinse contracte şi alte documente justificative, încheiate cu firmele care au beneficiat de contractele de achiziţii.</p>
      <p>De asemenea, susţin procurorii DNA, pentru a obţine în mod injust suma totală de 4.525.551,56 RON (echivalentul a aproximativ 1,4 milioane euro calculat la cursul din perioada efectuării plăţilor) provenită din fonduri SAPARD şi din bugetul naţional, Gabriela Ciuburciu a prezentat Agenţiei de Plăţi pentru Dezvoltare Rurală şi Pescuit (APDRP) mai multe documente şi declaraţii false şi inexacte de natură să creeze aparenţa de legalitate a plăţilor efectuate în cadrul proiectului (oferte false, declaraţii pe propria răspundere, contracte, etc.). Pe tot parcursul procesului, femeia de afaceri a negat acuzaţiile reţinute în sarcina sa. Femeia de afaceri a fost apărată în instanţă de adevărată armată de avocaţi, printre cei mai titraţi din România.</p>
      <p><a href="https://adevarul.ro/locale/vaslui/cum-blocat-important-dosar-coruptie-judetul-vaslui-timp-depatru-luni-copiatorul-tribunalului-nu-fata-multiplicarii-volumelor-cerute-avocati-1_554a40e4cfbe376e35ea4108/index.html">Gabriela Ciuburciu mai este judecată într-un dosar pentru fapte similare</a>, fiind acuzată de un prejudiciu de peste un milion de euro. Dosarul, cel de-al doilea, în care femeia de afaceri a şi fost arestată preventiv, se judecă în prezent la Tribunalul Vaslui. </p>
      <p>În prezent, directorul general al  Vascar SA este fiul Gabrielei Ciuburciu, aceasta rămânând acţionarul majoritar al societăţii.</p>
      <hr/>
    </article>
  </body>
</html>