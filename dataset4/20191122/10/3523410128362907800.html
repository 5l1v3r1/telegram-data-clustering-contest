<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641295/%D8%A7%D8%B1%D8%A7%D8%A6%D9%87-%D9%88%D8%A7%D9%85-200-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%D8%A8%D9%87-%D8%B1%D8%A7%D9%86%D9%86%D8%AF%DA%AF%D8%A7%D9%86-%D8%A7%D8%AA%D9%88%D8%A8%D9%88%D8%B3%E2%80%8C%E2%80%8C%D9%87%D8%A7%DB%8C-%D9%81%D8%B1%D8%B3%D9%88%D8%AF%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T10:59:00+00:00"/>
    <meta property="og:title" content="ارائه وام 200 میلیون تومانی به رانندگان اتوبوس‌‌های فرسوده"/>
    <meta property="og:description" content="مدیرعامل شرکت واحد اتوبوسرانی تهران از احتمال ارائه وام 200 میلیون تومانی به رانندگان اتوبوس‌‌های فرسوده بخش خصوصی خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/641295/%D8%A7%D8%B1%D8%A7%D8%A6%D9%87-%D9%88%D8%A7%D9%85-200-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%D8%A8%D9%87-%D8%B1%D8%A7%D9%86%D9%86%D8%AF%DA%AF%D8%A7%D9%86-%D8%A7%D8%AA%D9%88%D8%A8%D9%88%D8%B3%E2%80%8C%E2%80%8C%D9%87%D8%A7%DB%8C-%D9%81%D8%B1%D8%B3%D9%88%D8%AF%D9%87">ارائه وام 200 میلیون تومانی به رانندگان اتوبوس‌‌های فرسوده</a>
      </h1>
      <h2>مدیرعامل شرکت واحد اتوبوسرانی تهران از احتمال ارائه وام 200 میلیون تومانی به رانندگان اتوبوس‌‌های فرسوده بخش خصوصی خبر داد.</h2>
      <address><time datetime="2019-11-22T10:59:00+00:00">22 Nov 2019, 10:59</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، پیمان سنندجی مدیرعامل شرکت واحد اتوبوسرانی تهران درباره تغییر قیمت <b>سوخت</b> و تأثیر آن برای استفاده شهروندان از ناوگان حمل و نقل عمومی به ویژه<b> اتوبوس</b>، اظهار داشت: قطعاً با افزایش قیمت بنزین پیش‌بینی می‌شود که استفاده از ناوگان حمل و نقل عمومی به ویژه اتوبوس افزایش یابد که البته میزان استفاده بستگی به شرایطی حمل و نقل، تعداد ایستگاه‌ها و دسترسی آن دارد.</p>
      <p>وی افزود: در حال حاضر پایتخت 5500 ایستگاه اتوبوسرانی، 240 خط معمولی و 10 خط بی‌آر‌تی دارد که جهت ارائه خدمات بیشتر به شهروندان لازم است برنامه‌های بیشتری اجرایی شود.</p>
      <p>مدیرعامل شرکت واحد اتوبوسرانی تهران ادامه داد: بر اساس شواهد میدانی در حال حاضر در برخی خطوط مانند خط یک و هفت افزایش تعداد مسافران مشهود بوده البته باید یک ماه از افزایش نرخ بنزین بگذرد تا برآورد دقیق مسافران اتوبوس را داشته باشیم و به دلیل اینکه شرایط برای اتوبوسرانی متفاوت‌ از مترو است و ورود و خروج مسافران آنلاین ثبت نمی‌شود نمی‌توانیم اکنون آمار دقیقی داشته باشیم.</p>
      <p>سنندجی در پاسخ به اینکه چه تسهیلاتی برای رانندگان بخش خصوصی با توجه به افزایش نرخ سوخت دارید، گفت: با توجه به جلساتی که در سازمان شهرداری‌ها برگزار شد پیشنهاداتی همچون نوسازی، بازسازی، تعویض مخازن و معیشت کارکنان مطرح است که البته برنامه‌ریزی‌های آن کشوری بوده و در صورت تصمیم‌گیری نهایی برای شهر تهران اجرایی می‌شود.</p>
      <p>وی با اشاره به اینکه در حال حاضر بازسازی اتوبوس‌ها در اولویت است، گفت: با شرکت‌های سازنده اتوبوس جهت ارائه خدمات مذاکره می‌شود همچنین قرار است وامی تا سقف 200 میلیون تومان با سود پایین جهت نوسازی اتوبوس‌های فرسوده در اختیار رانندگان اتوبوس های فرسوده بخش خصوصی قرار گیرد که همه این برنامه‌ها به صورت یک بسته در صورت تصویب ارائه خواهد شد.</p>
      <p>مدیرعامل شرکت واحد اتوبوسرانی تهران گفت:‌در جلسه سازمان شهرداری‌ها همچنین دستورالعملی تهیه شد که بر اساس مصوبات شورای اقتصاد، دولت پیگیری نوسازی ناوگان حمل و نقل عمومی از محل مابه‌التفاوت قیمت سوخت انجام دهد.</p>
    </article>
  </body>
</html>