<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560979/prosfugiko/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T10:15:00+00:00"/>
    <meta property="og:title" content="Προσφυγικό: Στο «μπες - βγες» η Κρήτη για δημιουργία κέντρων διαμονής"/>
    <meta property="og:description" content="Πληροφορίες και σενάρια για τη δημιουργία δύο ελεγχόμενων δομών φιλοξενίας στο νησί μας"/>
  </head>
  <body>
    <article>
      <h1>Προσφυγικό: Στο «μπες - βγες» η Κρήτη για δημιουργία κέντρων διαμονής</h1>
      <address><time datetime="2019-11-22T10:15:00+00:00">22 Nov 2019, 10:15</time> by <a rel="author">Μακάκη Γεωργία, Σαββίδης Μπάμπης</a></address>
      <p>
        <b>Πληροφορίες και σενάρια για τη δημιουργία δύο ελεγχόμενων δομών φιλοξενίας στο νησί μας</b>
      </p>
      <p>Στο “μπες-βγες” βρίσκεται η Κρήτη ως προς το κάδρο διαχείρισης του Προσφυγικού! Μπορεί το νησί μας<a href="https://www.neakriti.gr/article/ellada-nea/1560825/prosfugiko-ektos-i-kriti-apo-to-shediasmo-gia-kedra-filoxenias/"> να μην περιλαμβάνεται μεταξύ των νησιών </a>τα οποία στην α' φάση του κυβερνητικού σχεδιασμού θα υποδεχτούν κλειστά προαναχωρησιακά κέντρα διαμονής μεταναστών, όμως δε σημαίνει πως δε θα εμπλακεί στην επόμενη φάση. Αντιθέτως μάλιστα, με βάση τα όσα είδαν χθες το φως της δημοσιότητας σε επίπεδο πληροφοριών και ρεπορτάζ βεβαίως, η Κρήτη μαζί με την Πελοπόννησο, τη Στερεά Ελλάδα και τη Θεσσαλία φέρονται να έχουν επιλεγεί από την κυβέρνηση ως οι περιοχές εκείνες στις οποίες θα δημιουργηθούν ελεγχόμενες δομές φιλοξενίας προσφύγων και μεταναστών. Μάλιστα, σε επίπεδο Κρήτης, οι πληροφορίες κάνουν λόγο για πιθανή κατασκευή και λειτουργία δύο τέτοιων ελεγχόμενων δομών φιλοξενίας προσφύγων και μεταναστών.</p>
      <p>
        <b>Δομές ανοιχτού τύπου</b>
      </p>
      <p>Ο όρος “ελεγχόμενες δομές φιλοξενίας” σημαίνει ότι θα είναι ανοιχτού τύπου, δηλαδή οι πρόσφυγες και οι μετανάστες που θα μένουν σε αυτές θα μπορούν να μπαίνουν και να βγαίνουν όποτε το επιθυμούν.</p>
      <p>Αναλυτικότερα, μετά την ανακοίνωση των πρώτων μέτρων αποσυμφόρησης των νησιών του Αιγαίου στο Μεταναστευτικό, με τη δημιουργία κλειστών κέντρων σε Σάμο, Χίο, Λέσβο, Κω και Χίο, η κυβέρνηση ετοιμάζεται για το δεύτερο μέρος του σχεδιασμού, το οποίο προβλέπει τη δημιουργία 8-10 ελεγχόμενων δομών φιλοξενίας στην ενδοχώρα. Στον επίμαχο σχεδιασμό, στο κάδρο μπαίνουν η Κρήτη, η Πελοπόννησος, η Στερεά Ελλάδα και η Θεσσαλία. <br/>Οι δομές αυτές θα βρίσκονται εκτός αστικού ιστού, ενώ δε θα δημιουργηθούν τέτοιες δομές στις περιφέρειες του Αιγαίου, όπου άλλωστε θα λειτουργήσουν τα κλειστά κέντρα, ενώ εξαιρούνται και τα νησιά του Ιονίου. Η επιλογή των περιοχών γίνεται με συγκεκριμένα κριτήρια και σενάρια: “αναλογικότητα” στους νομούς, «όχι σε “εξόντωση” ήδη επιβαρυμένων περιοχών» και «προτίμηση Βιομηχανικών Περιοχών ή ΒΙ.ΠΕ. που έχουν εγκαταλειφτεί» και ως υποδομές (με εγκαταστάσεις ύδρευσης, ηλεκτρισμού κ.λπ.) προκρίνονται ως καταλληλότερες.</p>
      <p>Οι αρχικές σκέψεις ορίζουν τον αριθμό των νέων ελεγχόμενων δομών μέχρι 10 και φαίνεται πως βρίσκονται υπό εξέταση συγκεκριμένοι νομοί (από την Ανατολική και Κεντρική Μακεδονία έως τη Στερεά, την Πελοπόννησο και την Κρήτη). Γι’ αυτόν τον λόγο μάλιστα το κυβερνητικό επιτελείο θα επιδιώξει σύντομα νέο σχετικό κύκλο διαλόγου με τους εμπλεκόμενους περιφερειάρχες. Σύμφωνα με <a href="https://www.tanea.gr/">tanea.gr</a> , προς το παρόν προκρίνονται τα σενάρια για δημιουργία ελεγχόμενων κέντρων φιλοξενίας προσφύγων και μεταναστών τόσο στην Αττική όσο και στη Θεσσαλονίκη. Επίσης, από το βασικό σενάριο δε λείπουν η Κρήτη (εξετάζονται χώροι στο Ρέθυμνο), η Στερεά Ελλάδα, για την οποία οι αρμόδιοι διακρίνουν περιθώρια για νέα δομή περισσότερο στη Φθιώτιδα (σε αντίθεση με τη Βοιωτία και την Εύβοια), καθώς και οι νομοί της Πελοποννήσου, πιθανότατα εκτός της Κορίνθου.</p>
      <p>Από την αρχική επεξεργασία ίσως παραμείνουν εκτός το Βορειοανατολικό Αιγαίο, τα Δωδεκάνησα, τα νησιά του Ιονίου και πιθανότατα ο νομός Έβρου στην Ανατολική Μακεδονία και οι “φορτωμένοι” νομοί της Ηπείρου. Βέβαια, όλα αυτά δε σημαίνουν ότι δεν εξετάζονται οι δυνατότητες της Θεσσαλίας, όπου λειτουργούν ήδη μία μεγάλη και μία μικρότερη δομή σε Λάρισα και Βόλο αντίστοιχα, καθώς και της Δυτικής Ελλάδας, που - σύμφωνα με τοπικούς παράγοντες - αντιμετωπίζει το πρόβλημα των χιλιάδων μεταναστών εκτός δομών (σε Αχαΐα και Ηλεία).</p>
      <p>
        <b>Καμία ενημέρωση σε τοπικό επίπεδο</b>
      </p>
      <p>Την ώρα που υπάρχει έντονη φημολογία και σενάρια περί δημιουργίας όχι ενός αλλά δύο ελεγχόμενων δομών φιλοξενίας προσφύγων στην Κρήτη, οι αυτοδιοικητικές Αρχές του νησιού και άλλοι εμπλεκόμενοι φορείς δεν έχουν καμία σχετική ενημέρωση γύρω από τις εξελίξεις. Εν αναμονή τελούν και στην Περιφέρεια Κρήτης, με τον περιφερειάρχη Σταύρο Αρναουτάκη να θεωρεί δεδομένη κάποιου είδους εμπλοκή της Κρήτης, με βάση τα όσα είπε τις προάλλες στους αιρετούς περιφερειάρχες της χώρας ο πρωθυπουργός Κυριάκος Μητσοτάκης. «Στη συνάντηση που είχαμε με τον κ. πρωθυπουργό και με τους υπουργούς, αυτό που μας ειπώθηκε στους αιρετούς περιφερειάρχες είναι ότι όλες οι περιφέρειες θα πάρουν πρόσφυγες και μετανάστες. Εμείς από τη δική μας πλευρά περιμένουμε την απόφαση του πρωθυπουργού και βεβαίως την απόφαση που θα λάβει η Περιφερειακή Ένωση Δήμων Κρήτης, για να συζητήσουμε και να δούμε τους χώρους εκείνους στους οποίους θα μεταφερθούν πρόσφυγες και μετανάστες», σημείωσε χαρακτηριστικά ο Σταύρος Αρναουτάκης.</p>
      <p>Το σίγουρο βεβαίως, με βάση τα όσα διαρρέονται, είναι ότι οι ελεγχόμενες δομές φιλοξενίας που, όπως φαίνεται, σχεδιάζονται στο νησί μας, δεν έχουν καμία σχέση με το υφιστάμενο πρόγραμμα φιλοξενίας προσφύγων “ESTIA”, που υλοποιεί η Αναπτυξιακή Ηρακλείου.</p>
      <p>«Για τα περί των καμπ προσφύγων στην Κρήτη δε γνωρίζουμε αυτή τη στιγμή κάτι, ούτε υπάρχει κάποια άμεση εμπλοκή. Είναι κάτι τελείως διαφορετικό από το υφιστάμενο πρόγραμμα. Μιλάμε για ελεγχόμενες δομές προσφύγων», σημείωσε ο διευθυντής της Αναπτυξιακής Ηρακλείου Γιώργος Μαυρογιάννης. <br/>«Επισήμως δεν έχει ανακοινωθεί τίποτε. Εμείς αυτό που λέμε σταθερά είναι ότι η πλέον βιώσιμη λύση είναι η φιλοξενία προσφύγων και μεταναστών σε σπίτια. Όπως γίνεται σήμερα, όπου διαμένουν κανονικά σε οικίες, είναι ενταγμένοι μέσα στις κοινωνίες, τα παιδιά πάνε σχολείο κ.λπ.», επισήμανε η υπεύθυνη του Προγράμματος “Εστία” της Ύπατης Αρμοστείας του ΟΗΕ για τους Πρόσφυγες, που υλοποιεί η Αναπτυξιακή Ηρακλείου, Δήμητρα Καμπέλη. <br/>Σύμφωνα με την ενημέρωση από πλευράς των στελεχών της Αναπτυξιακής Ηρακλείου, το επόμενο χρονικό διάστημα θα υπογραφεί σύμβαση με την Ύπατη Αρμοστεία του ΟΗΕ για τη φιλοξενία οικογενειών προσφύγων σε κατοικίες, όπως ισχύει μέχρι σήμερα, με μικρή ωστόσο αύξηση των προσφύγων κατά 200 περίπου άτομα, με τον συνολικό αριθμό να αγγίζει τα 1.300 άτομα. Σε ό,τι αφορά τη φιλοξενία ασυνόδευτων προσφυγόπουλων από το 2020, με τη δημιουργία 5 δομών στο νησί μας, εκ των οποίων οι δύο στο Ηράκλειο, ήδη αναζητούνται χώροι για τη φιλοξενία τους.</p>
      <p>
        <b>Διήμερο εκπαιδευτικό σεμινάριο</b>
      </p>
      <p>Εντωμεταξύ, στο πλαίσιο γνωσιακής ενδυνάμωσης δημοτικών υπαλλήλων σε διάφορα ζητήματα προσφύγων, πραγματοποιείται από χθες διήμερο εκπαιδευτικό σεμινάριο στο Ηράκλειο, στην αίθουσα Πειραματικού Θεάτρου του Πολιτιστικού Συνεδριακού Κέντρου Ηρακλείου (Πλαστήρα και Ρωμανού). Οι θεματικές του σεμιναρίου, που διοργανώνουν η Αντιδημαρχία Κοινωνικών Υπηρεσιών, η Διεύθυνση Κοινωνικής Ανάπτυξης Δήμου Ηρακλείου και η Ύπατη Αρμοστεία του ΟΗΕ και ολοκληρώνεται σήμερα, είναι: “O ρόλος των Δήμων στη διαχείριση των μικτών μεταναστευτικών ροών: Εισαγωγή στις προκλήσεις και τις ευκαιρίες για το μέλλον”, “Από την παροχή προστασίας στις βιώσιμες λύσεις: το ισχύον πλαίσιο”, “Ειδικά ζητήματα συνδιαλλαγής με δημόσιες υπηρεσίες: θεώρηση γνησίου υπογραφής, καταχώριση ληξιαρχικών γεγονότων, βεβαιώσεις/πιστοποιητικά, πρόσβαση σε υπηρεσίες ΤΕΒΑ, έκδοση ΑΜΚΑ, ΑΦΜ, τραπεζικού λογαριασμού, εγγραφή στον ΟΑΕΔ, χορήγηση/ανανέωση εγγράφων, γλώσσα επικοινωνίας με δημόσιες υπηρεσίες”, “Αποτύπωση των αλλαγών στη διαδικασία ασύλου βάσει του νέου νομοθετικού πλαισίου, νέα νομικά έγγραφα”, “Εργασία με πρόσφυγες: από ποια θέση, για ποιον σκοπό, με ποιους τρόπους”, “Πρακτικά παραδείγματα και ασκήσεις: αιτούντες άσυλο και ευαλωτότητα - Η περίπτωση των παιδιών προσφύγων, των ατόμων με αναπηρία και των θυμάτων βίας”. Καλές πρακτικές και ζητήματα προς περαιτέρω διερεύνηση.</p>
      <figure>
        <iframe src="https://www.youtube.com/embed/_uyQYRqLvgs" width="640" height="360" data-service="Youtube" scrolling="no"/>
      </figure>
      <p>(φωτογραφία αρχείου)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1560825/prosfugiko-ektos-i-kriti-apo-to-shediasmo-gia-kedra-filoxenias/"/>
        <a href="https://www.neakriti.gr/article/kriti/1560719/prosfugiko-erhetai-kleisto-kedro-stin-kriti/"/>
        <a href="https://www.neakriti.gr/article/kriti/1558697/prosfugiko-i-kriti-ginetai-mia-agalia-gia-ta-paidia/"/>
      </related>
    </article>
  </body>
</html>