<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/verslas/statybos-vilniuje/sv-jokubo-ligonines-architekturinis-projektas-pristatomas-visuomenei-ir-paveldo-institucijoms/"/>
    <meta property="og:site_name" content="Made in vilnius"/>
    <meta property="article:published_time" content="2019-11-22T10:18:54+00:00"/>
    <meta property="og:title" content="Šv. Jokūbo ligoninės architektūrinis projektas pristatomas visuomenei ir paveldo institucijoms"/>
    <meta property="og:description" content="Spalį paaiškėjus, kaip atrodys buvusi Vilniaus Šv. Jokūbo ligoninės teritorija, konkursą laimėjęs projektas pristatomas paveldo institucijų atstovams. Projekto autorių „DO Architects“ teigimu, prieš pradėdami rengti techninį projektą, jie siekia išgirsti ir įsiklausyti į paveldosaugininkų bei visuomenės nuomonę. „Rengiant ir įgyvendinat architektūrinius projektus, dialogas su ekspertais ir miesto gyventojais yra ypač..."/>
  </head>
  <body>
    <article>
      <h1>Šv. Jokūbo ligoninės architektūrinis projektas pristatomas visuomenei ir paveldo institucijoms</h1>
      <address><time datetime="2019-11-22T10:18:54+00:00">22 Nov 2019, 10:18</time> by <a rel="author">Made in Vilnius</a></address>
      <p>Spalį paaiškėjus, kaip atrodys buvusi Vilniaus Šv. Jokūbo ligoninės teritorija, konkursą laimėjęs projektas pristatomas paveldo institucijų atstovams. Projekto autorių „DO Architects“ teigimu, prieš pradėdami rengti techninį projektą, jie siekia išgirsti ir įsiklausyti į paveldosaugininkų bei visuomenės nuomonę.</p>
      <p>„Rengiant ir įgyvendinat architektūrinius projektus, dialogas su ekspertais ir miesto gyventojais yra ypač svarbus. Todėl savo architektūrinę viziją norime pristatyti kuo platesniam žmonių ratui, atsakyti į visus rūpimus klausimus ir įsiklausyti į pasiūlymus“, – sako architektų studijos „DO Architects“ partnerė Gilma Teodora Gylytė.</p>
      <p>Projektas jau aptartas su Kultūros paveldo departamento vadovu Vidmantu Bezaru, vertinimo komisijos pirmininku ir Vilniaus miesto architektu Mindaugu Pakalniu, taip pat planuojamos konsultacijos su Kultūros paveldo centro, Lietuvos architektų rūmų atstovais, Šv. Jokūbo ligoninės kaimynais – Dominikonų vienuoliais, vieša diskusija su visuomene.</p>
      <p>Barokinio pastatų komplekso kaimynystėje įsikurs licėjus ir viešbutis su konferencijų centru. Konkursą laimėjusiame projekte numatyta, kad šie nauji pastatai bus statomi išskaidytai, todėl bažnyčios bokštai ir vienuolynas bus matomi iš įvairių perspektyvų, taip atkleidžiant turtingą ansamblio vizualinį sluoksnyną.</p>
      <p>„Konkursui buvo pateikti darbai, kurie savo išraiškos priemonėmis buvo šiuolaikiški, tačiau pasirinktas saugiausias variantas – architektūrinis projektas, kuris užtikrina pagarbą šalia esantiems paveldo objektams. Jame modernumas kuriamas ne kontrasto, o harmonijos priemonėmis“, – teigia vertinimo komisijos pirmininkas Mindaugas Pakalnis.</p>
      <figure>
        <img src="https://cdn3.hellovilnius.lt/wp-content/uploads/2019/11/DO-architects-vizualizacija-2.png"/>
        <figcaption>DO architects vizualizacija</figcaption>
      </figure>
      <p>Planuojama, kad įgyvendinus Šv. Jokūbo ligoninės teritorijos konversijos projektą barokinis Šv. apaštalų Jokūbo ir Pilypo bažnyčios bei Dominikonų vienuolyno kompleksas bus darniai įlietas į bendrą sostinės vaizdą, tai leis įnešti daugiau gyvybės į šią Naujamiesčiui priskiriamą Vilniaus miesto dalį.</p>
      <p><b>„</b>Kvartale aplink kompleksą trūksta veiklų, norisi, kad ši vieta būtų prikelta naujam gyvenimui ir visuomenei taptų vėl aktuali bei patraukli. Konkursą laimėjęs architektūrinis projektas, komisijos vertinimu, integraliai įsilies į miesto audinį, atgaivins šią miesto dalį kartu su Vašingtono skveru ir Baltuoju tiltu“, – sako M. Pakalnis.</p>
      <p>Pasak jo, švietimo įstaigoms skirtų pastatų miesto centre ypač trūksta, tad šioje teritorijoje duris atversiantis licėjus išspręs vieną iš miesto problemų: „Mokyklos erdvė natūraliai bus uždaresnė, tačiau čia pat įsikursiančio viešbučio teritorija priešingai – bus atvira. Pirmame viešbučio aukšte numatomos komercinės paskirties patalpos, kurios padės pritraukti žmonių. Visa tai leis šiam objektui tapti tvarios Vilniaus miesto plėtros dalimi.“</p>
      <p>Sudėtingą teritorijos situaciją sprendžiančio tarptautinio konkurso komisijos nariai – autoritetingi architektai, menotyros ir švietimo sričių profesionalai – buvo detaliai susipažinę su konversijos projektu ir jo iššūkiais, istoriniais, funkciniais bei urbanistiniais teritorijos aspektais. M. Pakalnis pabrėžė, kad komisija vertino konkursui pateiktus darbus platesniame kontekste, suvokdama, kad tai nėra vien tik verslo, bet ir reikšmingą socialinę bei visuomeninę misiją turintis projektas.</p>
      <p>„Laimėjęs darbas konkurse išsiskyrė savo mandagiu ir jautriu požiūriu į šią išskirtinę miesto teritoriją. Nauji pastatai ir juos su istoriniais pastatais vienodu stiliumi apjungiantys elementai leis išryškinti baroko grožį ir suformuoti erdvę, kuris bus draugiška tiek esantiems gatvėje, tiek teritorijos viduje“, – pabrėžia architektas, vertinimo komisijos narys Lukas Rekevičius, šiuo metu einantis ir Lietuvos architektų rūmų pirmininko pareigas.</p>
      <p>Projektą vystančios įmonės „Orkela“ vadovo Karolio Tuinylos teigimu, sprendimas skelbti atvirą tarptautinį architektūrinį konkursą, taip pat tęsti konsultacijas su paveldosaugininkais ir visuomene po konkurso nugalėtojo paskelbimo atspindi vystytojų siekius ieškoti visoms pusėms priimtino sprendimo, įgyvendinant Vilniaus darnios plėtros viziją.</p>
      <p>Projekto, į kurį ketinama investuoti 45 mln. eurų, detales vystytojai su atsakingomis institucijomis derina jau ilgiau nei dvejus metus.</p>
      <p>Pirmasis architektūrinis konkursas buvo paskelbtas dar 2018 m. gruodžio mėnesį, tačiau 2019 m. pradžioje pristabdytas, nes jo sąlygos nebeatitiko atnaujintų vertingųjų Vilniaus Šv. apaštalų Jokūbo ir Pilypo bažnyčios, dominikonų vienuolyno ansamblio ir Šv. Jokūbo ligoninės statinių komplekso savybių.</p>
      <p>„Orkela“ su paveldosaugininkais sutarė dėl individualaus teritorijos apsaugos reglamento, kuriame apibrėžtos vertingosios savybės ir šių metų liepą buvo paskelbtas atnaujintas konkursas, kurį spalio mėnesį laimėjo „DO Architects“ komanda.</p>
      <p>Projektą plėtojančią bendrovę „Orkela“ valdo UAB „Lords LB Asset Management“fondas „Lords LB Special Fund IV“.</p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>14 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/verslas/statybos-vilniuje/kalnenuose-bus-statomas-didelis-prekybos-centras/"/>
        <a href="https://madeinvilnius.lt/verslas/statybos-vilniuje/vietoj-mazuto-talpyklu-statys-didziuli-sandeliavimo-paskirties-pastata/"/>
        <a href="https://madeinvilnius.lt/verslas/statybos-vilniuje/prie-vingio-parko-isdygs-antras-akropolis/"/>
        <a href="https://madeinvilnius.lt/verslas/statybos-vilniuje/netoli-oro-uosto-bus-statomas-dar-vienas-verslo-centras/"/>
        <a href="https://madeinvilnius.lt/verslas/statybos-vilniuje/savivaldybe-nepritare-daugiabucio-statyboms-zveryne-pastatas-per-aukstas/"/>
        <a href="https://madeinvilnius.lt/verslas/statybos-vilniuje/lazdyneliuose-pleciamas-dar-vienas-daugiabuciu-kvartalas/"/>
      </related>
    </article>
  </body>
</html>