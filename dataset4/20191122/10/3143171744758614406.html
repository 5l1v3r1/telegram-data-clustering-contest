<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-i-carabinieri-celebrano-la-patrona-virgo-fidelis.html"/>
    <meta property="og:site_name" content="Tempostretto"/>
    <meta property="article:published_time" content="2019-11-22T10:05:42+00:00"/>
    <meta property="og:title" content="Messina, i carabinieri celebrano la patrona Virgo Fidelis"/>
    <meta property="og:description" content="Ieri la celebrazione della patrona dell’Arma dei Carabinieri, del 78° anniversario della Battaglia di Culqualber e della Giornata dell’Orfano"/>
  </head>
  <body>
    <article>
      <h1>Messina, i carabinieri celebrano la patrona Virgo Fidelis</h1>
      <address><time datetime="2019-11-22T10:05:42+00:00">22 Nov 2019, 10:05</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Ieri la celebrazione della patrona dell’Arma dei Carabinieri, del 78° anniversario della Battaglia di Culqualber e della Giornata dell’Orfano</i>
      </p>
      <p>I Carabinieri del Comando Interregionale “<i>Culqualber</i>” ieri hanno solennemente commemorato la loro Patrona “<b><i>Maria Virgo Fidelis</i></b>”.</p>
      <p>Alla Caserma “<i>A. Bonsignore</i>”, in mattinata, il comandante interregionale Luigi Robusto ha deposto una <b>corona di alloro al monumento ai Caduti</b>, rivolgendo un commosso pensiero ai caduti dell’Arma ed alle loro famiglie.</p>
      <p>Nel pomeriggio è stata <b>celebrata la Santa Messa</b>, al santuario del Tindari, officiata dal vescovo di Messina, m<i>onsignor</i> <i>Giovanni Accolla</i>, e concelebrata da <i>don</i> <i>Rosario Scibilia</i>, cappellano militare della Legione Carabinieri Sicilia, dai cappellani militari delle altre Forze Armate e di Polizia nonché dal vice rettore del Santuario, don Alberto Iraci.</p>
      <p>Alla funzione religiosa, che è stata animata dal canto del coro composto da militari del Comando Interregionale Culqualber di Messina, hanno partecipato le massime Autorità Militari di Sicilia e Calabria, le Autorità Civili della Provincia peloritana, le famiglie dei militari, i rappresentanti dell’Associazione Nazionale Carabinieri e delle Associazioni Combattentistiche e d’Arma e numerosi cittadini, che hanno gremito il Santuario, raccogliendosi, in modo sobrio ed intenso, insieme ai Carabinieri del Comando Interregionale Culqualber, attorno alla <b><i>Madre Celeste patrona dell’Arma</i></b>.</p>
      <p>Il comandante Robusto, a poche settimane dalla conclusione della sua cinquantennale carriera militare, ha recitato la “<i>Preghiera del Carabiniere</i>” e, dopo aver rivolto un <i>commosso pensiero ai caduti</i> dell’Arma ed alle loro famiglie, ha rievocato il 78° Anniversario di un epico fatto d’armi, ovvero l<i>a Battaglia di Culqualber in Africa Orientale</i>, nel corso della quale i Carabinieri dell’allora I Battaglione Mobilitato scrissero una delle pagine più fulgide e anche più dolorose della loro storia (<b>in allegato</b> la motivazione della Medaglia d’Oro al Valor Militare conferita alla Bandiera dell’Arma dei Carabinieri).</p>
      <p>Il generale Robusto ha poi rivolto, in occasione dell’odierna <b><i>giornata dell’orfano</i></b>, un pensiero ai familiari ed agli orfani dei caduti sottolineando che nessuno è totalmente orfano quando può contare sulla <i>solidarietà e su una manifestazione di partecipazione cosi corale.</i></p>
    </article>
  </body>
</html>