<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/sobstvenitsite-na-mall-of-sofia-s-nov-biznes-kompleks-v-mladost-za-60-miliona-evro_news710729.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T10:23:00+00:00"/>
    <meta property="og:title" content="Собствениците на Mall of Sofia с нов бизнес комплекс в &quot;Младост&quot; за 60 милиона евро"/>
    <meta property="og:description" content="Полският инвеститор GTC отвари Advance Business Center и предвижда изграждането на две бизнес сгради"/>
  </head>
  <body>
    <article>
      <h1>Собствениците на Mall of Sofia с нов бизнес комплекс в "Младост" за 60 милиона евро</h1>
      <h2>Полският инвеститор GTC отвари Advance Business Center и предвижда изграждането на две бизнес сгради</h2>
      <address>
        <time datetime="2019-11-22T10:23:00+00:00">22 Nov 2019, 10:23</time>
      </address>
      <p>https://blitz.bg/ikonomika/sobstvenitsite-na-mall-of-sofia-s-nov-biznes-kompleks-v-mladost-za-60-miliona-evro_news710729.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574407061-768x432.jpg"/>
      </figure>
      <p>
        <b>Полският инвеститор GTC, който придоби Mall of Sofia през 2018 г., официално отвори врати на първата сграда от бизнес комплекса си Advance Business Center. Той е разположен на самия вход на "Бизнес Парк София" в столичния квартал "Младост", предаде Money.bg.</b>
      </p>
      <p>Advance Business Center предвижда изграждането на две бизнес сгради - клас А офис пространства, разгърнати на над 33 500 хил. кв. м площ. Инвестицията е в размер на €60 милиона, а парцелът бе закупен за €1,6 милиона.<br/><br/>Новооткритата бизнес сграда е с обща площ 28 850 кв.м , от които надземно РЗП - 16 000 кв.м, включва 9 етажа гъвкави офисни пространства, обслужващ партерен етаж, 3 подземни нива с 284 паркоместа. В сградите е предвидено да работят 5 000 служители.</p>
      <p>Наемателите на първата сграда от комплекса Advance Business Center са световният доставчик на аутсорсинг услуги Concentrix, който заема 74% от офисите, както и Modis - глобален лидер в предоставянето на професионални IT, инженерни и здравни решения.<br/><br/>В сградата присъстват Costa Café, Lilly Drogerie, Kete, Pizza Lab, Skaptobuger.</p>
      <p>Втората сграда ще е с надземно РЗП 17 500 кв.м и вече e отдадена под наем на 55%. Тя ще се състои от 10 офисни етажа, партер с търговски обекти, 3 подземни парконива и ще бъде завършена през декември 2020.</p>
      <p>В България GTC управлява още и търговските центрове Galleria Stara Zagora и Galleria Burgas. Тя ги придоби през 2017 г. срещу €62 милиона.</p>
      <p>За първите девет месеца на годината полската компания отчита приходи от наем от €144 милиона, като сравнимите приходите се увеличават с €4,1 милиона, а новите активи допринасят още €16,5 милиона, спрямо същия период на миналата година. Оперативна печалба расте до €53 милиона, увеличение от 10 процента спрямо същия период на предходната година.<br/><br/>Компанията изгражда още четири офис сгради в различни точки в Централна и Източна Европа, за които се очаква, че ще увеличат приходите от наем с още €12,2 милиона.</p>
    </article>
  </body>
</html>