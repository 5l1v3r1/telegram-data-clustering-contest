<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220777/video-famozne-uzasne-neskutocne-halakov-kolega-sa-v-branke-premenil-na-kuzelnika"/>
    <meta property="og:site_name" content="Športky.sk"/>
    <meta property="article:published_time" content="2019-11-22T10:20:00+00:00"/>
    <meta property="og:title" content="VIDEO Famózne, úžasné, neskutočné: Halákov kolega sa v bránke premenil na kúzelníka"/>
    <meta property="og:description" content="BRATISLAVA - Do konca tretej tretiny súboja Boston - Buffalo zostávalo niečo cez 15 minút, keď fínsky brankár v službách domáceho tímu Tuukka Rask zachránil svoje mužstvo od takmer istého gólu. ..."/>
  </head>
  <body>
    <article>
      <h1>VIDEO Famózne, úžasné, neskutočné: Halákov kolega sa v bránke premenil na kúzelníka</h1>
      <address>
        <time datetime="2019-11-22T10:20:00+00:00">22 Nov 2019, 10:20</time>
      </address>
      <p>BRATISLAVA - Do konca tretej tretiny súboja Boston - Buffalo zostávalo niečo cez 15 minút, keď fínsky brankár v službách domáceho tímu Tuukka Rask zachránil svoje mužstvo od takmer istého gólu. Buffalo by ním v tej chvíli znížilo náskok súpera na 2:3. Nestalo sa, keďže Rask mrštným skokom a vzápätí vyrážačkou zabránil puku dostať sa do bránky po strele Evana Rodriguesa. A to ešte krátko predtým vinou vlastného spoluhráča Charlieho McAvoya prišiel o hokejku.</p>
      <p><b><i>"Takéto extra zákroky nerobím príliš často. Radšej sa snažím zostať v základnom postoji. Je však zábavné pripísať si také niečo. Je to jeden z tých inštinktívnych zásahov, ktoré ani neviem vysvetliť. Iba sledujete, čo sa deje a viete, že musíte zasiahnuť. A potom vás trafí puk,"</i></b> vysvetlil Tuukka Rask. <b><i>"Pravdepodobne zákrok roka. Treba sňať klobúk a ísť ďalej,"</i></b> reagoval Evan Rodrigues, ktorému Rask vzal radosť z gólu.</p>
      <p>Buffalo napokon znížilo v Bostone na 2:3, ale vyrovnania a zisku bodu sa už nedočkalo. Rask si pripísal 36 zákrokov a stal sa prvou hviezdou zápasu. Fín je dlhodobo brankárska jednotka Bostonu a spolu so svojou dvojkou Slovákom Jaroslavom Halákom tvoria najlepší tandem v profilige. <b><i>"Ešte že sme dnes mali Raska, najmä v prvej tretine urobil veľa dobrých zákrokov. Vďaka nemu to bolo po prvej tretine vyrovnané a neprehrávali sme o päť gólov," </i></b>pochválil spoluhráča Brad Marchand, autor dvoch gólov proti Buffalu.</p>
      <figure>
        <iframe src="https://www.youtube.com/embed/eUoSiOvPWog" width="560" height="315" data-service="Youtube" scrolling="no"/>
      </figure>
      <footer><b>Zdroj:</b> SITA<br/><b>Foto:</b> SITA/AP/Elise Amendola; Video: Youtube</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220773/video-dalsi-zarez-bodoval-uz-vo-stvrtom-zapase-dano-prispel-k-pretrhnutiu-serie-prehier"/>
        <a href="https://sportky.zoznam.sk/c/220767/slovaci-urobili-vyznamny-krok-k-postupu-medzi-svetovu-elitu-to-uz-bola-taka-ceresnicka-na-torte"/>
        <a href="https://sportky.zoznam.sk/c/220723/hokejovy-zazrak-najskor-v-nhl-a-teraz-aj-v-khl-je-skoro-ako-gretzky-len-nema-ani-jeden-bod"/>
        <a href="https://sportky.zoznam.sk/c/220645/kedysi-hviezda-teraz-ho-v-celej-nhl-nikto-nechce-sest-milionov-rocne-a-predsa-ide-na-farmu"/>
      </related>
    </article>
  </body>
</html>