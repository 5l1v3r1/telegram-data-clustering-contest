<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.footboom.com/ukrainian/u-18/1574420360-oleksandr-petrakov-naipryiemnishe-shcho-futbolisty-zbirnoi-ukrainy-u-17-prohresuiut-na-nashykh-ochakh.html"/>
    <meta property="og:site_name" content="Footboom.com"/>
    <meta property="article:published_time" content="2019-11-22T10:59:00+00:00"/>
    <meta property="og:title" content="Олександр Петраков: &quot;Найприємніше, що футболісти збірної України (U-17) прогресують на наших очах&quot;"/>
    <meta property="og:description" content="Головний тренер юнацької збірної України (U-17) Олександр Петраков в коментарі прес-службі УАФ підбив підсумок виступу команди у кваліфікаційному раунді Євро-2020 (U-17)."/>
  </head>
  <body>
    <article>
      <h1>Олександр Петраков: "Найприємніше, що футболісти збірної України (U-17) прогресують на наших очах"</h1>
      <address><time datetime="2019-11-22T10:59:00+00:00">22 Nov 2019, 10:59</time> by <a rel="author" href="https://www.footboom.com/news/author/%D0%9E%D0%BB%D0%B5%D0%B3+%D0%A1%D0%B5%D0%BC%D0%B5%D0%BD%D1%87%D0%B5%D0%BD%D0%BA%D0%BE" target="_blank">Олег Семенченко</a></address>
      <p>Головний тренер юнацької збірної України (U-17) Олександр Петраков в коментарі прес-службі УАФ підбив підсумок виступу команди у кваліфікаційному раунді Євро-2020 (U-17).</p>
      <p>Нагадаємо, кілька днів тому закінчилися матчі кваліфікації для юнацької збірної України (футболісти не старші 2003 року народження). У суперництві з командами Грузії (2:0), Албанії (2:0) та Португалії (0:0) синьо-жовті посіли перше місце й пробилися до еліт-раунду цих змагань, який пройде навесні наступного року. Про підсумки минулих баталій розповів головний тренер українців Олександр Петраков.</p>
      <p>
        <b>— Олександре Васильовичу, з якими почуттями ви відправлялися до Португалії?</b>
      </p>
      <p>— Відверто кажучи, я дуже переживав за цей турнір. Але все-таки вийшло зробити те, що ми планували. Можу сказати величезне спасибі хлопцям, моєму тренерському штабу й усьому персоналу за виконану роботу.</p>
      <p>
        <b>— По ходу турніру що було найскладнішим?</b>
      </p>
      <p>— Якість полів. Постійні дощі перетворювали їх ледве не на болото. Стадіони були якісь недоглянуті. Хоча самі португальці виступали на відмінному газоні, а решту команд відправили невідомо куди. До того ж і до тренувань доводилося добиратися більше ніж півгодини. Напевно, португальці думали, що ми підсядемо до очної грі з ними, і господарі візьмуть нас теплими. З албанцями саме так і сталося, оскільки вони прилетіли пізно ввечері напередодні змагань. Я ж хочу подякувати керівництву нашої асоціації за кілька зайвих тренувальних днів, які нам були надані. Вони нам дуже допомогли.</p>
      <p>
        <b>— Збірна України свої голи забивала або в першу 15-хвилинку другого тайму, або в останні 15 хвилин гри. Це говорить про хороший функціональний стан ваших підопічних?</b>
      </p>
      <p>— Так. І тут варто сказати величезне спасибі клубам. Хлопці там набирають ці кондиції. Так, у технічному оснащенні були проблеми, але функціонально всі хлопці були на рівні. У нас же на першому місці стоїть тактична робота.</p>
      <p>
        <b>— Павло Ісенко не пропустив жодного м'яча в трьох поєдинках. Травмованого Тимура Пузанкова вдалося гідно замінити?</b>
      </p>
      <p>— Я не скажу, що Павло багато разів виручав, але психологічно він не підвів. Відіграв так, як ми від нього й хотіли, спокійно. Молодець!</p>
      <p>
        <b>— У третьому матчі, який, по суті, нічого не вирішував для збірної України (путівка до еліт-раунду була вже в кишені), ваші підопічні не дозволили португальцям хоча б раз влучити у ворота…</b>
      </p>
      <p>— Тому що ми грали в рівних умовах, на хорошому газоні (посміхається). Ми теж не сидимо склавши руки. Ми досконально вивчили противника. Але найприємніше, що футболісти збірної України прогресують на наших очах. Тут немає зоряних гравців, а є команда. Вони нас уважно слухали, працювали і виконали практично все те, що ми напрацьовували під час тренувань. Ось і результат!</p>
      <related>
        <h4>Читайте также:</h4>
        <a href="https://www.footboom.com/ukrainian/u-18/1573932505-kvalifikatsiia-yevro-2020-u-17-ukraina-albaniia-2-0-nelehka-prohulianka.html"/>
        <a href="https://www.footboom.com/ukrainian/u-18/1573666871-u-pershomu-matchi-kvalifikatsii-yevro-2020-zbirna-ukrainy-u-17-peremohla-komandu-hruzii.html"/>
      </related>
    </article>
  </body>
</html>