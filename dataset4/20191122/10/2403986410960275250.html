<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/lifestyle/aktor_kristian_beyl_rozpoviv_yak_yogo_druzhina_stavitsya_do_yogo_tvorchih_perevtilen_n1237763"/>
    <meta property="og:site_name" content="24 Канал"/>
    <meta property="article:published_time" content="2019-11-22T10:06:00+00:00"/>
    <meta property="og:title" content="Актор Крістіан Бейл розповів, як його дружина ставиться до його творчих перевтілень"/>
    <meta property="og:description" content="45-річного Крістіана Бейла можна з легкістю назвати майстром перевтілень. Як тільки не змінювався голлівудський актор заради ролей. Днями Крістіан розповів журналістам, чи схвалює такі &quot;жертви&quot; його дружина Сібі Блажіч."/>
  </head>
  <body>
    <article>
      <h1>Актор Крістіан Бейл розповів, як його дружина ставиться до його творчих перевтілень</h1>
      <address><time datetime="2019-11-22T10:06:00+00:00">22 Nov 2019, 10:06</time> by <a rel="author" href="https://24tv.ua/yuliya_mihaylova_tag5684/" target="_blank">Юлія Михайлова</a></address>
      <p>
        <b>45-річного Крістіана Бейла можна з легкістю назвати майстром перевтілень. Як тільки не змінювався голлівудський актор заради ролей. Днями Крістіан розповів журналістам, чи схвалює такі "жертви" його дружина Сібі Блажіч.</b>
      </p>
      <p>Про це Крістіан Бейл відверто розповів в інтерв'ю виданню <a href="https://people.com/movies/christian-bale-jokes-wife-prefers-his-characters-to-him/">People.</a> Він стверджує, що Сібі, яка також є акторкою, розуміє специфіку його роботи. Відтак постійні трансформації у кіногероїв аж ніяк не бентежать її. Ба більше, Крістіан Бейл підозрює, що деяких персонажів Сібі Блажіч настільки любить, що засмучується, коли проєкт завершується, а актор повертається до тихих сімейних буднів. </p>
      <blockquote>Читайте також: <a href="https://24tv.ua/lifestyle/zirka_serialu_vsi_zhinki__vidmi_alissa_milano_kardinalno_zminila_imidzh_foto_n1236621">Зірка серіалу "Всі жінки – відьми" Алісса Мілано кардинально змінила імідж: фото</a></blockquote>
      <p>"Тепер я намагаюся набагато менше з головою занурюватися в роботу, тому що у мене є діти, і мені б не хотілося вводити їх в оману. Таке часто траплялося з моєю дружиною. У неї були справжні улюбленці серед моїх персонажів. Коли я закінчував працювати над тією чи іншою роллю, вона розпачливо говорила мені: "Я за ним сумую. Хочу, щоб ти знову став тим персонажем", – відверто розповів Крістіан Бейл. </p>
      <p><b>Хто такий Крістіан Бейл?</b>Британський актор, який прославився талановитою грою у фільмах "Американський психопат", "Темний лицар", "Боєць", "Гра на пониження", "Престиж", "Вороги суспільства", "Машиніст", "Влада" та ін. Щодо особистого життя, Крістіан Бейл з 2000 року одружений з акторкою Сібі Блажіч. Пара виховує двох дітей – 14-річну Еммелайн та 5-річного Джозефа. </p>
      <p>Окрім цього, Крістіан Бейл збентежив журналістів зізнанням, що найулюбленішим героєм його дружини є Тревор Резник з фільму "Машиніст" (The Machinist). Для цієї ролі актор схуд на 28 кілограмів та майже нічого не їв. А щоб переконливо зіграти людину, яка балансує на межі сну і реальності, Бейл навіть не відпочивав і виділяв на сон всього кілька годин на добу. </p>
      <p>"У той період я робив все, що мені говорила Сібі. Я ніби зловив справжній дзен, не було ніяких американських гірок. Вночі я спав всього по дві години. Потім вставав і вісім годин поспіль читав книгу, майже не зрушуючи з місця. Я був найбільш розслабленим і спокійним за все своє життя. Мені здається, саме це їй і подобалося. Але я також знаю, що через деякий час їй би стало занадто нудно зі мною", – додав Крістіан Бейл. </p>
      <figure>
        <img src="https://24tv.ua/resources/photos/news/620_DIR/201902/1118601_6510499.jpg?201902175524"/>
        <figcaption>Крістіан Бейл схуд для головної ролі на 28 кілограмів / Фотопорівняння</figcaption>
      </figure>
      <p>Наприкінці інтерв'ю актор зізнався, що найскладніше не сама трансформація чи підготовка до неї, а процес після завершення зйомок. Крістіану Бейлу потрібно деякий час, щоб повернутись до буденного життя. </p>
      <figure>
        <img src="https://24tv.ua/resources/photos/news/620_DIR/201911/1237763_10192080.jpg?201911100108"/>
        <figcaption>Крістіан Бейл у фільмі "Влада" / RTL</figcaption>
      </figure>
    </article>
  </body>
</html>