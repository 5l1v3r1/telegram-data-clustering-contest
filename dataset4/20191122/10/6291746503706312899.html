<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/22/frozen-2-il-segreto-di-arendelle/"/>
    <meta property="og:site_name" content="Il Post"/>
    <meta property="article:published_time" content="2019-11-22T10:07:30+00:00"/>
    <meta property="og:title" content="Cosa si dice di “Frozen 2”"/>
    <meta property="og:description" content="In Italia arriverà il 27 novembre ma nel resto del mondo l'idea prevalente è che sia un buon film di animazione, seppure non al livello del primo"/>
  </head>
  <body>
    <article>
      <h1>Cosa si dice di “Frozen 2”</h1>
      <h2>In Italia arriverà il 27 novembre ma nel resto del mondo l'idea prevalente è che sia un buon film di animazione, seppure non al livello del primo</h2>
      <address>
        <time datetime="2019-11-22T10:07:30+00:00">22 Nov 2019, 10:07</time>
      </address>
      <p><i>Frozen 2 – Il segreto di Arendelle</i>, il seguito di uno dei film di animazione <a href="https://www.boxofficemojo.com/showdown/sd2839344644/">più visti della storia</a>, arriverà in Italia il 27 novembre, ma altrove nel mondo è già uscito, e sono già uscite diverse recensioni. Dicono, in breve, che <i>Frozen 2 </i>non arriva ai livelli del primo <i>Frozen </i>(che fu in generale apprezzato dai critici) ma che comunque è un film di animazione ben fatto, che piacerà. Per usare una efficace <a href="https://www.wsj.com/articles/frozen-2-review-a-franchise-cools-off-11574373608?mod=e2tw">sintesi</a> del <i>Wall Street Journal</i>: «Per molti sarà un piacere vederlo, ma non molti ne saranno sorpresi».</p>
      <p><i>Frozen 2 </i>è il 58° <a href="https://www.ilpost.it/2016/11/24/classifica-film-disney-rotten-tomatoes/">Classico Disney</a> ed è stato fatto praticamente dallo stesso gruppo di persone che si occupò del primo, che fu il 53° Classico Disney. Ci sono gli stessi registi (Chris Buck e Jennifer Lee, che è anche sceneggiatrice di entrambi), lo stesso produttore e, più o meno, gli stessi autori per le musiche e le parole delle canzoni, una parte fondamentale per il successo del primo <i>Frozen</i> e di conseguenza una parte centrale anche in <i>Frozen 2. </i>Prima di parlare del nuovo, però, qualche parola sul vecchio.</p>
      <p><b>Il primo <i>Frozen<br/></i></b>Uscì nel 2013, dopo il Classico Disney <i>Ralph Spaccatutto</i> e prima del Classico Disney <i>Big Hero 6</i>, liberamente ispirato alla fiaba <i>La regina delle nevi</i> di Hans Christian Andersen. Nel mondò incassò più di un miliardo di euro e vinse i premi Oscar per il miglior film di animazione e per la miglior canzone: “Let it go”.</p>
      <figure>
        <iframe src="https://www.youtube.com/embed/L0MK7qz13bU" width="675" height="380" data-service="Youtube" scrolling="no"/>
      </figure>
      <p>Anche nota come “All’alba sorgerò”:</p>
      <figure>
        <iframe src="https://www.youtube.com/embed/vaZYGX6BimI" width="675" height="380" data-service="Youtube" scrolling="no"/>
      </figure>
      <p><i>Frozen</i> parla di Anna ed Elsa, due sorelle separate (per via dei poteri di Elsa) che poi si riuniscono, e di una renna, un pupazzo di neve di nome Olaf e un venditore di ghiaccio di nome Kristoff. Ci sono difficoltà, ostacoli, inganni e incomprensioni, ma alla fine tutto si risolve: Anna si mette con Kristoff, Elsa diventa regina e tutti i buoni sono felici e contenti. Se siete tra quelli che dimenticano le trame dei film, non temete: all’interno di <i>Frozen 2 </i>c’è una sorta di riassunto della trama del primo film, fatta da uno dei personaggi che ne ha vissuto gli eventi.</p>
      <figure>
        <iframe src="https://www.youtube.com/embed/ZUfwKDpzvS8" width="675" height="380" data-service="Youtube" scrolling="no"/>
      </figure>
      <p><b>Il nuovo <i>Frozen<br/></i></b>È ambientato ancora nel regno di Arendelle, un posto in cui vivrebbe volentieri chiunque ami il freddo e i bei paesaggi nordici, e quando inizia sono passati tre anni dagli eventi del primo film. Stanno tutti bene e sono ancora tutti felici e contenti, ma c’è un problema: Elsa sente – e la sente solo lei – una voce, che risveglia in lei i suoi poteri sopiti. Seguono problemi, dopo i quali Elsa confessa la cosa ad Anna, così che le due possano provare insieme a trovare una soluzione.</p>
      <blockquote>«Scopri chi ti chiama, potresti trovare delle risposte»</blockquote>
      <figure>
        <iframe src="https://www.youtube.com/embed/IP4mNWJoKq4" width="675" height="380" data-service="Youtube" scrolling="no"/>
      </figure>
      <p>A proposito del viaggio e dell’avventura di <i>Frozen 2</i>, Manohla Dargis <a href="https://www.nytimes.com/2019/11/21/movies/frozen-2-review.html">ha scritto</a> sul <i>New York Times</i> che sono «vivaci, divertenti e prevedibilmente prevedibili, con rivelazioni, riconciliazioni e un po’ di cose politiche per gli adulti»; la storia è visivamente ricca e fantasiosa, ma purtroppo «non è mai sorprendente». Dargis però ha 58 anni e di lavoro fa la critica di cinema del <i>New York Times</i><i>:</i> c’è il rischio che possa avere una percezione diversa da quella dei bambini di otto anni. Sul <i>Telegraph</i>, Robbie Collin <a href="https://www.telegraph.co.uk/films/0/frozen-2-review-disney-movie-sequel-elsa-anna-into-unknown/">ha notato</a> che si vede proprio come <i>Frozen 2 </i>e la Disney conoscano benissimo i propri spettatori e sappiano dare loro quello che vogliono, e che in questo caso siano riusciti a farlo in un film che è anche «generoso e affascinante».</p>
      <p>Non è comunque mancato chi, come Kristen Page-Kirby del <i>Washington Post</i>, ha scritto che oltre a non essere al livello del primo film, <i>Frozen 2 </i>«è comunque opaco e deludente, una pallida ombra di quello che avrebbe potuto essere». «È difficile», ha scritto Page-Kirby, «capire come le stesse persone che fecero qualcosa di così bello nel 2013 abbiano potuto fare qualcosa di così tiepido». Su <i>Vox</i>, Alissa Wilkinson <a href="https://www.vox.com/culture/2019/11/21/20966943/frozen-2-review-disney-nostalgia-madeleine">ha fatto</a> una lunga dissertazione – che per i primi paragrafi parla di <a href="https://www.google.com/search?sxsrf=ACYBGNStM5LsuKZ505l3RVuOEJYt09c55A%3A1574413306695&amp;ei=-qPXXbiMKoyTkwXH0omIDg&amp;q=marcel+proust+madeleine+ilpost&amp;oq=marcel+proust+madeleine+ilpost&amp;gs_l=psy-ab.3..33i160l3.1260.2085..2192...0.0..0.140.627.4j2......0....1..gws-wiz.......0i203j0i22i30j33i21.6VJZNoOL7pE&amp;ved=0ahUKEwi48f_Ouv3lAhWMyaQKHUdpAuEQ4dUDCAs&amp;uact=5">madeleine e Marcel Proust</a> – per criticare il fatto che Disney guardi troppo al passato e si concentri troppo sulla <a href="https://www.vox.com/culture/2019/11/21/20966943/frozen-2-review-disney-nostalgia-madeleine">nostalgia</a>, quando in passato pensava più al futuro.</p>
      <p>Diversi critici hanno scritto, dopo aver visto <i>Frozen 2</i>, che ci sono canzoni che potrebbero avere un successo paragonabile al primo: ma di nuovo sono canzoni fatte per un pubblico diversissimo, e quindi bisognerà aspettare e vedere quel che succederà. A proposito di quel che successe invece dopo il primo <i>Frozen</i>, il <i>New York Times</i> ha parlato con genitori e figli delle <a href="https://www.nytimes.com/2019/11/19/movies/frozen-let-it-go-families.html">canzoni del primo film</a>. Contiene la frase, detta da uno dei genitori, «mi sanguinano le orecchie», ma anche il dialogo in cui Elsa – bambina londinese che ha più di 6 anni (chiamata “Elsa” già prima che uscisse il film) dice, a proposito di “Let it go”: «L’ho ascoltata 91 volte». Al che sua madre ribatte: «È più giusto dire 91 volte <i>a settimana</i>».</p>
      <related>
        <h4>Articoli Correlati</h4>
        <a href="https://www.ilpost.it/2019/11/15/parasite/"/>
        <a href="https://www.ilpost.it/2019/11/21/venezia-acqua-alta/"/>
        <a href="https://www.ilpost.it/2019/11/22/cybertruck-tesla/"/>
      </related>
    </article>
  </body>
</html>