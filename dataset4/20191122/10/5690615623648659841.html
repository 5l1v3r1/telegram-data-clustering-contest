<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837196-pentagon-ukrayina-otrimaye-reshtu-viyskovoyi-dopomogi-protyagom-kilkokh-tizhniv"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T10:21:00+00:00"/>
    <meta property="og:title" content="Пентагон: Україна отримає решту військової допомоги протягом кількох тижнів"/>
    <meta property="og:description" content="КИЇВ. 22 листопада. УНН. Україна отримає не передану раніше частину військової допомоги, закладену американським Конгресом в оборонний бюджет США на 2019 …"/>
  </head>
  <body>
    <article>
      <h1>Пентагон: Україна отримає решту військової допомоги протягом кількох тижнів</h1>
      <address><time datetime="2019-11-22T10:21:00+00:00">22 Nov 2019, 10:21</time> by <a rel="author">Юлія Шрамко</a></address>
      <p><b>КИЇВ. 22 листопада. УНН.</b> Україна отримає не передану раніше частину військової допомоги, закладену американським Конгресом в оборонний бюджет США на 2019 рік, протягом наступних кількох тижнів. Про це з посиланням на речника Пентагону повідомляє "<a href="https://ukrainian.voanews.com/">Голос Америки</a>", передає <b>УНН</b>.</p>
      <p>"До кінця фіскального року у США, 1 жовтня, Пентагон надав Україні 214 мільйонів доларів із 250 мільйонів, закладених американським Конгресом в оборонний бюджет США на 2019-ий рік. Решта суми буде передана протягом наступних кількох тижнів", - цитує видання речника Пентагону.</p>
      <p>Цього тижня чотири сенатори-демократи звернулися із листом до міністра оборони США Марка Еспера, висловлюючи занепокоєння щодо недоотримання Україною усієї суми.</p>
      <p>"Це гроші, які мають бути витрачені на критично важливе військове устаткування, щоб захисти Україну. Зараз ми говоримо про 15-20% усіх грошей, які все ще в Пентагоні. Після всієї цієї публічності, важко уявити, що Адміністрація Трампа не дає ці гроші Україні", - сказав один із авторів цього листа сенатор-демократ Дік Дурбін.</p>
      <p>Як вказує видання, раніше американський Офіс із менеджменту та бюджету заблокував майже 400 мільйонів доларів військової допомоги Україні – факт, який перебуває в центрі розслідування щодо імпічменту, який ведуть три комітети Палати представників Конгресу США. З них 250 мільйонів проходять через Пентагон, решта – Державний департамент США.</p>
      <p>Топ-чиновник Міністерства оборони США Лора Купер, яка безпосередньо опікується питаннями військової допомоги Україні, пояснила, що після того, як 11 вересня була розблокована військова допомога Україні, у Пентагоні невтомно працювали, щоб встигнути надати ці гроші для допомоги українцям. Їм вдалося забезпечити виділення 86% цих коштів до кінця фіскального року, сказала вона у своєму вступному слові під час публічних слухань перед трьома комітетами Палати представників у четвер.</p>
      <p>Купер пояснила, що завдяки положенню у бюджетній резолюції, Пентагон зможе забезпечити виділення аналогічної невитраченій суму пізніше і Україна отримає усю допомогу, яка була закладена у бюджет 2019-го року у межах фонду Ініціатива безпекової допомоги Україні.</p>
      <p>Раніше видання Los Angeles Times повідомило, що 35 млн дол. військової допомоги Пентагону <a href="https://www.unn.com.ua/uk/news/1836783-los-angeles-times-35-mln-dol-viyskovoyi-dopomogi-pentagonu-ne-diyshli-ukrayini">не дійшли Україні</a>.</p>
      <p>Сполучені Штати надали понад 1,6 мільярда доларів безпекової допомоги Україні з 2014 року, аби допомогти захистити її територіальну цілісність, продовжувати протистояти російській агресії та рухатися у напрямку сумісності із військовими силами НАТО, повідомили у Пентагоні.</p>
    </article>
  </body>
</html>