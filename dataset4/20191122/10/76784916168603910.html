<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://index.hu/mindekozben/poszt/2019/11/22/felforgathatnak_a_vilagot_terkepen_egyszeru_es_nem_is_buta_dolog/"/>
    <meta property="og:site_name" content="Index.hu"/>
    <meta property="article:published_time" content="2019-11-22T10:59:34+00:00"/>
    <meta property="og:title" content="Felforgathatnák a világot? Térképen egyszerű, és nem is buta dolog."/>
    <meta property="og:description" content="Mindeközben - Ha egy világtérképre nézünk, megszoktuk, hogy olyan nézetet látunk, amin a földgömb úgymond vízszintesen van kiterítve, ..."/>
  </head>
  <body>
    <article>
      <h1>Felforgathatnák a világot? Térképen egyszerű, és nem is buta dolog.</h1>
      <address><time datetime="2019-11-22T10:59:34+00:00">22 Nov 2019, 10:59</time> by <a rel="author" href="https://index.hu/szerzo/feher_janos" target="_blank">Fehér János</a></address>
      <p>Ha egy világtérképre nézünk, megszoktuk, hogy olyan nézetet látunk, amin a földgömb úgymond vízszintesen van kiterítve, ez az úgynevezett Mercator-térkép. Bal oldalon az amerikai kontinens, aztán jön Európa és Afrika középen, a jobb szélen pedig Ázsia figyel, lent valahol pedig Ausztrália. Persze ez is, mint minden térkép torzítás, hiszen lehetetlen sík felületre vetíteni pontosan a Földet.</p>
      <p>De hát a Föld gömbölyű így aztán más irányból is megközelíthetjük a dolgot. A kínaiak már ki is találtak egy világhatalmi pozíciójukhoz jobban passzoló nézetet. Maga Kína neve is Középső Királyságot jelent, így magukat mindig is a középpontban helyezték el. Egy 1602-ben, a kínai császár felkérésére készült, a jezsuita misszionárius Matteo Ricci által rajzolt térkép is ezt erősítette meg. A térkép közepén Kína volt, míg Amerika a jobb szélre keveredett.</p>
      <figure>
        <img src="https://kep.cdn.indexvas.hu/1/0/3046/30463/304631/30463149_cdb39a551375274fe88029984576de97_wm.jpg"/>
      </figure>
      <p>A néhány helyen már megrajzolt, vertikális térkép hagyja Kínát középen, míg Amerika  a térkép felső és alsó részén nyomorog. Lehet ezt pszichológiai hadviselésnek is venni, de másrészről nem hülyeség az átforgatott térkép. Az északi és déli pólus, illetve a tengereik jóval könnyebben átláthatóak, és mivel arra számítanak, hogy 2050-re a felmelegedés miatt is az Északi-sark felé új tengeri utak nyílnak, már érdemes megbarátkozni ezzel a nézettel és a hajózási navigációit is ehhez igazítani. Ha bejönnek a számítások, akkor akár három héttel is rövidülhetnek a Kínai és Európa közötti hajóutak, ráadásul sokkal nagyobb hajók is közlekedhetnek majd arra.</p>
      <p>(<a href="https://bigthink.com/strange-maps/future-world-map?rebelltitem=5#rebelltitem5">via Bigthink.com</a>)</p>
    </article>
  </body>
</html>