<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/regiony/policia-vbratislave-bude-pred-vianoca/431661-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T10:26:00+00:00"/>
    <meta property="og:title" content="Polícia v Bratislave bude pred Vianocami dohliadať na bezpečnosť"/>
    <meta property="og:description" content="Zároveň polícia odporúča, aby si občania nenechávali svoje osobné veci a vianočné nákupy v aute na viditeľnom mieste."/>
  </head>
  <body>
    <article>
      <h1>Polícia v Bratislave bude pred Vianocami dohliadať na bezpečnosť</h1>
      <h2>Zároveň polícia odporúča, aby si občania nenechávali svoje osobné veci a vianočné nákupy v aute na viditeľnom mieste.</h2>
      <address><time datetime="2019-11-22T10:26:00+00:00">22 Nov 2019, 10:26</time> by <a rel="author">TASR</a></address>
      <p>Bratislava 22. novembra (TASR) – Polícia v Bratislave posilní počas predvianočného obdobia výkon vybraných služieb Policajného zboru najmä na miestach, kde sa očakáva zvýšená koncentrácia osôb. Zabezpečovať ho budú predovšetkým policajti poriadkovej, dopravnej a kriminálnej polície. Do hliadok budú okrem policajtov zapojení aj príslušníci Ozbrojených síl SR. TASR o tom informovala hovorkyňa Krajského riaditeľstva Policajného zboru v Bratislave Lucia Mihalíková.</p>
      <p><i>"Ich hliadková a obchôdzková služba bude zameraná na lokalitu vianočných trhov a ich okolie, nákupné centrá, ich parkoviská a okolie, a na miesta konania adventných podujatí," </i>uviedla Mihalíková. Dopravní policajti budú vykonávať dohľad nad bezpečnosťou a plynulosťou cestnej premávky, a to najmä na hlavných cestných ťahoch a cestách s predpokladanou zvýšenou intenzitou cestnej premávky.</p>
      <p>Polícia pri zabezpečení verejného poriadku a bezpečnosti občanov úzko spolupracuje s Magistrátom hlavného mesta SR, mestskou časťou Bratislava-Staré Mesto, ako aj miestnou samosprávou. "<i>Na odporúčanie polície budú aj tohto roku počas vianočných sviatkov na Hlavnom námestí inštalované železobetónové zábrany a mechanické zátarasy, ktoré majú zabrániť vozidlám vjazd na verejné priestranstvo,</i>" poznamenala policajná hovorkyňa.</p>
      <p>Cieľom opatrení je podľa Mihalíkovej zabezpečiť nerušený priebeh vianočných trhov a sprievodných podujatí. Polícia upozornila aj na vreckových zlodejov. <i>"Vzhľadom na to, že na páchanie trestnej činnosti používajú rôzne praktiky, odporúčame občanom, aby si počas návštevy nákupných centier, trhovísk, vianočných trhov, kultúrnych a spoločenských podujatí, ale aj počas prepravy prostriedkami mestskej hromadnej dopravy, dávali pozor na svoje osobné veci,"</i> uviedla policajná hovorkyňa.</p>
      <p>Zároveň polícia odporúča, aby si občania nenechávali svoje osobné veci a vianočné nákupy v aute na viditeľnom mieste. "<i>Aj keď opúšťate auto iba na krátko, nenechávajte v ňom osobné doklady, mobily, finančnú hotovosť, prípadne pracovné tašky s technikou a dôležitými listinami," </i>povedala policajná hovorkyňa s tým, že vodiči by si mali auto okrem centrálneho uzamknutia skontrolovať aj mechanicky. <i>"Dodržiavaním jednoduchých preventívnych odporúčaní môžete predísť krádeži, ochrániť svoj majetok a vyhnúť sa tak nepríjemnej skúsenosti. Ak aj napriek tomu zistíte, že ste sa stali obeťou zlodeja, prípadne ak spozorujete podozrivú osobu, okamžite kontaktujte políciu na bezplatnom telefónnom čísle 158,</i>" uzavrela.</p>
    </article>
  </body>
</html>