<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562791/lysi-sto-problima-chorigisis-syntaxis-ypallilwn-npdd"/>
    <meta property="og:site_name" content="NOOZ."/>
    <meta property="article:published_time" content="2019-11-22T10:16:00+00:00"/>
    <meta property="og:title" content="Λύση στο πρόβλημα χορήγησης σύνταξης υπαλλήλων ΝΠΔΔ"/>
    <meta property="og:description" content="Τέλος στην αγωνία των υπαλλήλων που προέρχονται από Νομικά Πρόσωπα Δημοσίου Δικαίου βάζει εγκύκλιος του υφυπουργού Εργασίας και Κοινωνικών Υποθέσεων, Νότη Μηταράκη."/>
  </head>
  <body>
    <article>
      <h1>Λύση στο πρόβλημα χορήγησης σύνταξης υπαλλήλων ΝΠΔΔ</h1>
      <address>
        <time datetime="2019-11-22T10:16:00+00:00">22 Nov 2019, 10:16</time>
      </address>
      <p>
        <b>Τέλος στην αγωνία των υπαλλήλων που προέρχονται από Νομικά Πρόσωπα Δημοσίου Δικαίου βάζει εγκύκλιος του υφυπουργού Εργασίας και Κοινωνικών Υποθέσεων, Νότη Μηταράκη.</b>
      </p>
      <p>Στην εγκύκλιο δίνονται σαφείς οδηγίες ως προς την αρμοδιότητα εκτέλεσης και πληρωμής συντάξεων υπαλλήλων των οποίων ο κανονισμός σύνταξης ανήκει στο πρώην Γενικό Λογιστήριο του Κράτους υπέγραψε ο υφυπουργός.</p>
      <p>«Πρόκειται για ένα μεγάλο αριθμό υπαλλήλων οι οποίοι προέρχονται από Νομικά Πρόσωπα Δημοσίου Δικαίου, όπως το ΤΣΑΥ και το ΜΤΣ- ΝΙΜΤΣ και οι οποίοι παρέμεναν εγκλωβισμένοι για σχεδόν δύο χρόνια, χωρίς να μπορούν να λάβουν τη σύνταξή τους, λόγω των κενών και της προχειρότητας του νόμου Κατρούγκαλου. Μέχρι εχθές δεν υπήρχε καμία πρόβλεψη για την αρμοδιότητα της έκδοσης των συντάξεών τους», αναφέρεται σε σχετική ανακοίνωση.</p>
      <p>Με την συγκεκριμένη εγκύκλιο, παρέχονται οι κατάλληλες οδηγίες και η δυνατότητα στη Διεύθυνση Απονομής Συντάξεων Δημοσίου Τομέα του ΕΦΚΑ, να προχωρήσει άμεσα στην έκδοση των συνταξιοδοτικών αποφάσεων, χορηγώντας σύνταξη σε αυτούς τους πολίτες.</p>
      <p>«Συνεχώς ανακαλύπτουμε κενά και παραλείψεις από τον αντισυνταγματικό και πρόχειρα σχεδιασμένο νόμο Κατρούγκαλου, τα οποία επιλύουμε με αποτελεσματικότητα και αμεσότητα. Με επίκεντρο τον πολίτη, προχωράμε στον εξορθολογισμό του συνταξιοδοτικού συστήματος», δήλωσε ο υφυπουργός Εργασίας Νότης Μηταράκης.</p>
    </article>
  </body>
</html>