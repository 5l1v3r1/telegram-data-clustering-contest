<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.illibraio.it/collane-polillo-editore-1261255/"/>
    <meta property="og:site_name" content="Il Libraio"/>
    <meta property="article:published_time" content="2019-11-22T10:55:07+00:00"/>
    <meta property="og:title" content="Il nuovo corso delle collane di Polillo Editore"/>
    <meta property="og:description" content="A venticinque anni dall'intuizione di Marco Polillo, scomparso lo scorso ottobre, Divier Nelli e Mariano Sabatini hanno accettato la proposta della Rusconi Libri di ideare e curare le nuove collane della casa editrice"/>
  </head>
  <body>
    <article>
      <h1>Il nuovo corso delle collane di Polillo Editore</h1>
      <address><time datetime="2019-11-22T10:55:07+00:00">22 Nov 2019, 10:55</time> by <a rel="author" href="https://www.illibraio.it/author/redazione-il-libraio/" target="_blank">Redazione Il Libraio</a></address>
      <p>
        <i>A venticinque anni dall'intuizione di Marco Polillo, scomparso lo scorso ottobre, Divier Nelli e Mariano Sabatini hanno accettato la proposta della Rusconi Libri di ideare e curare le nuove collane della casa editrice - I dettagli</i>
      </p>
      <p>Lo scorso 24 ottobre abbiamo scritto della scomparsa dell’editore <b><a href="https://www.illibraio.it/editoria-marco-polillo-1237326/">Marco Polillo</a></b>, fondatore, nel <b>1995</b>, della casa editrice che porta il suo nome. Come spiega una nota, a venticinque anni dalla fortunata intuizione di Marco Polillo, <b>Divier Nelli</b> e <b>Mariano Sabatini</b> hanno accettato la proposta della <b>Rusconi Libri</b> di ideare e curare le nuove collane della casa editrice fondata: entrambi scrittori, il primo con una formazione prettamente editoriale che lo ha già portato a dirigere in passato i <b>Gialli Rusconi</b>, il secondo più giornalisticamente connotato, noto anche come autore televisivo al fianco di Luciano Rispoli e per aver riportato <b>Elda Lanza</b> alla fortunata pubblicazione dei suoi romanzi con Salani, si occuperanno del marchio con una vocazione alla narrativa di<b> genere crime</b>“.</p>
      <p><b>“Con piacere accogliamo la sfida di Maurizio Caimi di contribuire con idee e acquisizioni a un marchio storico di grande raffinatezza</b>, inventato e curato con abnegazione dal suo fondatore. Nel panorama editoriale attuale, Polillo si distingue per l’estrema coerenza, anche grafica, alla mission iniziale e per scelte non commerciali. Ciò non vuol dire che non ci siamo margini per un ponderato rinnovamento”, afferma Sabatini. “Lavoreremo nel solco di quella che è la tradizione della casa editrice, ma con uno sguardo attento al futuro”, aggiunge Divier Nelli.</p>
      <related>
        <a href="https://www.illibraio.it/editoria-marco-polillo-1237326/"/>
      </related>
      <p>In quasi un quarto di secolo di attività, la milanese Polillo Editore è andata conquistando un apprezzamento sempre maggiore da parte dei lettori grazie alle <b>cinque collane</b> con cui finora è stata presente sul mercato.</p>
      <p>La più conosciuta è <b>I Bassotti</b>, “piccola biblioteca del giallo da salvare”, che propone ai lettori una selezione di quanto di meglio è stato scritto nel periodo d’oro del giallo classico, dal 1910 al 1950, presentando veri e propri piccoli capolavori del genere, spesso opera di autori dimenticati.</p>
      <p>Nella collana <b>I Jeeves</b> sono pubblicati invece in ordine cronologico, con nuove traduzioni e un’elegante veste grafica, tutti i libri dell’umorista inglese <b>P.G. Wodehouse</b> in cui fanno la loro comparsa lo scapestrato gentiluomo Bertie Wooster e il suo impareggiabile maggiordomo Jeeves.</p>
      <p> </p>
    </article>
  </body>
</html>