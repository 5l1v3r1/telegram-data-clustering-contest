<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/bobby-burger-power-plant.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-22T10:47:31+00:00"/>
    <meta property="og:title" content="Nie widać końca bezmięsnej ofensywy. Bobby Burger wprowadza do oferty kanapkę dla wegan"/>
    <meta property="og:description" content="Największa sieć burgerowni w Polsce otwiera się na wegan. Do Bobby Burgera niebawem trafi bezmięsna kanapka."/>
  </head>
  <body>
    <article>
      <h1>Nie widać końca bezmięsnej ofensywy. Bobby Burger wprowadza do oferty kanapkę dla wegan</h1>
      <address><time datetime="2019-11-22T10:47:31+00:00">22 Nov 2019, 10:47</time> by <a rel="author" href="https://www.spidersweb.pl/author/lukaszkotkowski" target="_blank">Łukasz Kotkowski</a></address>
      <p>
        <b>Największa sieć burgerowni w Polsce otwiera się na wegan. Do Bobby Burgera niebawem trafi w pełni bezmięsna kanapka.</b>
      </p>
      <p>Już 29 listopada, do <a href="https://goodonepr.prowly.com/79183-bobby-burger-wprowadza-pierwszego-weganskiego-burgera-w-historii-sieci-nowosc-bedzie-dostepna-juz-w-listopadzie">wszystkich 45 Bobby Burgerów w Polsce</a> trafi „Power Plant” – bezmięsna alternatywa dla klasycznego burgera, w której zamiast wołowiny znajdziemy roślinny kotlet firmy Linda McCartney.</p>
      <p>Zapłacimy za niego 19 zł. Co dostaniemy w zamian?</p>
      <h3>Bobby Burger odróżnia wegan od wegetarian.</h3>
      <p>W przeciwieństwie <a href="https://www.spidersweb.pl/2019/11/burger-king-rebel-whopper-bez-miesa-weganski.html">do niektórych sieci</a>, które swoje burgery podpisują jako „vege”, choć te wcale „vege” (w domyśle: wegańskie) nie są, Bobby Burger mówi wprost: Power Plant jest kanapką odpowiednią dla wegan.</p>
      <p>W jego skład wchodzi wspomniana wcześniej alternatywa dla mięsnego kotleta, robiona na bazie uwodnionego teksturowanego białka soi, a także komplet warzywnych dodatków: sałata, czerwona cebula i pomidor. To wszystko zamknięte będzie w bułce z sezamem i polane wegańskim sosem classic.</p>
      <p>Aby uniknąć wszelkich kontrowersji, jak te, które np. doprowadziły do <a href="https://edition.cnn.com/2019/11/19/business/burger-king-impossible-burger-lawsuit-trnd/index.html">pozwania Burger Kinga w Kanadzie i na Florydzie</a>, roślinne zamienniki mięsa będą smażone na osobnych grillach.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/11/bobby-burger-power-plant.png"/>
      </figure>
      <p>Pozostając w temacie kotleta – Maciej Sobolewski z Bobby Burgera podkreśla, iż „roślinne mięso” będzie można włożyć także do innych pozycji menu. Jeśli więc ktoś miałby ochotę spróbować bezmięsnej alternatywy, ale z innym kompletem dodatków niż przy Power Plant, będzie miał taką możliwość. Oczywiście w ofercie pozostają również cztery wegetariańskie opcje dla tych, którzy rezygnują tylko z mięsa, nie z innych produktów odzwierzęcych.</p>
      <h3>Mniej mięsa, mniej plastiku.</h3>
      <p>Niejako w parze z wprowadzeniem bezmięsnego burgera do świątyni mięsa, Bobby Burger stawia kolejny krok w kierunku bycia bardziej ekologiczną siecią restauracji: z placówek zniknęły już wszystkie plastikowe słomki (zastąpiły je papierowe zamienniki), zaś do końca pierwszego kwartału 2020 z Bobby Burgera znikną wszystkie jednorazowe plastiki.</p>
      <p>To zresztą nie jedyne kroki, jakie sieć podjęła w ostatnim czasie, by być bardziej odpowiedzialną społecznie. Z lokali została wycofana frytura (olej wielorazowego użytku), a jaja nie pochodzą z chowu klatkowego.</p>
      <p>Wprowadzenie do oferty bezmięsnej kanapki jest jednak o wiele bardziej znaczącym krokiem, zważywszy na wpływ przemysłu mięsnego na zanieczyszczenie środowiska i zmiany klimatyczne, o korzyściach zdrowotnych dla ludzi nawet nie wspominając.</p>
      <h3>Zanim krzykniecie „lewacy chcą zabronić nam jeść mięso!”…</h3>
      <p>…jak zrobił to pewien kretyński prawicowy tygodnik, pamiętajcie, że bezmięsna kanapka to jedynie opcja. Nikt nikomu niczego nie zabrania.</p>
      <p>Mięsożercy nadal będą mieli pod dostatkiem wołowiny i kurczaka, a menu Bobby Burgera (jak większości burgerowni) nadal będzie zdominowane przez pozycje oparte o „prawdziwe” kotlety, a nie „roślinne podrabiańce”.</p>
      <p>Tym niemniej warto roślinnym zamiennikom dać szansę. Odpowiednio przyrządzone nie różnią się prawie w ogóle w smaku od kotleta z wołowiny, a podane w odpowiednio pysznej kanapce mogą smakować nawet lepiej.</p>
      <p>I bardzo dobrze, że największa sieć burgerowni w Polsce wprowadza taką bezmięsną alternatywę do oferty, tym samym ułatwiając konsumentom sprawdzenie, o co w ogóle chodzi z tymi „zamiennikami”.</p>
      <p>Osobiście żal mi, że nie mam Bobby Burgera pod ręką, ale na tę okazję nie omieszkam się przejechać do najbliższej restauracji i wypróbować „Power Plant”. I chciałbym tylko, żeby inne burgerownie poszły za przykładem sieciówki i pomyślały o tych, którzy mięsa jeść nie chcą lub nie mogą, a nadal chcieliby skosztować pysznego burgera.</p>
      <p>
        <i>Byłbym zapomniał – wielki plus za nazewnictwo, drogi Bobby Burgerze. Power Plant to wspaniała gra słów (z angielskiego Power Plant to „elektrownia”, zaś samo plant znaczy „roślina”). Jako filolog angielski z wykształcenia: doceniam.</i>
      </p>
    </article>
  </body>
</html>