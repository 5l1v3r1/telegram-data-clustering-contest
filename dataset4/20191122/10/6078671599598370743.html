<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/taneva-gosti-obyavi-1618551.html"/>
    <meta property="og:site_name" content="Cross"/>
    <meta property="article:published_time" content="2019-11-22T10:16:00+00:00"/>
    <meta property="og:title" content="МЗХ е проверило законността на всички къщи за гости"/>
    <meta property="og:description" content="/КРОСС/ Проверки на къщите за гости, които са изградени с евросредства от програмния период 2007 - 2013 година, са правени, но мониторингът е започнал след изплащането на субсидията. Това обяви министърът на земеделието и храните Десислава Танева в БТВ „Тази сутрин&quot;. Тя допълни, че са правени два пъти повече инспекции, отколкото е било задължението. Министърът обясни, че заради засиления обществен интерес ведомството е проверило абсолютно всички къщи за гости - от 288 при 15 изобщо не са функционирали."/>
  </head>
  <body>
    <article>
      <h1>МЗХ е проверило законността на всички къщи за гости</h1>
      <address>
        <time datetime="2019-11-22T10:16:00+00:00">22 Nov 2019, 10:16</time>
      </address>
      <p>/КРОСС/ Проверки на къщите за гости, които са изградени с евросредства от програмния период 2007 - 2013 година, са правени, но мониторингът е започнал след изплащането на субсидията. Това обяви министърът на земеделието и храните Десислава Танева в БТВ „Тази сутрин". Тя допълни, че са правени два пъти повече инспекции, отколкото е било задължението. Министърът обясни, че заради засиления обществен интерес ведомството е проверило абсолютно всички къщи за гости - от 288 при 15 изобщо не са функционирали.</p>
      <p>В 276 приключихме процедурите. 43,1 млн. лв. е пълната санкция или те трябва да върнат цялата субсидия. Това е за около 158 къщи за гости - те работят, но не изпълняват два критерия - бизнес планa, с който са кандидатствали не е изпълнен или е изпълнен под 20%, коментира Танева. Земеделският министър уточни, че хората масова са кандидатствали с завишени бизнес планове, за да получат субсидия и не са предполагали, че ще бъдат проверени. Тя каза още, че сред тях е и изпълнителят Милко Калайджиев. Основните нарушения са свързани с реализацията на приходи от нощувки, кухня и наемане на персонал.</p>
      <p>Промени в Закона за земеделските земи ще сложат край на мораториума за продажба на обработваеми площи на чужденци. Танева обяви, че тези текстове са предложени за обществено обсъждане с цел да се избегне глоба от Европейския съюз. Тя определи промените като „техническа редакция", защото законът се е заобикалял с регистрация на местно юридическо лице. Земеделският министър коментира, че забраната остава, но европейски граждани ще имат право да купуват земя.</p>
      <p>Министър Танева коментира, че държавата има достатъчно механизми, за да си върне милионите от горски заменки от периода 2008 - 2009 г. Към момента сумата, която се търси е над 80 млн. лв. Парите са отпуснати като държавна помощ. В този период са сключени 103 сделки на по-ниски от пазарните цени. Тези заменки на земи бяха възможни по действащото законодателство тогава. Бяха направени поредица от решения, беше наложен мораториум. Няма съмнение, че това е несправедливо. Вероятността санкциите да бъдат платени доброволно е минимална, но има как държавата да си събере тези над 80 млн. лв. с лихвите, допълни Танева.</p>
      <p>Ресорният министър обяви, че до края на декември над 1 млрд. лв. ще постъпят по сметките на земеделците. Тя беше категорична, че се правят проверки в цялата страна на стопани, за които се смята, че са получили средства за умъртвяване на прасета, но не са го направили.</p>
    </article>
  </body>
</html>