<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://businessinsider.com.pl/twoje-pieniadze/inwestycje-w-polskim-transporcie/bc11xf0"/>
    <meta property="og:site_name" content="Business Insider"/>
    <meta property="article:published_time" content="2019-11-22T10:21:13+00:00"/>
    <meta property="og:title" content="Wschodnia Polska nadrabia zaległości. Ma też inwestycje, którymi może imponować"/>
    <meta property="og:description" content="Wschodnie regiony Polski szybko się zmieniają. Ponad dekadę temu PKB w przeliczeniu na mieszkańca wynosił tam zaledwie jedną trzecią unijnej średniej. Teraz to już 50 procent. Jest jeszcze sporo do nadrobienia, ale tempo zmian jest szybkie dzięki unijnym programom wartym już… 206 mld zł. Zostało zrealizowanych aż 57 tys. projektów."/>
  </head>
  <body>
    <article>
      <h1>Wschodnia Polska nadrabia zaległości. Ma też inwestycje, którymi może imponować</h1>
      <address><time datetime="2019-11-22T10:21:13+00:00">22 Nov 2019, 10:21</time> by <a rel="author">Materiał powstał we współpracy z PARP</a></address>
      <figure>
        <img src="http://ocdn.eu/images/pulscms/N2U7MDA_/30f12fa8cb4716633bea934932bafa02.jpg"/>
        <figcaption>Ważnym elementem rozwoju Polski Wschodniej jest transport miejski. Dobrze żyje się w tych miastach, które mają dobrze funkcjonującą nowoczesną komunikację miejską<cite>Foto: Shutterstock/ vitstudio</cite></figcaption>
      </figure>
      <p>Wschodnie regiony Polski szybko się zmieniają. Ponad dekadę temu PKB w przeliczeniu na mieszkańca wynosił tam zaledwie jedną trzecią unijnej średniej. Teraz to już 50 procent. Jest jeszcze sporo do nadrobienia, ale tempo zmian jest szybkie dzięki unijnym programom wartym już… 206 mld zł. Zostało zrealizowanych aż 57 tys. projektów.</p>
      <p>Poważną barierą w rozwoju regionów położnych na wschodzie Polski są niedostatki infrastrukturalne. W źle skomunikowanych obszarach przedsiębiorcy niechętnie inwestują, natomiast mieszkańcy są mocno ograniczeni w szukaniu zatrudnienia poza swoją miejscowością. To jednak szybko się zmienia.</p>
      <h3>Droga do biznesu</h3>
      <p>Sprawdzamy, jakie efekty przynoszą najnowsze programy realizowane przez Polską Agencję Rozwoju Przedsiębiorczości, które mają nie tylko bezpośrednio wspierać biznes, jego innowacyjność i tworzenie nowych miejsc pracy, ale również skupiać się na otoczeniu, w którym przedsiębiorcy działają – czyli na <b>transporcie.</b></p>
      <p>- Zawsze, gdy wybudujemy nową drogę bądź zmodernizujemy już istniejącą, poprawiając jej standard, to wokół niej pojawiają się nowe firmy – potwierdza Maciej Berliński, dyrektor Departamentu Projektów Infrastrukturalnych w PARP.</p>
      <p>Niezmiernie ważne jest, czy do miejscowości, w której działa przedsiębiorca, można dojechać TIR-em i czy mogą do niej dotrzeć pracownicy. Stąd <b>idea wspierania inwestycji w infrastrukturę oraz w transport zbiorowy.</b> Wielkie centra logistyczne zawsze będą się lokować w pobliżu autostrad czy węzłów kolejowych lub portów, jednak nawet nieduże firmy potrzebują dobrych połączeń ze światem, nie tylko z sąsiednimi gminami.</p>
      <p>Dlatego PARP dokonał identyfikacji „wąskich gardeł”, czyli braku połączeń miast wojewódzkich z siecią dróg krajowych. Inwestycje drogowe przyczyniły się do poprawy dostępności komunikacyjnej a inwestycje z zakresu transportu publicznego do zwiększenia mobilności mieszkańców, co łącznie przekłada się na poprawę jakość życia, a także lepszym dostępie do nowych rynków pracy oraz do usług. Jaki to przyniosło efekt?</p>
      <p>- Najtrudniej jest określić wpływ pojedynczego projektu infrastrukturalnego na lokalną gospodarkę. <b>Projekty mają duże znaczenie dla poprawy komfortu życia mieszkańców i możliwości dojazdu do pracy na tych obszarach, na których są realizowane.</b> Dzięki realizacji takich projektów miasta wojewódzkie Polski Wschodniej stają się bardziej atrakcyjne zarówno do zamieszkania jak i prowadzenia na ich terenie nowych firm – odpowiada dyrektor Maciej Berliński. - Być może na pierwszy rzut oka nie jest to oczywiste, ale z sygnałów, które otrzymujemy od przedsiębiorców i z doświadczeń zebranych w okresie ostatnich niemal dwudziestu lat, podczas których realizujemy tego typu inwestycje, wyłania się obraz bardzo pozytywnego wpływu inwestycji w infrastrukturę na gospodarkę w regionach – dodaje.</p>
      <h3>Dwa lata wystarczyły</h3>
      <p>Co ciekawe, konkursy ogłoszono w 2016 roku, a na 28 projektów wybranych do dofinansowania już 26 jest zakończonych. W przypadku inwestycji infrastrukturalnych, to duży sukces. Większość z nich została zrealizowanych w 24 miesiące – w tym czasie powstało ponad 150 km dróg wojewódzkich bądź dróg krajowych na terenie miast oraz ich obszarów funkcjonalnych.</p>
      <p>Nie sposób opisać wszystkie realizacje, ale na pewno efekt odczuwają mieszkańcy pięknego skądinąd Olsztyna. <b>Trzy zrealizowane projekty drogowe skomunikowały miasto z obwodnicą i udało się odkorkować miasto przekierowując na nią ruch.</b></p>
      <p>- Wokół realizowanych projektów powstają nowe miejsca pracy i co ciekawe, lokowane są osiedla mieszkaniowe, tak jak ma to miejsce w Olsztynie. Takie projekty pełnią zatem podwójną funkcję – podkreśla dyrektor Departamentu Projektów Infrastrukturalnych w PARP.</p>
      <p>Na razie można pisać tylko o tym, co widać. Na badanie efektów w różnych dziedzinach życia przyjdzie jeszcze czas. Za rok poznamy twarde dane, bowiem badania pierwszych efektów inwestycji PARP przeprowadza po roku od ich zakończenia.</p>
      <h3>Miejski ekologiczny transport</h3>
      <p>Ważnym elementem rozwoju Polski Wschodniej jest transport miejski. Dobrze żyje się w tych miastach, które mają dobrze funkcjonującą nowoczesną komunikację miejską. Jest tu też niezmiernie ważny efekt ekologiczny – dojazdy do pracy czy szkół nie mogą opierać się w dużej mierze na prywatnym transporcie, bo poza wpływem na jakością powietrza wiąże się on z tworzeniem korków, których żadna rozbudowa infrastruktury nie jest w stanie rozładować. To pokazują doświadczenia dużych metropolii.</p>
      <p><b>Wśród ciekawych koncepcji rozwoju komunikacji miejskiej warto wymienić Lublin.</b> To jedno z nielicznych polskich miast, które inwestuje w trolejbusy. Dzięki wsparciu PARP-u doinwestowało w rozwój tego środka komunikacji, ale podeszło do tego innowacyjnie. Miasto zakupiło bowiem trolejbusy-hybrydy. Pojazdy mogą pokonywać krótkie odcinki tras bez połączenia z siecią trakcyjną. Daje to możliwość wydłużania linii bez rozbudowy infrastruktury, a także zwiększa odporność na awarie czy wypadki. Pojazd wyposażony w baterie może wyminąć problematyczny odcinek i kursować dalej zgodnie z rozkładem.</p>
      <p>- Olsztyn z kolei inwestuje w tramwaje. To również ekologiczny środek transportu. W poprzednim okresie programowania w ramach programu Rozwój Polski Wschodniej 2007-2013 przywróciliśmy po ponad 50 latach ten rodzaj transportu zbiorowego poprzez budowę pierwszej linii. Obecnie jesteśmy na etapie wyboru wykonawcy na drugą linię, a pierwsze tramwaje do jej obsługi pojawią się w przyszłym roku – wymienia dyrektor Maciej Berliński. - Natomiast pierwsze 10 autobusów elektrycznych wozi już pasażerów w Rzeszowie. Łącznie w ramach projektów zostanie zakupionych ponad 300 jednostek transportu takich jak autobusy elektryczne, hybrydowe, CNG, trolejbusy oraz tramwaje.</p>
      <h3>Dworzec, o którym będą pisać światowe media</h3>
      <p>Warta uwagi jest inwestycja w unikatowy kielecki dworzec autobusowy w kształcie spodka, potocznie nazywany UFO, zaprojektowany w latach 70. XX wieku. Pod nadzorem konserwatora zabytków ta ciekawa architektura przywracana jest do stanu świetności. Oddanie obiektu zaplanowane jest na czerwiec 2020 roku.</p>
      <p>Na koniec wisienka na torcie. W ramach programu sfinansowała została również inwestycja, która wpisuje się w światowe trendy projektowania z szacunkiem dla środowiska. Nie jest takich wiele na świecie, ale jest wśród nich lokalny dworzec autobusowy Rzeszowie. <b>Jest on samowystarczalny energetycznie. </b>Wiaty zostały pokryte panelami fotowoltaicznymi a ogrzewanie realizowane jest przy pomocy pomp ciepła.</p>
      <figure>
        <img src="https://ocdn.eu/pulscms-transforms/1/QPDk9kpTURBXy8zYjdiNTczOWNlNmZiYjYwNDViMmI3N2UxYzM3Y2JlMy5wbmeSlQLNAyAAw8OVAgDNAyDDw4GhMQE"/>
        <figcaption>
          <cite>Foto: Materiał partnera</cite>
        </figcaption>
      </figure>
      <p>Materiał powstał we współpracy z PARP</p>
      <related>
        <h4>Zobacz także</h4>
        <a href="https://businessinsider.com.pl/firmy/pomoc-dla-niepelnosprawnych/xfrlmt0"/>
        <a href="https://businessinsider.com.pl/twoje-pieniadze/programy-wsparcia-dla-lokalnego-biznesu/gpnetnj"/>
      </related>
    </article>
  </body>
</html>