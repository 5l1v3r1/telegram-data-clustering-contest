<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/22/charity-dinner-per-accogliere-le-mamme-vittime-di-violenza-e-i-loro-bi/153360/"/>
    <meta property="og:site_name" content="VITA"/>
    <meta property="article:published_time" content="2019-11-22T10:16:00+00:00"/>
    <meta property="og:title" content="Charity dinner per accogliere le mamme vittime di violenza e i loro bimbi"/>
    <meta property="og:description" content="La cena solidale, in programma il 3 dicembre al ristorante Tazio dello chef Niko Sinisgalli a Roma, servirà a sostenere il progetto “Mamma e Bambino” che viene portato avanti in sei Villaggi Sos in Italia. Ospiti d’eccezione alla serata, tra gli altri, la giornalista Monica Setta e l’attrice Tezeta Abraham"/>
  </head>
  <body>
    <article>
      <h1>Charity dinner per accogliere le mamme vittime di violenza e i loro bimbi</h1>
      <address><time datetime="2019-11-22T10:16:00+00:00">22 Nov 2019, 10:16</time> by <a rel="author">Redazione</a></address>
      <p>
        <b>La cena solidale, in programma il 3 dicembre al ristorante Tazio dello chef Niko Sinisgalli a Roma, servirà a sostenere il progetto “Mamma e Bambino” che viene portato avanti in sei Villaggi Sos in Italia. Ospiti d’eccezione alla serata, tra gli altri, la giornalista Monica Setta e l’attrice Tezeta Abraham</b>
      </p>
      <p>Una cena nel cuore della <b>Capitale</b> per sostenere le <b>donne vittime di violenza e i loro figli</b>. L’iniziativa, in programma il 3 dicembre al <b>ristorante Tazio</b>, è promossa da <b>Niko Sinisgalli</b> per <b>Sos Villaggi dei Bambini</b> e servirà a raccogliere fondi a favore del <b><a href="http://www.sositalia.it/landing/noneungioco/assets/pdf/Progetto-MammaBambino_sito.pdf">progetto “Mamma e Bambino”.</a></b></p>
      <p>Un’intera area del locale dello chef, tra i più stimati nel panorama italiano, e Ambasciatore della cucina lucana nel mondo, verrà messa a disposizione dell’organizzazione per ospitare quanti vorranno dare un contributo concreto contro la violenza domestica. Ospiti d’eccezione, tra gli altri, saranno la giornalista <b>Monica Setta </b>e l’attrice <b>Tezeta Abraham.</b><br/>«Il lavoro svolto da Sos Villaggi dei Bambini al fianco delle mamme e dei loro figli vittime di violenza è davvero importante. Per questo ho deciso di sostenere il loro progetto. E spero che in molti seguiranno il mio esempio partecipando alla cena di raccolta fondi»<i>, </i>commenta <b>Sinisgalli.</b></p>
      <p>Il progetto “Mamma e Bambino” è un’iniziativa concreta messa in campo dall’organizzazione per rispondere al fenomeno allarmante della violenza domestica: offre <b>accoglienza e supporto alle madri e ai loro figli</b>, evitando la separazione del nucleo familiare, e aiuta le donne a <b>riconquistare la loro autonomia</b> accompagnandole nel percorso di <b>ricerca di un lavoro e di un alloggio.</b><br/>IL progetto si concretizza all’interno dei sei <b>Villaggi Sos in Italia</b> (Trento, Ostuni, Vicenza, Roma, Saronno, Mantova<i>)</i> e nell’ambito del <b>Programma di affido familiare interculturale di Torino </b>attraverso diversi tipi di servizi: si va dalla <b>Casa Mamma con bambino</b> (accoglie madre e figlio o le gestanti) alla <b>Casa Sos per Donne Vittima di Violenza </b>(dedicata alle donne vittime di violenza o a rischio di possibili maltrattamenti che sono costrette ad allontanarsi da casa), fino agli <b>Appartamenti per l’Autonomia</b>, mirati al recupero della genitorialità e all'acquisizione di un’indipendenza di tipo lavorativo e economico.</p>
      <p>La quota di donazione per partecipare alla charity dinner è di 180 euro, fiscalmente detraibili. Per prenotare un posto bastano <a href="http://regali.sosvillaggideibambini.org/prodotto/cena-solidale-niko-sinisgalli/">pochi clic sul sito di Sos Villaggi dei Bambini</a>. La charity dinner avrà luogo il 3 dicembre alle ore 20 al Ristorante Tazio, l’Hotel Palazzo Naiadi, in Piazza della Repubblica 47 a Roma. I posti sono limitati.<br/>Info: <a href="mailto:volontari@sositalia.it">volontari@sositalia.it</a>.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/19/in-questo-mondo-storto-i-bambini-accolti-fuori-famiglia-raccontano/153318/"/>
        <a href="http://www.vita.it/it/article/2019/10/23/70-anni-dalla-parte-dei-bambini-e-un-bene-ora-lo-dice-anche-lo-sroi/153074/"/>
      </related>
    </article>
  </body>
</html>