<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622725/%D8%AC%D9%84%D8%B3%D9%87-%D8%A7%D8%B3%D8%AA%D9%85%D8%A7%D8%B9-%D8%B4%D9%87%D9%88%D8%AF-%D8%A7%D8%B3%D8%AA%DB%8C%D8%B6%D8%A7%D8%AD-%D8%AA%D8%B1%D8%A7%D9%85%D9%BE-%DB%B1%DB%B1%DB%B5-%D9%85%DB%8C%D9%84%DB%8C%D9%88%D9%86-%D8%A8%DB%8C%D9%86%D9%86%D8%AF%D9%87-%D8%AF%D8%A7%D8%B4%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T10:43:00+00:00"/>
    <meta property="og:title" content="جلسه استماع شهود استیضاح ترامپ ۱۱.۵ میلیون بیننده داشت"/>
    <meta property="og:description" content="طبق گزارش نشریه «فوربس» (forbes)، جلسه استماع شهود درباره روند تحقیقات استیضاح دونالد ترامپ بر سر ماجرای «اوکراین گیت» فقط در روز چهارشنبه(۲۹آبان) ۱۱.۵ میلیون بیننده تلویزیونی داشت."/>
  </head>
  <body>
    <article>
      <h1>جلسه استماع شهود استیضاح ترامپ ۱۱.۵ میلیون بیننده داشت</h1>
      <address>
        <time datetime="2019-11-22T10:43:00+00:00">22 Nov 2019, 10:43</time>
      </address>
      <p>
        <i>طبق گزارش نشریه «فوربس» (forbes)، جلسه استماع شهود درباره روند تحقیقات استیضاح دونالد ترامپ بر سر ماجرای «اوکراین گیت» فقط در روز چهارشنبه(۲۹آبان) ۱۱.۵ میلیون بیننده تلویزیونی داشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در روزهای سه‌شنبه، چهارشنبه و پنجشنبه هفته اخیر، ۹ شاهد از مقام‌های کنونی و پیشین آمریکایی در جلسه استماع کمیته اطلاعات مجلس نمایندگان حضور یافتند. این جلسه روند تحقیقات استیضاح از رئیس جمهوری آمریکا بر سر ماجرای «اوکراین گیت» را دنبال می‌کند.</p>
      <p>در جلسه روز چهارشنبه، سه شاهد شامل «گوردون سوندلند» (Gordon Sondland) سفیر آمریکا در اتحادیه اروپا، «لورا کوپر» (Laura Cooper) دستیار معاون وزیر دفاع در امور روسیه- اوکراین و آسیا-اروپا و «دیوید هیل» (David Hale) معاون وزیرخارجه آمریکا در امور سیاسی حاضر بودند.</p>
      <p>براساس گزارش روز جمعه تارنمای «فوربس» در حالی که اعضای جمهوریخواه حاضر در کمیته اطلاعات مجلس نمایندگان - که این کمیته اکنون روند تحقیقات اسیتضاح دونالد ترامپ رئیس جمهوری آمریکا را دنبال می‌کند- بارها نسبت به این موضوع ابراز نگرانی کرده و گفته بودند جلسه‌های استماع شهود که از تلویزیون پخش می‌شود، در میان آمریکایی‌ها بیننده ای ندارد، اما شمار بینندگان تلویزیونی این جلسه‌ها فقط در روز چهارشنبه به ۱۱.۵ میلیون بیننده رسید.</p>
      <p>فوربس اعلام کرده، شبکه تلویزیونی «فاکس نیوز» بین ساعت‌های ۹ صبح تا ۴ بعداز ظهر روز چهارشنبه (به وقت محلی زمان برگزاری جلسات استماع) ۲.۵ میلیون بیننده داشت که پرشمارترین برنامه در این روز بود.</p>
      <p>همچنین شبکه‌های تلویزیونی «ام.اس.ان.بی.سی» (MSNBC) ۲.۴ میلیون بیننده، «سی.بی.اس» (CBS) یک میلیون و ۷۷۴ هزار، سی‌ان‌ان یک میلیون و ۶۷۸ هزار، «ای.بی.سی» (ABC) یک میلیون و ۵۸۶ هزار و«ان.بی.سی» (NBC) یک میلیون و ۵۴۹ هزار بیننده از جلسه استماع کمیته اطلاعات مجلس نمایندگان داشتند.</p>
      <p>شبکه سی‌ان‌ان در گزارشی اعلام کرد، با توجه به اظهارات شهود در ماجرای «اوکراین گیت» استیضاح دونالد ترامپ به مراتب جدی‌تر شده است.</p>
      <p>به گزارش رسانه‌های آمریکایی، سفیر این کشور در اتحادیه اروپا در این جلسه، ضمن تائید بده بستان در موضوع اوکراین، گفت که ترامپ دستور داده بود درباره اوکراین با «رودی جولیانی»(وکیل شخصی ترامپ) کار کنیم و او نیز خواستار بیانیه عمومی «ولودیمیر زلنسکی» (Volodymyr Zelensky) رئیس جمهوری اوکراین درباره شرکت انرژی «بوریسما» و انتخابات ۲۰۱۶ بود.</p>
      <p>روند تحقیقات استیضاح ترامپ پس از رسانه‌ای شدن مکالمه او با رئیس جمهوری اوکراین در اوایل مهرماه آغاز و سوم مهرماه متن کامل آن منتشر شد. این متن در پنج صفحه مربوط به مکالمه ۲۵ جولای (سوم مردادماه) بود. پیامدهای این افشاگری سبب شد تا پنجم مهرماه، ۲۱۹ نماینده مجلس نمایندگان از مجموع ۴۳۵ نفر، آغاز فرآیند استیضاح ترامپ را خواستار شوند.</p>
      <p>براساس متن این گفت‌وگوی تلفنی، ترامپ از زلنسکی خواسته بود تحقیقاتی درباره «هانتر بایدن» پسر جو بایدن رقیب انتخاباتی دموکراتش که زمانی عضو هیات مدیره شرکت گاز «بوریسما» در اوکراین بود، انجام دهد.</p>
      <p>شبکه سی‌ان‌ان دوشنبه ۲۰ آبان ماه در گزارشی اعلام کرد، اگر استیضاح ترامپ در جریان روند تحقیقات قطعی شود آنگاه رای‌گیری برکناری او از سمت ریاست جمهوری از ۱۶ تا ۲۰ دسامبر ۲۰۱۹ (۲۵ تا ۲۹ آذرماه) انجام خواهد شد.</p>
    </article>
  </body>
</html>