<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/noemvri-ychenitzi-ychenitzite-1618552.html"/>
    <meta property="og:site_name" content="Cross"/>
    <meta property="article:published_time" content="2019-11-22T10:25:00+00:00"/>
    <meta property="og:title" content="Ученици представят оригинални разработки на сесията на УчИ-БАН"/>
    <meta property="og:description" content="/КРОСС/ 35 проекта на ученици от цялата страна включва научната сесия на Ученическия институт на БАН (УчИ-БАН), която ще се проведе на 28 и 29 ноември в зала „Проф. Марин Дринов&quot; на Българската академия на науките. Проектите са от всички научни направления и са допуснати до участие в сесията след преценка на специалисти - рецензенти."/>
  </head>
  <body>
    <article>
      <h1>Ученици представят оригинални разработки на сесията на УчИ-БАН</h1>
      <address>
        <time datetime="2019-11-22T10:25:00+00:00">22 Nov 2019, 10:25</time>
      </address>
      <p>/КРОСС/ 35 проекта на ученици от цялата страна включва научната сесия на Ученическия институт на БАН (УчИ-БАН), която ще се проведе на 28 и 29 ноември в зала „Проф. Марин Дринов" на Българската академия на науките. Проектите са от всички научни направления и са допуснати до участие в сесията след преценка на специалисти - рецензенти.</p>
      <p>Сред разработките са интернет приложение за здравословно хранене, устройство, което заменя функциите на болногледача, симулатор на сграда в случай на авария, както и приложна програма, създадена специално за събитието „Пловдив - културна столица на Европа през 2019 година". По повод 500-годишнината от смъртта на великия изобретател Леонардо Да Винчи ученици са създали чрез 3D модел едно „старовремско селце от бъдещето".</p>
      <p>По време на двудневния форум учениците ще представят резултати от научни изследвания и проекти в областта на изкуството пред експертни журита, в които участват утвърдени в учени от БАН, Национална художествена академия, Нов български университет и Софийския университет.</p>
      <p>Програмата на 28 ноември включва представяне на 24 ученически проекта в областите „История", „Български език", „Информатика" и „Изобразително изкуство". В областта на изкуството ще бъдат представени проекти в направленията научна илюстрация, живопис и пластично изкуство - колиета и пафти - копие на тракционен накит от Българското възраждане.</p>
      <p>В 17:30 часа в централното фоайе на БАН ще бъде открита изложба на ученици от Националната гимназия за приложни изкуства „Свети Лука". <br/>Първият пленарен ден ще завърши с обявяване на класирането и награждаване на отличените автори на проекти.</p>
      <p>На 29 ноември сесията продължава с представяне на 5 проекта на ученици от математическите гимназии в София и Пловдив и доклади в областите „Биоразнообразие", „Вирусология" и „Роботика". В 13:00 ч. форумът приключва с обявяване на класирането и отличените автори на ученически проекти от втория ден на сесията.<br/>Шестата научна сесия на Ученическия институт е посветена на 150-годишнината на БАН и ще бъде тържествено открита на 28 ноември от 10:00 часа в зала „Проф. Марин Дринов" на Българската академия на науките. Основната цел на УчИ-БАН е да допринесе за откриването и развитието на учениците с интерес към науката, както и за усъвършенстване на уменията им за представяне на резултати пред публика и пред жури. УчИ-БАН е една от формите на Изследователския подход в образованието, при който учениците попълват знанията си чрез изследване и успешно усвояват умението да учат самостоятелно през целия си живот.</p>
      <p>Министерство на образованието и науката за втора поред година включи Ученическата научна сесия на УчИ-БАН в Националния календар за изяви по интереси на децата и учениците.</p>
    </article>
  </body>
</html>