<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232723/"/>
    <meta property="og:site_name" content="Українська правда"/>
    <meta property="article:published_time" content="2019-11-22T10:10:55+00:00"/>
    <meta property="og:title" content="Під Одесою танкер викинуло на мілину, власник не дозволяє екіпажу евакуюватися"/>
    <meta property="og:description" content="Поблизу Одеси сів на мілину танкер “Делфі”, власник не дозволяє екіпажу покинути судно, а рятувальні катери не можуть підійти через шторм."/>
  </head>
  <body>
    <article>
      <h1>Під Одесою танкер викинуло на мілину, власник не дозволяє екіпажу евакуюватися</h1>
      <address>
        <time datetime="2019-11-22T10:10:55+00:00">22 Nov 2019, 10:10</time>
      </address>
      <p>Поблизу Одеси сів на мілину танкер "Делфі", власник не дозволяє екіпажу покинути судно, а рятувальні катери не можуть підійти через шторм.</p>
      <p><b>Джерело:</b> <a href="https://oda.odessa.gov.ua/news/maksim-kucij-proviv-zasidanna-stabu-z-privodu-avarijno-ratuvalnoi-operacii-tankera-delfi">пресслужба </a>Одеської обладміністрації, керівник ОДА <a href="https://www.facebook.com/maksymkutsyi/posts/126377072122027?__xts__[0]=68.ARBXtqWY8wbgT6YT3t3GDoWFQuV7ZYxOMwzXnn6Omc-2tKM3nNCdgMTOZlDnr1wshySu3MC077C7nnFec7xKueQK8I22WOwzAK7n_DL6D3Rv8u6Nbtul3SrouQWYLw1UkY-uV_WTakVbcldAmRYMuzopCX65hjDVM2JUhvhC4sKo2xjbpwLi9oO9XwimAIUwe3kkUkqK10OBOp4vWacb7v02OQj727AyXGlE2v5KhX86T-QW36yl9pp3OwMr4VcmBfba6R910Wm95vf8mHVcJOVLNADNjq3mQurNUaMI0-C3l-snGqMF6XWacCt3NqR5YUZBfQ9WiR_q3AMjwIg&amp;__tn__=-R">Максим Куций</a> у Facebook та юзер <a href="https://www.facebook.com/masenko.sergey/videos/2629669470445412/?hc_location=ufi">Сергій Масенко</a> у Facebook, <a href="https://dumskaya.net/news/ekipazh-terpyashchego-bedstvie-tankera-otkazyvae-105687/?fbclid=IwAR0b0PuChvBtlqR3jE-DjgYAnIy568m88Nj6CNfsOeMQSSKxWGUXZh1lxzc">Думська  </a></p>
      <p><b>Дослівно Одеська ОДА:</b> "На борту знаходяться троє членів екіпажу. Всі громадяни України. На танкері закінчилося паливо, є проблеми з електрикою. Екіпаж відмовляється подати сигнал SOS та евакуюватися з судна. Вони чекають дозволу від судновласника та відмовляються від будь-якої допомоги. З судновласником взятися неможливо". </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmasenko.sergey%2Fvideos%2F2629669470445412%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
      <p><b>Деталі:</b> Наразі в Одеській ОДА пройшло засідання оперативного штабу щодо критичної ситуації з танкером. </p>
      <figure>
        <img src="https://img.pravda.com/images/doc/5/3/530d4a7-tanker.jpg"/>
      </figure>
      <p>За попередніми даними, судно дрейфувало, потім сіло кормою на мілину і дрейф призупинився.</p>
      <p>На борту "Делфі" немає вантажу, який би загрожував екологічній ситуації Одещини. </p>
      <figure>
        <img src="https://img.pravda.com/images/doc/6/0/604af2f-tanker1.jpg"/>
      </figure>
      <p>Відзначається, що корабель "сірий", тобто немає необхідної реєстрації.</p>
      <p>За даними капітана Одеського порту, судновласник забороняє морякам евакуюватися, а рятувальні судна не можуть підійти через складні погодні умови. </p>
      <figure>
        <img src="https://img.pravda.com/images/doc/6/d/6d88bc6-tanker2.jpg"/>
      </figure>
      <p>Повідомляється, що наразі учасники штабу узгоджують алгоритм, щоб евакуювати екіпаж із залученням допомоги з повітря та води.</p>
      <p>Користувач Facebook Сергій Масенко повідомляє, що судно прибило до пляжу "Дельфін", у повітрі сильно пахне дизелем.  </p>
      <p>Керівник Одеської ОДА Максим Куций повідомив, що взяв ситуацію з танкером "Делфі" під особистий контроль.</p>
      <p>Наразі в Одесі сильний вітер і високі хвилі.  </p>
      <p>За даними Думської, танкер перебував на якорі в цьому районі з травня 2019 року. Його судновласник з Великобританії, а порт приписки – Румунія.</p>
      <p>За словами в.о. начальника адміністрації Одеського порту Дениса Карпова, суднова команда в сум'ятті, морально і фізично пригнічена, третю добу намагається боротися без їжі, води та освітлення.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/22/7232683/"/>
        <a href="https://www.pravda.com.ua/news/2019/11/15/7232061/"/>
        <a href="https://www.pravda.com.ua/news/2019/11/14/7231992/"/>
      </related>
    </article>
  </body>
</html>