<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/sport/podosfairo/1560966/platanias-epistrofi-stis-nikes-thelei-simera-kodra-sti-doxa-dramas/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T10:42:00+00:00"/>
    <meta property="og:title" content="Πλατανιάς: Επιστροφή στις νίκες θέλει σήμερα κόντρα στη Δόξα Δράμας"/>
    <meta property="og:description" content="Στις 4 μ.μ. η σέντρα στα Περιβόλια"/>
  </head>
  <body>
    <article>
      <h1>Πλατανιάς: Επιστροφή στις νίκες θέλει σήμερα κόντρα στη Δόξα Δράμας</h1>
      <address><time datetime="2019-11-22T10:42:00+00:00">22 Nov 2019, 10:42</time> by <a rel="author">Καλιακάκης Γιάννης</a></address>
      <p>
        <b>Στις 4 μ.μ. η σέντρα στα Περιβόλια</b>
      </p>
      <p>
        <b>Ο Πλατανιάς «ανοίγει» την… αυλαία της 6ης αγωνιστικής στην Super League 2, καθώς σήμερα στις 4 το απόγευμα (ΕΡΤ Sports) υποδέχεται την Δόξα Δράμας στα Περιβόλια.</b>
      </p>
      <p>Η ομάδα των Χανίων θα επιδιώξει να επιστρέψει στα νικηφόρα αποτελέσματα και όλοι είναι αποφασισμένοι να δώσουν τον καλύτερο τους εαυτό.</p>
      <p>Ο Γιάννης Τάτσης έκανε χθες τις τελευταίες δοκιμές για την 11αδα που έχει στο μυαλό του, ενώ στο… απουσιολόγιο είναι ο Μάικιτς. Από το παιχνίδι με τον Εργοτέλη, έχει τεθεί νοκ-άουτ λόγω τραυματισμού και συνεχίζει το ατομικό του πρόγραμμα.</p>
      <p>Ο 47χρονος τεχνικός του Πλατανιά θα ανακοινώσει την αποστολή λίγες ώρες πριν τη σέντρα και όλοι παίκτες έχουν κληθεί στις εγκαταστάσεις του Μάλεμε.</p>
      <p>Στην αντίπερα όχθη, η Δόξα Δράμας ήρθε στην Κρήτη με τρεις απουσίες. Το πρόβλημα της τελευταίας στιγμής ήταν ο Αλέξανδρος Κόντος, που στην τελευταία προπόνηση ένιωσε ξανά ενοχλήσεις στο δικέφαλο. Τραυματίας είναι επίσης ο Αποστολίδης, ενώ δικαίωμα συμμετοχής δεν έχει ο τιμωρημένος Καψάλης.</p>
    </article>
  </body>
</html>