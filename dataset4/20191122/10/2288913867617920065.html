<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04730395"/>
    <meta property="og:site_name" content="De Standaard"/>
    <meta property="article:published_time" content="2019-11-22T10:40:00+00:00"/>
    <meta property="og:title" content="Ons land onderzoekt de import van waterstof"/>
    <meta property="og:description" content="De havens van Antwerpen, Zeebrugge, baggeraar Deme, energiebedrijven Engie en Fluxys en rederij Exmar onderzoeken of ons land waterstof kan importeren. Wat..."/>
  </head>
  <body>
    <article>
      <h1>Ons land onderzoekt de import van waterstof</h1>
      <address>
        <time datetime="2019-11-22T10:40:00+00:00">22 Nov 2019, 10:40</time>
      </address>
      <p>
        <b>De havens van Antwerpen, Zeebrugge, baggeraar Deme, energiebedrijven Engie en Fluxys en rederij Exmar onderzoeken of ons land waterstof kan importeren. Waterstof zou moeten helpen om de klimaatdoelstellingen (minder CO2) te halen.</b>
      </p>
      <p>De havens en bedrijven gaan samenwerken met het kennis- en samenwerkingsplatform WaterstofNet. Ze willen bestuderen of het rendabel is om waterstof uit Chili of Oman naar hier te halen en te gebruiken. Dat meldt de VRT.</p>
      <p>Waterstof kan dienen als schone brandstof, maar er is heel wat energie nodig om dit gas, dat niet vrij in de natuur voorkomt, te produceren. Het kan alvast wel duurzaam geproduceerd worden in landen als Chili en Oman, waar er aan zon of wind geen gebrek is. Daarna zou het dan per schip naar Antwerpen of Zeebrugge worden getransporteerd.</p>
      <p>De petrochemische industrie in de Antwerpse haven zou die waterstof goed kunnen gebruiken als grondstof of als energiebron, zeggen de deelnemers aan het project.</p>
      <p>In de eerste fase maken de partners een gezamenlijke analyse van de volledige import- en transportketen van waterstof. De opzet is om de financiële, technische en regelgevende aspecten in kaart te brengen van de verschillende onderdelen in de logistieke keten: productie, laden en lossen en transport over zee en via pijpleidingen. De uitkomst van de analyse moet een roadmap zijn die aangeeft welke de beste manier is om waterstof te vervoeren voor de verschillende toepassingen binnen de energie- en chemiesector. Naar verwachting zal die analyse ongeveer een jaar in beslag nemen.  </p>
    </article>
  </body>
</html>