<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/east-capital-fonds-par-19-miljoniem-eiro-iegadajas-logistikas-parku-netalu-no-rigas-lidostas.d?id=51659817"/>
    <meta property="og:site_name" content="DELFI"/>
    <meta property="article:published_time" content="2019-11-22T10:10:02+00:00"/>
    <meta property="og:title" content="'East Capital' fonds par 19 miljoniem eiro iegādājas loģistikas parku netālu no Rīgas lidostas "/>
    <meta property="og:description" content="Nekustamo īpašumu investīciju fonds &quot;East Capital Baltic Property Fund III&quot; par gandrīz 19 miljoniem eiro no Latvijas nekustamā īpašuma attīstītāja &quot;Piche&quot; iegādājies pilnībā iznomātu loģistikas parku netālu no starptautiskās lidostas &quot;Rīga&quot;, informēja uzņēmumā."/>
  </head>
  <body>
    <article>
      <h1>'East Capital' fonds par 19 miljoniem eiro iegādājas loģistikas parku netālu no Rīgas lidostas </h1>
      <address><time datetime="2019-11-22T10:10:02+00:00">22 Nov 2019, 10:10</time> by <a rel="author">LETA</a></address>
      <p>
        <b>Nekustamo īpašumu investīciju fonds "East Capital Baltic Property Fund III" par gandrīz 19 miljoniem eiro no Latvijas nekustamā īpašuma attīstītāja "Piche" iegādājies pilnībā iznomātu loģistikas parku netālu no starptautiskās lidostas "<a href="https://www.delfi.lv/temas/riga">Rīga</a>", informēja uzņēmumā.</b>
      </p>
      <p>Loģistikas centrs "Lidostas Parks" 23 240 kvadrātmetru platībā ir daudzfunkcionālu noliktavu komplekss ar "A" energoefektivitātes novērtējumu. Parks ir pilnībā iznomāts vietējiem un starptautiskiem uzņēmumiem ar vairāk nekā piecu gadu vidējo nomas termiņu.</p>
      <p>"Loģistikas tirgum Rīgā ir lieliski rādītāji, un lielais pieprasījums ir samazinājis vakanto telpu apmēru līdz aptuveni 3%. Uzskatām, ka ieguldījumi loģistikas tirgū ir ļoti pievilcīgi, īpaši ņemot vērā izmaiņas esošajās piegādes ķēdēs un ievērojamo e-komercijas izaugsmi," skaidroja "East Capital Real Estate" izpilddirektors Madis Raidma.</p>
      <p>Pēc loģistikas centra "Lidostas Parks" iegādes fonda portfelī kopumā ir seši īpašumi Rīgā un Tallinā - iepirkšanās centrs "Vesse", "Hilton" viesnīca un Nehatu loģistikas parks Tallinā, kā arī loģistikas komplekss "P5", kuru fonds iegādājās pērn, un kuru arī attīstījis "Piche", noliktavu komplekss "Lidostas Parks" un iepirkšanās centrs "Galleria Riga" Rīgā.</p>
      <p>"Piche" ir industriālo parku attīstītājs, kas specializējas industriālo parku attīstībā, projektēšanā un celtniecībā. Līdz šim uzņēmums īstenojis vairāk nekā 100 dažādus industriālos projektus, kuru kopējā platība pārsniedz 200 000 kvadrātmetru, un vēl 70 000 kvadrātmetru ir attīstības stadijā.</p>
      <p>"East Capital Baltic Property Fund III" ir nekustamā īpašuma fonds, ko 2015. gada augustā izveidoja "East Capital". Fonds investē augstas kvalitātes nekustamajos komercīpašumos ar pastāvīgiem un uzticamiem nomniekiem izdevīgās atrašanās vietās - Tallinā, Rīgā un Viļņā. Fonda pašu kapitāls ir 100 miljoni eiro, un tas galvenokārt paredzēts institucionālajiem investoriem.</p>
      <p>"East Capital Real Estate" ir daļa no "East Capital Group", kas ir nekustamo īpašumu aktīvu pārvaldītājs Baltijā ar pārstāvniecībām visās Baltijas valstīs. Tas pārvalda trīs fondus ar kopējo iznomājamo platību 380 000 kvadrātmetru apmērā un kopējo aktīvu vērtību virs 420 miljoniem eiro.</p>
      <p>"East Capital" ir neatkarīgs aktīvu pārvaldītājs, kas specializējas jaunu un progresīvu tirgu apgūšanā. Tas dibināts 1997. gadā Zviedrijā ar birojiem Dubaijā, Honkongā, Luksemburgā, Maskavā, Oslo, Stokholmā un Tallinā. Kompānija pārvalda publiskos un privātos aktīvu fondus, nekustamo īpašumu fondus un atsevišķus fondus ar kopējo vērtību virs 4,9 miljardiem eiro plašam starptautiskam klientu lokam.</p>
      <related>
        <h4>Lasi vēl</h4>
        <a href="https://www.delfi.lv/bizness/biznesa_vide/east-capital-turpina-izplesties-riga-un-noperk-galleria-riga.d?id=49951369"/>
        <a href="https://www.delfi.lv/bizness/biznesa_vide/east-capital-par-10-6-miljoniem-eiro-iegadajies-industrialo-parku-p5.d?id=49913179"/>
      </related>
    </article>
  </body>
</html>