<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549092.html/%D9%BE%DB%8C%D8%A7%D9%85%DA%A9-%D8%AB%D8%A8%D8%AA-%D9%86%D8%A7%D9%85-%D8%AF%D8%B1--%D8%B7%D8%B1%D8%AD-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%AF%D9%88%D9%84%D8%AA--%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T10:40:00+00:00"/>
    <meta property="og:title" content="پیامک ثبت‌نام در «طرح حمایت معیشتی دولت» کلاهبرداری است"/>
    <meta property="og:description" content="رئیس پلیس فتا پایتخت گفت: پیامک‌هایی که در بستر تلفن همراه مبنی بر ثبت نام در طرح حمایت معیشتی دولت برای افراد ارسال می‌شود، کلاهبرداری است؛ هموطنان هوشیار باشند کلاهبرداران در کمین سرقت اطلاعات حساب بانکی افراد هستند."/>
  </head>
  <body>
    <article>
      <h1>پیامک ثبت‌نام در «طرح حمایت معیشتی دولت» کلاهبرداری است</h1>
      <h2>رئیس پلیس فتا پایتخت:</h2>
      <address>
        <time datetime="2019-11-22T10:40:00+00:00">22 Nov 2019, 10:40</time>
      </address>
      <p>رئیس پلیس فتا پایتخت گفت: پیامک‌هایی که در بستر تلفن همراه مبنی بر ثبت نام در طرح حمایت معیشتی دولت برای افراد ارسال می‌شود، کلاهبرداری است؛ هموطنان هوشیار باشند کلاهبرداران در کمین سرقت اطلاعات حساب بانکی افراد هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛سرهنگ تورج کاظمی رئیس پلیس فتا پایتخت در خصوص اعلام طرح حمایت معیشتی دولت از خانواده‌ها و کمین کلاهبرداران در این زمینه اظهار داشت: پیامک‌هایی که در بستر تلفن‌های همراه به افراد ارسال می‌شود کاربران را به سایت‌های جعلی و مشخص‌شده‌ای هدایت می‌کند که از طرف مجرمین طراحی شده و به محض ورود افراد به درگاه‌های بانکی اطلاعات حساب بانکی آنها را سرقت می‌کند.</p>
      <p>رئیس پلیس فتا پایتخت تصریح کرد: کلاهبرداران در پوشش فیشینگ در موقعیت‌های مناسب به بهانه ثبت نام در طرح‌های مختلف هزینه اندکی مثل 2000 تومان را طلب می‌کنند؛ این مبلغ گرچه ناچیز است، اما هنگامی که شهروند وارد درگاه بانکی جعلی شده تا این مبلغ را واریز و در ادامه ثبت نام کند، کلاهبرداران با در اختیار گرفتن رمز دوم و اطلاعات حساب بانکی اشخاص، اقدام به سرقت وجوه کارت بانکی می‌کنند.</p>
      <p>به گزارش فارس؛ سرهنگ کاظمی به طرح حمایت معیشتی دولت از خانواده‌ها اشاره و اعلام کرد: تا این لحظه هیچ کدام از سازمان‌های دولتی خبری مبنی بر ارسال پیامک و ثبت نام برای دریافت این طرح را اعلام نکرده‌اند؛ چراکه دولت اعلام کرده به اطلاعات خانواده‌ها دسترسی دارد و ارسال پیامک‌هایی با مضمون ثبت‌نام در این طرح مسلما کلاهبرداری است.</p>
      <p>وی گفت: اگر برای دریافت طرحی نیاز به ثبت‌نام باشد، همواره سازمان‌های دولتی در رسانه‌ها اعلام می‌کنند که افراد باید به دفاتر رسمی سازمان‌های فوق یا دفاتر خدمات الکترونیک دولت و یا پلیس 10+ مراجعه کنند؛ لذا به هر گونه پیامک و موضوعی که افراد را به سایت‌های مختلف رهنمون می‌کند، نباید هیچ اعتنایی کرد.</p>
      <p>انتهای پیام/‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌‌</p>
      <p> </p>
    </article>
  </body>
</html>