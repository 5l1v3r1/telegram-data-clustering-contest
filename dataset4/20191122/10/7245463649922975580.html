<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cdaction.pl/news-58750/resident-evil-3-remake-juz-w-przyszlym-roku-plotka.html"/>
    <meta property="og:site_name" content="CD-Action"/>
    <meta property="article:published_time" content="2019-11-22T10:57:00+00:00"/>
    <meta property="og:title" content="Resident Evil 3 Remake już w przyszłym roku? [PLOTKA]"/>
    <meta property="og:description" content="Nemesis &gt; Mr. X."/>
  </head>
  <body>
    <article>
      <h1>Resident Evil 3 Remake już w przyszłym roku? [PLOTKA]</h1>
      <address><time datetime="2019-11-22T10:57:00+00:00">22 Nov 2019, 10:57</time> by <a rel="author" href="https://www.cdaction.pl/autor/witold.html" target="_blank">Witold</a></address>
      <p>Nemesis &gt; Mr. X.</p>
      <p>Zaskoczeniem dla nas wszystkich byłaby chyba informacja, że Capcom <i>nie</i> zamierza odświeżyć trzeciej części swojej horrorowej epopei o zombie, złych korporacjach i ziołach leczących najcięższe kontuzje. W końcu remake „dwójki” <a href="https://www.cdaction.pl/news-58724/the-game-awards-2019-wybierzcie-najlepsze-gry-mijajacego-roku.html"><b>prawie dogonił już swój pierwowzór pod względem liczby sprzedanych kopii</b></a> (4,7 miliona do 4,96 miliona), nie wspominając już o świetnym przyjęciu zarówno przez krytyków, jak i fanów (jest zresztą <a href="https://www.cdaction.pl/news-58724/the-game-awards-2019-wybierzcie-najlepsze-gry-mijajacego-roku.html"><b>jednym z faworytów do odebrania kilku statuetek w ramach The Game Awards 2019</b></a>).</p>
      <p>Sam producenta odświeżonego drugiego Residenta wspomniał na początku roku, że <a href="https://www.cdaction.pl/news-55664/resident-evil-3-szanse-na-remake-sa-duze.html"><b>szanse na powrót trzeciej odsłony są duże</b></a>. Zdaje się to potwierdzać, ponieważ niejaki <a href="https://youtu.be/ksBrLDX8SCM">Spawn Wave</a> donosi, iż Resident Evil 3 Remake powstaje. Pytacie dlaczego mielibyście dać wiarę jakiemuś przypadkowemu youtuberowi? Cóż, w marcu to właśnie on jako pierwszy podał informację o produkcji From Software tworzonej we współpracy z Georgem R. R. Martinem (znanej od E3 jako Elden Ring). Dodał on również, że Capcom celuje z premierą w <b>2020</b>.</p>
      <p>Nie powinniśmy się raczej (jeżeli jest to prawda) spodziewać go na początku przyszłego roku, ponieważ wydawca zostawiłby sobie wtedy niezwykle mało czasu na promocję. Otwarte pozostaje także pytanie, kiedy usłyszymy oficjalną zapowiedź – na E3 czy może jednak podczas zbliżającego się The Game Awards? Spokojnie możemy za to założyć, że Resident Evil 3 Remake działać będzie na RE Enginie – w końcu już jakiś czas temu<b> <a href="https://www.cdaction.pl/news-56601/capcom-na-re-engine-powstaje-obecnie-wiele-gier-a-on-sam-jest-gotowy-na-kolejna-generacje.html">„powstawało na nim wiele nowych gier”</a></b>.</p>
      <p>Jak zwykle zaznaczam: są to tylko pogłoski (nawet jeśli z przyzwoitego źródła), więc lepiej się do tego za bardzo nie zapalajmy. Ale tak tylko między nami – byłoby ekstra, prawda?</p>
    </article>
  </body>
</html>