<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/psd-poate-sa-l-faca-penal-pe-iohannis-pentru-eticheta-de-sorginte-comunista/"/>
    <meta property="og:site_name" content="Cotidianul"/>
    <meta property="article:published_time" content="2019-11-22T10:14:06+00:00"/>
    <meta property="og:title" content="PSD poate să-l facă „penal” pe Iohannis pentru eticheta „de sorginte comunistă”"/>
    <meta property="og:description" content="Este surprinzător că nimeni din presă, ca să nu spun doar că niciunul dintre jurnaliştii invitaţi la „şueta” de marţi a Preşedintelui, n-a sesizat o declaraţie iresponsabilă pe care Klaus Iohannis a făcut-o în faţa întregii ţări:"/>
  </head>
  <body>
    <article>
      <h6 class="kicker">După declaraţia de la „şueta” de marţi</h6>
      <h1>PSD poate să-l facă „penal” pe Iohannis pentru eticheta „de sorginte comunistă”</h1>
      <address><time datetime="2019-11-22T10:14:06+00:00">22 Nov 2019, 10:14</time> by <a rel="author">Ion Spanu</a></address>
      <p>Este surprinzător că nimeni din presă, ca să nu spun doar că niciunul dintre jurnaliştii invitaţi la „şueta” de marţi a Preşedintelui, n-a sesizat o declaraţie iresponsabilă pe care Klaus Iohannis a făcut-o în faţa întregii ţări:</p>
      <figure>
        <img src="https://www.cotidianul.ro/wp-content/uploads/2019/11/22/Untitled-drawing-3.jpg"/>
      </figure>
      <p>Într-un spaţiu public cum este al nostru, multora acest pasaj din declaraţia lui Klaus Iohannis nu ar conţine nimic special, căci ne-am obişnuit cu vulgarităţile, cu „mîrlăniile” şi cu acuzaţiile fără acoperire pe care politicienii şi le fac unii altora.</p>
      <p>Numai că, prin propoziţia<i> „Nu pot să am o dezbatere cu cineva care reprezintă</i> <b>UN SISTEM REPRESIV DE SORGINTE COMUNISTĂ”</b>, acuză PSD că, prin simpla sa existenţă ca partid, ar încălca prevederile<b> Legii 51/1991 privind securitatea naţională a României”</b>, mai exact <b>art. 3, al. „h”</b>, unde se spune:</p>
      <figure>
        <img src="https://www.cotidianul.ro/wp-content/uploads/2019/11/22/legea-51-1991.jpg"/>
      </figure>
      <p>Cu textul Legii 51/1991 în faţă, afirmaţia lui Klaus Iohannis, conform căreia PSD ar fi un partid „represiv de sorginte comunistă”, reprezentat de „contracandidata” sa, nu mai este atît de nevinovată cum ar putea să pară la prima vedere! Practic, aici sîntem în faţa acuzaţiei că <b>PSD ar fi un partid ilegal, constituit împotriva Legii securităţii naţionale!</b><br/>Se ştie însă că PSD a fost înscris în Registrul partidelor din România, după ce instanţa de judecată a decis că respectă prevederile legale, potrivit statutului depus la dosar. Cu alte cuvinte, a spune că PSD este „de sorginte comunistă” este o infracţiune, aceea de „<i>comunicare de ştiri false</i>”, prevăzută de art. 404 din <b>Codul Penal</b>, sancţionată cu închisoarea de la unu la 5 ani:</p>
      <figure>
        <img src="https://www.cotidianul.ro/wp-content/uploads/2019/11/22/COD-PENAL-ART-404.jpg"/>
      </figure>
      <p>Lucrurile sînt foarte simple: Klaus Iohannis, prin acuzaţia sa că PSD este un partid „de sorginte comunistă”, deci interzis de lege, spune, de fapt, că România a avut pînă de curînd la guvernare un partid ilegal, iar Parlamentul României ar avea în componenţa sa tot un partid ilegal, „de sorginte comunistă”!<br/>Asemenea afirmaţii fac un imens deserviciu imaginii României în lume, cu consecinţe care pot să fie dintre cele mai grave, mai ales că PSD este reprezentat şi în Parlamentul European!</p>
      <p>Toate aceste afirmaţii, prin consecinţele lor, pot <b>„pune în pericol securitatea naţională”</b>, exact cum prevede Codul Penal. Că Iohannis cunoaşte caracterul fals al afirmaţiilor sale este neîndoielnic, căci, prin semnătura sa, a numit-o chiar pe Viorica Dăncilă ca Prim-ministru şi a invitat PSD în repetate rînduri la Cotroceni pentru consultări şi nu cred că în calitate de partid în afara legii!</p>
      <p>Deci, oricît de mare ar fi mirarea unora, afirmaţiile lui Klaus Iohannis ar putea să-i determine pe cei din conducerea PSD să depună o plîngere penală împotriva Preşedintelui pentru încălcarea prevederilor art. 404 din Codul Penal, aşa cum a făcut şi dumnealui, prin FDGR-ul pe care l-a condus, cu cei care l-au acuzat că a cerut şi a obţinut pentru FDGR statutul de succesor şi moştenitor al organizaţiei fasciste „Grupul Etnic German”, prin dubla calitate de atunci ca Primar al Sibiului şi preşedinte al FDGR! Mai ales că, în acest caz, se pune şi problema unei incompatibilităţi pe care ANI trebuia s-o lămurească încă de acum cîţiva ani.</p>
      <p>Dacă PSD se va face că plouă sau dacă instituţiile statului nu se vor autosesiza pentru a-i cere probe, poate că însuşi preşedintele Klaus Iohannis, din proprie iniţiativă, ar trebui să ofere măcar nişte explicaţii care să nuanţeze afirmaţiile acestea grave pe care le-a făcut într-o dezbatere publică, televizată de toate posturile TV.</p>
      <related>
        <h4>Articole asemănătoare</h4>
        <a href="https://www.cotidianul.ro/peste-30-000-de-credinciosi-si-2-000-de-invitati-oficiali-la-sfintirea-catedralei-nationale/"/>
        <a href="https://www.cotidianul.ro/ascunsele-afaceri-imobiliare-ale-unui-mascat/"/>
        <a href="https://www.cotidianul.ro/romania-intre-agentii-rusiei-si-fantomele-lui-soros/"/>
      </related>
    </article>
  </body>
</html>