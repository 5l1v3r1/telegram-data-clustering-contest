<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474179-grodzki-naradza-sie-z-gersdorf-i-poslami-ko-ws-wyroku-tsue"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T10:47:49+00:00"/>
    <meta property="og:title" content="Grodzki naradza się z Gersdorf i posłami KO ws. wyroku TSUE. Spotkanie współorganizuje Kamila Gasiuk-Pihowicz"/>
    <meta property="og:description" content="Tomasz Grodzki w środowej rozmowie z PAP nie wykluczył, że w Senacie powstanie inicjatywa ustawodawcza w związku z wyrokiem TSUE."/>
  </head>
  <body>
    <article>
      <h1>Grodzki naradza się z Gersdorf i posłami KO ws. wyroku TSUE. Spotkanie współorganizuje Kamila Gasiuk-Pihowicz</h1>
      <address><time datetime="2019-11-22T10:47:49+00:00">22 Nov 2019, 10:47</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>W piątek przed południem w Senacie marszałka izby Tomasz Grodzki (KO) spotkał się z przedstawicielami środowiska prawniczego ws. sytuacji po wyroku TSUE dotyczącym Izby Dyscyplinarnej Sądu Najwyższego. W spotkaniu uczestniczy I prezes SN Małgorzata Gersdorf.</b>
      </p>
      <p>CZYTAJ WIĘCEJ: <a href="https://wpolityce.pl/polityka/474050-w-co-on-sie-bawi-grodzki-chce-majstrowac-przy-krs">W co on się bawi? Grodzki chce majstrować przy KRS: Uważam, że częściowo wybory do Rady trzeba będzie zapewne powtórzyć</a></p>
      <p>Oprócz prawników, w spotkaniu z marszałkiem Senatu uczestniczy grupa parlamentarzystów, przede wszystkim z Koalicji Obywatelskiej.</p>
      <p>Trybunał Sprawiedliwości UE wydał we wtorek wyrok w odpowiedzi na pytania prejudycjalne zadane przez Izbę Pracy Sądu Najwyższego. Trybunał orzekł, że to Sąd Najwyższy ma badać niezależność nowej Izby Dyscyplinarnej, by ustalić, czy może ona rozpoznawać spory dotyczące przejścia sędziów Sądu Najwyższego w stan spoczynku. Zdaniem TSUE, jeśli SN uznałby, że Izbie Dyscyplinarnej brak niezależności i bezstronności, mógłby - zgodnie z wyrokiem TSUE - przestać stosować przepisy, na mocy których to właśnie do tej Izby należy rozpoznawanie sporów dotyczących przejścia w stan spoczynku sędziów SN.</p>
      <p>We wtorek I prezes SN prof. Małgorzata Gersdorf wezwała rząd, Sejm i Senat, by podjęły działania ustawodawcze w celu usunięcia wadliwości prawnych, których zaistnienie zostało potwierdzone w wyroku TSUE.</p>
      <p>Tomasz Grodzki w środowej rozmowie z PAP nie wykluczył, że w Senacie powstanie inicjatywa ustawodawcza w związku z wyrokiem TSUE.</p>
      <blockquote>Rozważam taką inicjatywę</blockquote>
      <p>—powiedział.</p>
      <p>Zastrzegł wówczas jednocześnie, że decyzję w tej sprawie podejmie po spotkaniu z prawnikami.</p>
      <blockquote>Zgodnie z sugestią pani prezes Gersdorf, że Senat powinien się w ten proces włączyć, a ponieważ ja wyznaję zasadę, że każdą operację należy przygotować niezwykle starannie (…), to zaprosiłem wybitnych polskich konstytucjonalistów, prawników, panią prezes Gersdorf na pierwszą dyskusję w Senacie</blockquote>
      <p>—powiedział Grodzki. Zaznaczył, że spotkanie ma mieć charakter roboczy.</p>
      <p>Piątkowe spotkanie współorganizuje wiceprzewodnicząca sejmowej komisji sprawiedliwości i praw człowieka Kamila Gasiuk-Pihowicz (KO).</p>
      <p>kk/PAP</p>
    </article>
  </body>
</html>