<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/ileia-eikones-apognosis-apo-tin-sfodri-kakokairia-video/2921084/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T10:36:22+00:00"/>
    <meta property="og:title" content="Ηλεία: Εικόνες απόγνωσης από την σφοδρή κακοκαιρία – video"/>
    <meta property="og:description" content="Τεράστιο είναι το μέγεθος της καταστροφής που υπέστη ο Πύργος, αφού τα έντονα καιρικά φαινόμενα που έπληξαν την περιοχή το βράδυ της Τετάρτης (20.11.2019) σάρωσαν τα πάντα."/>
  </head>
  <body>
    <article>
      <h1>Ηλεία: Εικόνες απόγνωσης από την σφοδρή κακοκαιρία – video</h1>
      <h2>Τεράστιο είναι το μέγεθος της καταστροφής που υπέστη ο Πύργος, αφού τα έντονα καιρικά φαινόμενα που έπληξαν την περιοχή το βράδυ της Τετάρτης (20.11.2019) σάρωσαν τα πάντα.</h2>
      <address><time datetime="2019-11-22T10:36:22+00:00">22 Nov 2019, 10:36</time> by <a rel="author">Newsit Newsroom</a></address>
      <p>«Μαρτυρική» θα μπορούσε να χαρακτηρίσει κανείς την Τετάρτη, αφού τόσο η νεροποντή τις πρωινές ώρες όσο και τα μεγαλύτερης εντάσεως καιρικά φαινόμενα το βράδυ, έσπειραν τον τρόμο στους πολίτες που προσπαθούσαν με οποιονδήποτε τρόπο να προφυλάξουν τις περιουσίες τους, τα ζωντανά τους και τις καλλιέργειες τους. Φύση αδύνατον όμως να μπορέσουν να τα «βάλουν» με τον καιρό, ο οποίος «πλήγωσε» ανεπανόρθωτα αρκετές περιοχές του δήμου.</p>
      <h3>Θεομηνία και προβλήματα</h3>
      <p>Σημαντικές αυξομειώσεις παρατηρήθηκαν στην ένταση της βροχής από νωρίς το βράδυ της Τετάρτης όπου ξεκίνησε, μέχρι και τις πρώτες πρωινές ώρες χθες. Περιοχές όπως Βιδιά, Ροφιάς, Λιθαράκια, Άγιος Σπυρίδωνας, Επιτάλιο, Αμπελώνας, Κολίρι, Λαμπέτι, αντιμετώπισαν τα μεγαλύτερα προβλήματα από τη βραδινή νεροποντή, όπου στο τελευταίο μάλιστα είχε αποκλειστεί ο κεντρικός δρόμος που οδηγεί στο χωριό εξαιτίας των νερών που βγήκαν από το αυλάκι και υπήρχαν και εγκλωβισμένοι άνθρωποι κυρίως στα αυτοκίνητά τους.</p>
      <figure>
        <iframe src="https://www.youtube.com/embed/MU4ObpRhWio" width="640" height="360" data-service="Youtube" scrolling="no"/>
      </figure>
      <h3>“Σπασμένα” τηλέφωνα</h3>
      <p>Κατά τη διάρκεια της Τετάρτης και το πρωί της Πέμπτης, το τηλεφωνικό κέντρο της Πυροσβεστικής Υπηρεσίας Πύργου είχε πάρει πραγματικά φωτιά! Οι συνολικές κλήσεις για απαντλήσεις υδάτων έφτασαν τις 80(!), με το δήμο Πύργου να έχει τον εξωπραγματικό αριθμό των 74(!) και το δήμο Ζαχάρως να έχει τις υπόλοιπες 6. Πρόκειται για μια νύχτα που ουσιαστικά οδήγησε το δήμο στο να χαρακτηριστεί και με τη «βούλα» σε έκτακτη ανάγκη.</p>
      <figure>
        <img src="https://www.newsit.gr/wp-content/uploads/2019/11/ileia-1.jpg"/>
      </figure>
      <h3>Η ανατολή… «έφερε» σοκ!</h3>
      <p>Αρκετοί πολίτες έδιναν τεράστια μάχη καθ’ όλη τη διάρκεια της νύχτας προκειμένου να σώσουν ότι μπορούν από τις περιουσίες τους και τα ζωντανά τους, μιας και δε μπορούσαν με τίποτα να εμποδίσουν τα πλημμυρικά φαινόμενα. Η κατάσταση ήταν άσχημη σε αρκετές περιοχές, αλλά ιδιαίτερα σε Ροφιά και Επιτάλιο χιλιάδες στρέμματα καλλιεργήσιμης γης είχαν μετατραπεί σε μια απέραντη θάλασσα που θα σόκαρε τον οποιονδήποτε.</p>
      <h3>Ξανά λίμνη… λόγω καιρού!</h3>
      <p>Το πρόβλημα στο Επιτάλιο είναι χρόνιο. Δεν είναι λίγες οι περιπτώσεις που με μικρότερης έντασης βροχοπτώσεις η περιοχή παίρνει την «παλαιά μορφή» της, αυτή της λίμνης, όταν καλλιεργήσιμες εκτάσεις πλημμυρίζουν. Ίδια εικόνα και χθες, όπου αρκετά σπαρμένα κτήματα καταστράφηκαν, γεμίζοντας απόγνωση τους ιδιοκτήτες των οποίων το εισόδημα πλήττεται ανεπανόρθωτα.</p>
      <h3>Τους πλάκωσε το βουνό!</h3>
      <p>Τον τρόμο έζησε όλο το βράδυ μια οικογένεια στο Επιτάλιο, αφού η έντονη βροχόπτωση προκάλεσε μικρή κατολίσθηση στο βουνό που βρισκόταν πάνω από την οικεία τους, με αποτέλεσμα να εισέλθουν στα μπαλκόνια και ακολούθως στο σπίτι τους τεράστιοι όγκοι λάσπης μαζί με τα νερά που εκείνη την ώρα είχαν συγκεντρωθεί από τη βροχή. Οι προσπάθειες τους όλη τη νύχτα αλλά και το πρωί ήταν υπεράνθρωπες, έχοντας στο πλάι τους και μερικούς εργάτες που πάλευαν να διώξουν τους χωμάτινους όγκους που κόπηκαν από το βουνό. Τα ηλεκτρικά εντός του σπιτιού έχουν πάθει ανεπανόρθωτες ζημιές, ενώ περιέγραψαν με μεγάλη γλαφυρότητα τις στιγμές τρόμου που έζησαν.</p>
      <figure>
        <img src="https://www.newsit.gr/wp-content/uploads/2019/11/ileia-2.jpg"/>
      </figure>
      <h3>Απροσπέλαστο λόγω λάσπης!</h3>
      <p>Η λάσπη όμως έπαιξε άσχημα παιχνίδια και εντός του χωριού, αφού ο κεντρικός άξονας της κοινότητας βρέθηκε σε αρκετά σημεία του με τεράστιους όγκους λάσπης που έκαναν την προσπέλασή του ακατόρθωτη. Ο πρόεδρος, μαζί με αρκετούς συγχωριανούς του και με τη βοήθεια μηχανήματος JCB κατάφεραν να διανοίξουν τους δρόμους και να μπορεί ο κόσμος να κινείται ευκολότερα και με μεγαλύτερη ασφάλεια σ’ αυτούς.</p>
      <h3>Οι ενέργειες της Περιφέρειας</h3>
      <p>Σε διαρκή εγρήγορση και επαγρύπνηση ήταν από το βράδυ της Τετάρτης και κατά τη διάρκεια της επόμενης μέρας η Π.Ε. Ηλείας, δεδομένων των καιρικών συνθηκών και των έντονων πλημμυρικών φαινομένων που εκδηλώθηκαν λόγω υψηλών ποσοστών βροχόπτωσης. Ο Αντιπεριφερειάρχης Ηλείας Βασίλης Γιαννόπουλος, θέλησε να επιθεωρήσει ιδίοις όμμασι τις εργασίες που πραγματοποιούσαν τα μηχανήματα της Περιφέρειας στα Λασταίικα, πλησίον του ασύλου ανιάτων «Βασιλείαδα», όπου από τους δυο αγωγούς κάτω από τη γέφυρα ο ένας ήταν ολοκληρωτικά βουλωμένος και ο άλλος είχε κλείσει ο μισός.</p>
      <p>Τόνισε πως στόχος του είναι η γ<b>ρήγορη αποκατάσταση των ζημιών, που θα έχει ως αποτέλεσμα των ομαλή απορροή των όμβριων υδάτων.</b> Αναφέρθηκε στις δύσκολες καταστάσεις που αντιμετώπισε η πόλη του Πύργου και οι κοινότητες του δήμου, όπως η περιοχή του πρώην Ιάρδανου, η περιοχή του Ενιπέα, καθώς και η Ζαχάρω. Εστίασε στις αποστραγγιστικές τάφρους και τη μη απορροή των υδάτων από αυτές και τόνισε πως με τις οδηγίες της Πολιτικής Προστασίας επιχειρείται να καθαρίσουν και να διεξάγεται πλέον ομαλά.</p>
      <p>Επιπλέον, δήλωσε πως δεν διαθέτονται τα οικονομικά και τεχνικά μέσα για το ριζικό καθαρισμό όλων των αποστραγγιστικών τάφρων και καναλιών. Στόχος της Π.Ε. Ηλείας είναι η ιεράρχηση των προβλημάτων και η αξιολόγηση των σημείων που έχουν μεγαλύτερη επικινδυνότητα για να καθαριστούν πρώτα. Η συνεργασία Περιφέρειας και Δήμου Πύργου είναι άριστη, με τις ενέργειες που γίνονται να έχουν σκοπό την άμεση λύση των προβλημάτων.</p>
      <p>Τέλος, έκανε λόγο και για την τηλεφωνική επικοινωνία που είχε με τον Περιφερειάρχη Δυτικής Ελλάδας Νεκτάριο Φαρμάκη και το Γενικό Γραμματέα Πολιτικής Προστασίας Νίκο Χαρδαλιά, προκειμένου να ανακηρυχθεί ο δήμος σε κατάσταση εκτάκτου ανάγκης.</p>
      <figure>
        <img src="https://www.newsit.gr/wp-content/uploads/2019/11/ileia-3.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/ileia-4.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/ileia-5.jpg"/>
      </figure>
      <p>πηγή: <a href="http://www.patrisnews.com/anypologistes-i-zimies-apo-tin-kakokeria-stin-ilia-live-enimerosi/">patrisnews.com</a></p>
    </article>
  </body>
</html>