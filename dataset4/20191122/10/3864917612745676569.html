<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823434-v-ukrainu-z-28-listopada-povernetsa-osinne-teplo-sinoptik.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T10:08:00+00:00"/>
    <meta property="og:title" content="В Україну з 28 листопада повернеться &quot;осіннє тепло&quot; — синоптик"/>
    <meta property="og:description" content="Збільшення опадів та потепління очікується в Україні з 28 листопада."/>
  </head>
  <body>
    <article>
      <h1>В Україну з 28 листопада повернеться "осіннє тепло" — синоптик</h1>
      <h2>Збільшення опадів та потепління очікується в Україні з 28 листопада.</h2>
      <address>
        <time datetime="2019-11-22T10:08:00+00:00">22 Nov 2019, 10:08</time>
      </address>
      <p>Про це повідомила у <a href="https://www.facebook.com/photo.php?fbid=3012295848800373&amp;set=a.155630821133571&amp;type=3&amp;theater">Facebook</a> синоптик Наталка Діденко.</p>
      <p>“Потужний східний антициклон із красивим кіношним ім'ям Quincy вихідними й надалі нас виморожуватиме, але — дзуськи. Потепління я вже бачу, прогностичні моделі вказують на збільшення опадів та потепління з 28 листопада. Це щоб вам було легше сприймати градуси суботи та неділі”, - зазначила вона.</p>
      <figure>
        <img src="https://static.ukrinform.com/photos/2019_11/1574420877-790.jpg"/>
      </figure>
      <p>За словами Діденко, 23-24 листопада в Україні очікується вночі 3-9 градусів морозу, місцями 9-12 градусів нижче нуля, а в денні години буде від 3 градусів морозу до 3 градусів тепла.</p>
      <p>Вищою очікується температура повітря у західних областях: вдень +1...+5 градусів. На Закарпатті та на півдні Криму +4...+10 градусів.</p>
      <p>Сильний, до штормових поривів, південно-східний вітер створюватиме небезпеку на заході, сході, особливо в Приазов'ї. Опади вихідними малоймовірні через антициклон, додала синоптик.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823066-moroz-i-viter-cogo-cekati-ukraincam-u-najblizci-dni.html">Мороз і вітер: чого чекати українцям у найближчі дні</a>
      </blockquote>
      <p>Лише у суботу, за її словами, в західних областях є ймовірність місцями невеликого снігу і дощу.</p>
      <p>“І, між іншим, де опади та низька температура повітря, там і ожеледиця. Водії, що їдуть на Заході України, і не думайте без зимової гуми подорожувати, може бути небезпечно”, попередила Діденко.</p>
      <p>За її словами, у Києві 23-24 листопада <a href="https://www.ukrinform.ua/tag-pogoda">опадів</a> не передбачається, вітер вже не буде штормовим, проте все ж поривчастим. У нічні години — мороз, мінус 4-10 градусів. У денні години у столиці очікується від 2 морозу до 2 тепла.</p>
      <p>“Завтра, у роковини Голодомору, сонце заходить о 16 годині 4 хвилини, якраз коли запалюватимуть свічки пам'яті. Буде холодно, у Києві до 3-4 градусів морозу та ще й з поривчастим вітром”, - додала Діденко.</p>
    </article>
  </body>
</html>