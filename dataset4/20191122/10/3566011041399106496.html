<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549093.html/94-%D8%AF%D8%B1%D8%B5%D8%AF-%D9%85%D8%B9%D9%84%D9%85%D8%A7%D9%86-%D9%85%D8%B4%D9%85%D9%88%D9%84-%D8%B7%D8%B1%D8%AD-%D8%B1%D8%AA%D8%A8%D9%87-%D8%A8%D9%86%D8%AF%DB%8C-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T10:44:00+00:00"/>
    <meta property="og:title" content="94 درصد معلمان مشمول طرح رتبه‌بندی می‌شوند"/>
    <meta property="og:description" content="معاون برنامه‌ریزی و توسعه منابع وزارت آموزش و پرورش گفت: 93 تا 94 درصد معلمان دارای سابقه کاری بیش از 2 سال هستند و مشمول طرح رتبه‌بندی می‌شوند."/>
  </head>
  <body>
    <article>
      <h1>94 درصد معلمان مشمول طرح رتبه‌بندی می‌شوند</h1>
      <h2>معاون برنامه‌ریزی و توسعه منابع وزارت آموزش و پرورش؛</h2>
      <address>
        <time datetime="2019-11-22T10:44:00+00:00">22 Nov 2019, 10:44</time>
      </address>
      <p>معاون برنامه‌ریزی و توسعه منابع وزارت آموزش و پرورش گفت: 93 تا 94 درصد معلمان دارای سابقه کاری بیش از 2 سال هستند و مشمول طرح رتبه‌بندی می‌شوند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛علی الهیار ترکمن معاون برنامه‌ریزی و توسعه منابع وزارت آموزش و پرورش درباره آیین‌نامه رتبه‌بندی معلمان، اظهار کرد: تمام فرهنگیانی که از دو سال به بالا سابقه خدمت دارند بر اساس طرحی که تهیه شده است، مشمول می‌شوند و می‌توانند در ممیزی، ارزیابی و اختصاص رتبه قرار بگیرند.</p>
      <p>وی در پاسخ به این پرسش که «این طرح چه تعداد از معلمان را شامل می‌شود؟»، گفت: بالای 93، 94 درصد معلمان بیش از 2 سال سابقه دارند و تحت پوشش قرار می‌گیرند و تعداد کمی هستند که دارای سابقه کار کمتر از دو سال هستند. </p>
      <p>الهیار ترکمن درباره میزان پرداختی به معلمان بر اساس طرح رتبه‌بندی، افزود: خواهش می‌کنم در خصوص رتبه‌بندی، افزایش حقوق را نبینیم؛ رتبه‌بندی یک فرایند و سازوکار برای ارتقای کیفیت است که شامل ارتقای کیفیت تدریس و ارتقای کیفیت فعالیت‌های آموزشی است به‌گونه‌ای که معلم دائماً در حال ارتقای مهارت‌های حرفه‌ای خودش باشد. </p>
      <p>به گزارش فارس؛ وی تصریح کرد: مواردی مثل افزایش حقوق، فرع قضیه است یعنی مشوقی است که معلمان به عنوان کارکنان اصلی وزارت آموزش و پرورش، بتوانند خود را ارتقا دهند. </p>
      <p>معاون برنامه‌ریزی و توسعه منابع وزارت آموزش و پرورش گفت: فعلاً بنای ما بر سازوکارهای ارتقای کیفیت است که ان‌شاءالله طرح ابلاغ شد و جداول به تصویب نهایی دولت رسید، می‌توانیم در خصوص افزایش‌‌ حقوق‌ها صحبت کنیم.</p>
      <p>انتهای پیام/</p>
      <p> </p>
    </article>
  </body>
</html>