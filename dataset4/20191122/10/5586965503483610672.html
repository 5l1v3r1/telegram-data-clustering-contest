<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/financiar/premierul-orban-ingrijorat-de-devalorizarea-leului-incercam-o-corelare-a-politicilor-guvernului-cu-cele-bnr-18604844"/>
    <meta property="og:site_name" content="Gândul"/>
    <meta property="article:published_time" content="2019-11-22T10:22:00+00:00"/>
    <meta property="og:title" content="Premierul Orban, îngrijorat de devalorizarea leului: Încercăm o corelare a politicilor Guvernului cu cele BNR"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Premierul Orban, îngrijorat de devalorizarea leului: Încercăm o corelare a politicilor Guvernului cu cele BNR</h1>
      <h2>Premierul Ludovic Orban s-a declarat, vineri, îngrijorat de creşterea constantă a euro în raportul cu moneda naţională şi a precizat că Guvernul va încerca să coreleze politice sale cu cele ale Băncii Naţionale, astfel încât efectele negative asupra economiei să fie reduse.</h2>
      <address>
        <time datetime="2019-11-22T10:22:00+00:00">22 Nov 2019, 10:22</time>
      </address>
      <p>„Cu siguranţă (mă îngrijorează - n.r.). Urmărim cu maximă atenţie şi încercăm o corelare a politicilor guvernamentale cu politicile Băncii Naţionale a României, astfel încât să reducem astfel de efecte economice negative. (...) În general în economie efectele unor decizii se simt în timp. Evoluţia raportului leu-euro depinde în foarte mare măsură de evoluţia balanţei comerciale”, a declarat Ludovic Orban.</p>
      <p>Prim-ministrul are încredere că BNR va putea ţine un echilibru între leu şi euro.</p>
      <p>„Vă readuc aminte că, începând cu 2017, continuând cu 2018, continuând cu 2019, din cauza politicilor economice ale guvernelor PSD, deficitul comercial a fost într-o continuă creştere şi riscă să atingă pe 2019 cifra de 18 miliarde de euro deficit comercial. Evident că asta afectează şi pune presiune asupra monedei naţionale, pentru că datorită creşterii importurilor evident că e o nevoie mare de valută, de euro, mai ales că aproape 80% din volumul schimburilor comerciale se realizează cu ţări din Uniunea Europeană. Asta permanent a afectat raportul leu-euro. Asta este cauza principală a scăderii leului în raport cu euro. Pe de altă parte, am încredere că Banca Naţională va avea capacitatea să ţină un echilibru între leu şi euro”, a afirmat liderul PNL Ludovic Orban.</p>
      <p>Euro se vindea joi şi cu peste 4,85 lei la cele mai mari bănci din România, după ce Banca Naţională a României (BNR) a anunţat un curs de 4,7808 lei/euro, un nou nivel record. Leul a atins minime record succesive săptămâna asta într-o accentuare a tendinţei de depreciere din ultimele circa trei luni.</p>
      <p>Banca Naţională a României se aşteaptă la o acomodare lentă a monedei naţionale în raport cu poziţia economiei, a declarat, marţi, pentru Mediafax, Dan Suciu, purtător de cuvânt al BNR.</p>
      <p>Analiştii au pus deprecierea leului în raport cu euro pe fondul importurilor masive din perioada aceasta, precum şi pe datele deficitului comercial la nouă luni ce s-a umflat cu circa 20% faţă de cel din perioada similară a anului anterior.</p>
      <related>
        <h4>Citeşte şi</h4>
        <a href="https://www.gandul.info/financiar/discutii-despre-pensii-este-nevoie-de-o-solutie-pentru-a-elimina-inechitatile-ciuca-a-facut-anuntul-18597638?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/financiar/premierul-ludovic-orban-anunta-cu-cat-ar-putea-creste-salariul-minim-in-2020-18597617?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/financiar/instagram-testeaza-ascunderea-numarului-de-like-uri-si-in-romania-18594532?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>