<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://firenze.repubblica.it/cronaca/2019/11/22/news/farmaci_dopanti_l_inchiesta_parte_da_un_pacco_sospetto_alla_posta-241628336/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T10:17:00+00:00"/>
    <meta property="og:title" content="Firenze, farmaci dopanti, l'inchiesta partita da un pacco sospetto alla posta"/>
    <meta property="og:description" content="Proveniva dalla Polonia. Sequestrate 3.700 compresse, 36 perquisizioni in tutt'Italia"/>
  </head>
  <body>
    <article>
      <h1>Firenze, farmaci dopanti, l'inchiesta partita da un pacco sospetto alla posta</h1>
      <h2>Proveniva dalla Polonia. Sequestrate 3.700 compresse, 36 perquisizioni in tutt'Italia</h2>
      <address>
        <time datetime="2019-11-22T10:17:00+00:00">22 Nov 2019, 10:17</time>
      </address>
      <p>Tutto è cominciato con un pacco sospetto arrivato all'ufficio postale di <b>Figline</b>, in provincia di <b>Firenze,</b> e proveniente dalla Polonia. Conteneva farmaci ad azione dopante e stupefacente. Era il novembre del 2018. È seguendo le tracce di quel pacco che è partita l'indagine dei Nas, coordinata dalla <b>procura di Firenze</b>.<br/><br/>È stata in un primo tempo perquisita la casa del destinatario del pacco, un personal trainer che lavorava in alcune palestre della provincia e successivamente sono state sequestrate numerose compresse e fiale di sostanze analoghe (in particolare 15 fiale di farmaco dopante, a base della sostanza stupefacente nandrolone, di provenienza dall'India) e prive di autorizzazione al commercio in Italia.</p>
      <h3>Doping in palestra, 36 indagati: l'inchiesta partita da un pacco postale a Firenze</h3>
      <figure>
        <video src="https://media.gedidigital.it/repubblicatv/file/2019/11/22/674456/674456-video-rrtv-650-mito.mp4"/>
      </figure>
      <p>Dagli accertamenti successivi è emerso che il gestore di questa rete di distribuzione illegale faceva capo a un soggetto residente in provincia di<b> Torino</b>. Il traffico è nazionale e poteva contare su una consolidata rete di clienti composta da 36 persone tra frequentatori di palestre e bodybuilders amatoriali, tutti denunciati per ricettazione, per aver acquistato sostanze ad azione dopante di provenienza illecita.<br/><br/>Sono state tracciate oltre un pacco sospetto arrivato all'ufficio postale di Figline, centinaia di altre spedizioni con versamento di denaro su carte <b>Postepay</b>, intestate o in uso all'indagato, della somma di 50.000 euro. Nei giorni scorsi, un anno dopo dall'inizio delle indagini, è scattata l'operazione che ha interessato diverse province: Bergamo, Bologna, Brescia, Catanzaro, Como, Cremona, Cuneo, Ferrara, Latina, Messina, Padova, Palermo, Pisa, Roma, Savona, Siracusa, Terni, Torino, Trapani, Udine, Vibo Valentia e Vicenza.<br/><br/>Trentasei i decreti di perquisizione locale e personale, che hanno portato al sequestro di 3.719 compresse e 604 fiale di farmaci o sostanze anabolizzanti (steroidi, ormoni, estrogeni, eritropoietina, nandrolone) per un valore di 35.000 euro, che si aggiungono alle quasi 500 unità già sequestrate nel corso delle indagini.<br/><br/> </p>
    </article>
  </body>
</html>