<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42946_Na-Ternopilshchini-divchina-obikrala-svoho-kokhantsya"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-22T10:51:00+00:00"/>
    <meta property="og:title" content="На Тернопільщині дівчина обікрала свого коханця"/>
    <meta property="og:description" content="Працівники Теребовлянського відділу поліції відкрили кримінальне провадження щодо 22-річної жительки району. Дівчина привласнила майн"/>
  </head>
  <body>
    <article>
      <h1>На Тернопільщині дівчина обікрала свого коханця</h1>
      <address>
        <time datetime="2019-11-22T10:51:00+00:00">22 Nov 2019, 10:51</time>
      </address>
      <p><b>Працівники Теребовлянського відділу поліції відкрили кримінальне провадження щодо 22-річної жительки району. Дівчина привласнила майно знайомого.</b><br/><br/>До поліцейських за допомогою звернувся уродженець Тернопільщини 1979 року народження. Він розповів, що його нова пасія виявилася крадійкою. З дівчиною він познайомився в мережі Інтернет та запросив її до себе. Після романтичної вечері чоловік заснув. <br/><br/>Прокинувшись зранку краянин виявив, що подруга зникла, а з нею його засіб зв`язку. Тож він відправився до неї додому, де його чекало ще одне розчарування. Як з`ясувалося, злодійка вже знайшла йому заміну. Про протиправний вчинок знайомої потерпілий повідомив поліцейських.<br/><br/>У скоєному злочині підозрювана зізналася. Правоохоронці інкримінують їй скоєння злочину передбаченого частиною 1 статті 185 Кримінального кодексу України.</p>
      <p>
        <i>Фото ілюстративне</i>
      </p>
    </article>
  </body>
</html>