<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manager.bg/lyubopitno/cheren-petk-istoriyata-na-edna-kriza"/>
    <meta property="og:site_name" content="МЕНИДЖЪР.NEWS"/>
    <meta property="article:published_time" content="2019-11-22T10:01:01+00:00"/>
    <meta property="og:title" content="Черен петък – историята на една криза"/>
    <meta property="og:description" content="Какво му е толкова черно на Черния петък – денят, в който шопинг манията достига френетични пикове всяка година, заради възможностите да купиш по-изгодно нов модел телевизор или „ония червени обувки, за които мечтая от три месеца“? "/>
  </head>
  <body>
    <article>
      <h1>Черен петък – историята на една криза</h1>
      <address>
        <time datetime="2019-11-22T10:01:01+00:00">22 Nov 2019, 10:01</time>
      </address>
      <p>Какво му е толкова черно на Черния петък – денят, в който шопинг манията достига френетични пикове всяка година, заради възможностите да купиш по-изгодно нов модел телевизор или „ония червени обувки, за които мечтая от три месеца“? </p>
      <p>Историята на дългоочакваните намаления съвсем не е плод на модерното консуматорско общество и започва през далечната 1869 година. Тогава хората свързвали термина „Черен петък“ с Джим Фиск и Джей Гулд, които купили огромни количества злато, с надеждата цената му да се покачи и в бъдеще да завоюват завидни печалби. Вместо това обаче в петък, на 24 септември, пазарът на злато в САЩ се срива, а действията на двамата финансисти довеждат до десетки фалити на „Уол Стрийт“.</p>
      <p>По-късно американските предприемачи започват да отбелязват в своите доклади печалбите си с черно, а загубите – с червено. Изводът, до който те достигат, е, че много от магазините са в червената зона през цялата година, но в петъка след Деня на благодарността графиката „почернява“, вследствие на това, че клиентите купуват много намалени продукти, подготвяйки се за предстоящите Коледа и Нова година.</p>
      <p>Смята се, че произходът на самото понятие Black Friday пък се корени в 50-те години на миналия век и идва от професионален жаргон н полицаите във Филаделфия, на които се налагало да работят извънредно след Деня на благодарността, за да овладеят големите тълпи от пазаруващи местни и туристи. Именно те определят това като „Черен петък“, но с разпространението на термина из щата търговците ставали все по-недоволни от негативното му звучене. Затова се опитали да го променят на „Голям петък“, но така и не успели.</p>
      <p>Мълвата за големите отстъпки навлиза и в рекламата през 30-те, когато магазинът Macy’s за първи път опитва да го промотира, в периода на Голямата депресия. Междувременно терминът започва да се свързва единствено с изгодните покупки след Деня на благодарността, а постепенно тенденцията завладява и други пазари по света, включително и българския.</p>
      <p>Според проучване по време на последния Черен петък само на територията на Великобритания са похарчени 1.49 млрд. паунда, а в рамките на деня са посетени 194 млн. страници с онлайн оферти.</p>
    </article>
  </body>
</html>