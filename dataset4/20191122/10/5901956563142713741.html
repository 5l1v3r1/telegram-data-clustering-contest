<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/zdaj-ve-kako-se-odzvati-na-bolecine-252311"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T10:59:00+00:00"/>
    <meta property="og:title" content="Zdaj ve, kako se odzvati na bolečine"/>
    <meta property="og:description" content="Od prvega veleslaloma za svetovni pokal v Söldnu je minil že en mesec. V tem času so alpski smučarji in smučarke izpilili še zadnje podrobnosti, preden se bodo pognali v tisti pravi tekmovalni r..."/>
  </head>
  <body>
    <article>
      <h1>Zdaj ve, kako se odzvati na bolečine</h1>
      <h2>Svetovni pokal v alpskem smučanju se nadaljuje v Leviju. Štefan Hadalin ne skriva, da so njegovi apetiti zrasli.</h2>
      <address><time datetime="2019-11-22T10:59:00+00:00">22 Nov 2019, 10:59</time> by <a rel="author">Mojca Finc</a></address>
      <p>Od prvega veleslaloma za svetovni pokal v Söldnu je minil že en mesec. V tem času so alpski smučarji in smučarke izpilili še zadnje podrobnosti, preden se bodo pognali v tisti pravi tekmovalni ritem brez predaha, ki se bo ustavil šele konec marca 2020. Karavana se bo konec tedna dokazovala na Finskem.<br/><br/>Slovenska ženska reprezentanca v Leviju vadi od prejšnjega tedna, v torek se ji je pridružila moška. »Snega je ogromno, temperatura se giblje okrog ničle, za začetek smo imeli meglo in vlago, napoved za konec tedna kaže na minus in oblačno vreme,« je sporočil odgovorni trener moške ekipe za tehnične discipline <b>Klemen Bergant</b>, ki bdi nad <b>Žanom Kranjcem</b> in <b>Štefanom Hadalinom</b>. Žan se je izkazal s stopničkami v Söldnu, Štefanova prava priložnost prihaja v nedeljo. Lani je Vrhničan v Leviju startal s številko 39, letos se v sezono podaja kot 17. slalomist z lestvice WCSL; uradno zaseda 19. mesto, po upokojitvi <b>Marcela Hirscherja</b> in <b>Felixa Neureutherja</b> je pridobil dve.<br/><br/>Hadalin ne skriva, da so njegovi apetiti zrasli, navsezadnje je postal prejšnjo zimo svetovni podprvak v kombinaciji in prvič okusil stopničke v svetovnem pokalu. Na takšen podvig v slalomu še čaka. »Logično je, da so moji cilji višji, nočem pa si jih postavljati previsoko. V prejšnji sezoni sem naredil velik korak naprej, zdaj so prišli na vrsto postopni, manjši. Treba je iti korak za korakom, tako se zgodba lepo gradi,« je razmišljal.<br/> </p>
      <h3>Več treniral tudi hitre discipline</h3>
      <p>Največji napredek je storil v telesni pripravi. S kondicijskim trenerjem <b>Janijem Grilom</b>, s katerim je spomladi začela sodelovati tudi <b>Ilka Štuhec</b>, sta še nadgradila program in okrepila telo. »Največji napredek čutim pri vzdržljivosti, kar naj bi bilo opazno predvsem pri zadnjih odsekih prog,« je dejal Hadalin. Sem ter tja se še sooča z bolečinami v pokostnici, ki so mu grenile življenje prejšnjo zimo. »Bolečine me ne ovirajo več toliko, zdaj vem, kako se odzvati, da jih omilim, kar sem spoznal v drugem delu prejšnje zime. Letos vem še več in mi je lažje,« je razpredal 24-letnik.<br/><br/>Precej časa je namenil opremi. »Veliko se ukvarjam s tem. Moraš smučati, vaditi, piliti tehniko, ampak tudi oprema je zelo pomemben dejavnik, zato se je nujno treba posvečati tudi temu, delati izboljšave, v nasprotnem primeru te drugi prehitijo,« je opozoril. Kako se ozira na odsotnost največjih asov belih strmin, ki so končali kariero?<br/><br/>»Ne, brez Hirscherja ne bo nič lažje. Resda se je sprostilo eno mesto na stopničkah, a se ne bomo zanj borili nič manj kot v preteklosti,« je dejal v naši reprezentanci najbolj vsestranski smučar, ki je med pripravami več treniral hitre discipline kot v preteklosti. Na svoji naslednji postaji, v Beaver Creeku, bo tekmoval tudi v superveleslalomu. V nedeljo mu bo na startu družbo delal Kranjec, ki je naredil velik preskok v slalomu: lani je v Leviju startal s številko 82, zdaj se v sezono podaja kot 30. slalomist sveta. </p>
    </article>
  </body>
</html>