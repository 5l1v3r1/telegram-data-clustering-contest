<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/lenny-kravitz-s-a-alaturat-actritei-yalitza-aparicio-si-fotbalistului-boateng-in-campania-fightracism-a-organizatiei-natiunilor-unite-video-1922404522002019111019177324"/>
    <meta property="og:site_name" content="News.ro"/>
    <meta property="article:published_time" content="2019-11-22T10:45:00+00:00"/>
    <meta property="og:title" content="Lenny Kravitz s-a alăturat actriţei Yalitza Aparicio şi fotbalistului Boateng în campania #FightRacism a Organizaţiei Naţiunilor Unite - VIDEO"/>
    <meta property="og:description" content="Muzicianul Lenny Kravitz s-a alăturat actriţei Yalitza Aparicio şi fotbalistului Kevin-Prince Boateng, între alţii, în campania #FightRacism a Organizaţiei Naţiunilor Unite."/>
  </head>
  <body>
    <article>
      <h1>Lenny Kravitz s-a alăturat actriţei Yalitza Aparicio şi fotbalistului Boateng în campania #FightRacism a Organizaţiei Naţiunilor Unite - VIDEO</h1>
      <address><time datetime="2019-11-22T10:45:00+00:00">22 Nov 2019, 10:45</time> by <a rel="author">Patricia Marinescu</a></address>
      <p>
        <b>Muzicianul Lenny Kravitz s-a alăturat actriţei Yalitza Aparicio şi fotbalistului Kevin-Prince Boateng, între alţii, în campania #FightRacism a Organizaţiei Naţiunilor Unite.</b>
      </p>
      <p>#FightRacism are ca scop încurajarea unei culturi globale a toleranţei, egalităţii şi anti-discriminării. „În fiecare zi, fiecare dintre noi poate înfrunta prejudecăţile rasiste şi atitudinile intolerante”, este mesajul Consiliului Naţiunilor Unite pentru Drepturile Omului.</p>
      <p>Într-un mesaj video publicat online, Kravitz spune: „De-a lungul vieţii şi carierei mele, am avut ca prioritate să transmit mesajul dragostei, egalităţii şi convieţuirii în pace. Nu există loc în lume pentru discriminare, în nicio formă, inclusiv rasială. Cred că cel mai important lucru este să lăsăm dragostea să conducă. Din acest motiv, mă alătur UN Human Rights, pentru a susţine campania sa principală de luptă împotriva rasismului. Sunt mândru să fiu partener cu această organizaţie al cărei mandat este să promoveze şi să protejeze drepturile omului pentru fiecare”.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Flennykravitz%2Fvideos%2F1795710314060790%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Campaniei, lansată la 70 de ani de la semnarea Declaraţiei universale a drepturilor omului, s-au alăturat anul acesta atletul Kevin Prince Boateng, muzicienii Emicida, El Chojin şi Roben X, poeta Rupi Kaur şi Adama Dieng, consilier special ONU pentru prevenirea genocidului.</p>
      <p>Boateng povesteşte în mesajul lui cum, în copilărie, a fost victima unor abuzuri rasiste. „Acum am posibilitatea să lupt împotriva lor şi mi-am spus că trebuie să fac ceva în acest sens. Copiii mei vreau să crească fără să ştie ce este rasismul”.</p>
      <p>El a povestit cum, în timpul unui meci amical din 2013, pe când juca la AC Milan, mai mulţi microbişti i-au adresat insulte rasiste şi a decis să nu mai joace. „Am vrut să le arăt oamenilor că, în aceste condiţii, nu vreau să mai joc fotbal. A fost uimitor că toată echipa m-a urmat şi a luat atitudine. Toată lumea m-a susţinut (...) Vreau ca oamenii să vorbească. Luptaţi, pentru că dacă suntem uniţi, nimeni nu ne poate opri”.</p>
      <figure>
        <iframe src="https://www.youtube.com/embed/cnFil2jLQOE" width="560" height="315" data-service="Youtube" scrolling="no"/>
      </figure>
      <p>Actriţa mexicană Yalitza Aparicio, cunoscută din filmul „Roma”, este de părere că mediile de comunicare ar trebui să transmită, cu adevărat, mesaje educative. „Este important ca pe ecrane să fie arătată diversitatea care există în lume, pentru ca cineva, când vede un film, să se simtă reprezentat. Asta îi va ajuta să spună «seamănă cu mine, şi eu aş putea fi acolo», să le trezească această speranţă”.</p>
      <p>Poeta canadiană de origine indiană Rupi Kaur transmite: „Sunt împotriva discriminării rasiale. Ca femeie de culoare, în această lume, văd atât de multă frumuseţe, în toate formele şi culorile, şi mă doare să văd că atât de multe comunităţi sunt persecutate din cauza acestor diferenţe”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>