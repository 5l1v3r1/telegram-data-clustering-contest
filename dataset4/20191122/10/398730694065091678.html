<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/buss-beskjuten-med-misstankt-luftvapen/"/>
    <meta property="og:site_name" content="DN.SE"/>
    <meta property="article:published_time" content="2019-11-22T10:00:00+00:00"/>
    <meta property="og:title" content="Buss tros ha beskjutits – föraren chockad"/>
    <meta property="og:description" content="En busschaufför larmade polisen om att person buss blivit beskjuten under en färd i Runby i Upplands Väsby på torsdagskvällen."/>
  </head>
  <body>
    <article>
      <h1>Buss tros ha beskjutits – föraren chockad</h1>
      <address><time datetime="2019-11-22T10:00:00+00:00">22 Nov 2019, 10:00</time> by <a rel="author" href="https://www.dn.se/av/gustav-olsson/" target="_blank">Gustav Olsson</a></address>
      <p>
        <b>En busschaufför larmade polisen om att en personbuss blivit beskjuten under en färd i Upplands Väsby på torsdagskvällen. Polisen misstänker att det rör sig om ett luftvapen, men bolaget tror att fordonet utsatts för stenkastning.</b>
      </p>
      <p>Det var vid 22-tiden på torsdagskvällen som polisen fick in samtalet om att en buss blivit beskjuten. Fordonet befann sig då i Runby i Upplands Väsby.</p>
      <p>När polisen kom till platsen hade bussen skottskador, något som <a href="https://mitti.se/nyheter/beskjuten-passagerare-ombord/?omrade=upplandsvasby&amp;view=app">Mitti </a>var först att berätta om. Däremot hade ammunitionen inte gått genom bussens fönsterrutor eller plåt.</p>
      <p>– Patrullen misstänker att det rör sig om ett luftvapen. Det är en preliminär bedömning. Skotten har bara gått i genom första lagret på rutan, säger Mats Eriksson, presstalesperson på Stockholmspolisen.</p>
      <p><b>Under fredagen har</b> ägarbolaget Transdev tittat närmare på skadorna och drar slutsatsen att bussen attackerats med stenar.</p>
      <p>Ingen skadades fysiskt vid händelsen. Men chauffören var chockad efteråt, uppger polisen som beskriver händelsen som oroväckande.</p>
      <p>– När man sitter i en buss och skott avfyras låter det nog väldigt mycket. Även om det inte skulle röra sig om ett skarpt vapen tror man nog det. Det blir enorma ljud av det där, säger Mats Eriksson.</p>
      <p><b>Vittnen uppgav </b>för polisen att de sett personer röra sig i området. Om de har med händelsen att göra är oklart. På fredagsförmiddagen var ingen ännu frihetsberövad.</p>
      <p>Polisen kommer att genomföra en teknisk undersökning av bussen under dagen och en anmälan om skadegörelse och framkallande av fara har upprättats.</p>
      <p>
        <a href="https://www.dn.se/sthlm/stenkastare-anfoll-polisbil-i-husby/">Läs mer: Stenkastare anföll polisbil i Husby</a>
      </p>
    </article>
  </body>
</html>