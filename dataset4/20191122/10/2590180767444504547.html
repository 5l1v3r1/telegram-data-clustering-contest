<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184822/%E0%A6%97%E0%A7%8B%E0%A6%B2%E0%A6%BE%E0%A6%AA%E0%A6%BF-%E0%A6%9F%E0%A7%87%E0%A6%B8%E0%A7%8D%E0%A6%9F%E0%A7%87%E0%A6%B0-%E0%A6%85%E0%A6%AA%E0%A7%87%E0%A6%95%E0%A7%8D%E0%A6%B7%E0%A6%BE%E0%A7%9F-%E0%A6%87%E0%A6%A1%E0%A7%87%E0%A6%A8-%E0%A6%97%E0%A6%BE%E0%A6%B0%E0%A7%8D%E0%A6%A1%E0%A7%87%E0%A6%A8%E0%A7%8D%E0%A6%B8"/>
    <meta property="og:site_name" content="somoynews.tv"/>
    <meta property="article:published_time" content="2019-11-22T10:17:00+00:00"/>
    <meta property="og:title" content="গোলাপি টেস্টের অপেক্ষায় ইডেন গার্ডেন্স"/>
    <meta property="og:description" content="মাহেন্দ্রক্ষণের অপেক্ষা মাত্র কয়েক ঘণ্টার। প্রস্তুত কলকাতা। প্রস্তুত ইডে..."/>
  </head>
  <body>
    <article>
      <h1>গোলাপি টেস্টের অপেক্ষায় ইডেন গার্ডেন্স</h1>
      <address><time datetime="2019-11-22T10:17:00+00:00">22 Nov 2019, 10:17</time> by <a rel="author">সময় সংবাদ</a></address>
      <p><b>মাহেন্দ্রক্ষণের অপেক্ষা মাত্র কয়েক ঘণ্টার। প্রস্তুত কলকাতা। প্রস্তুত ইডেন গার্ডেন্স। নিরাপত্তা ব্যবস্থায় কোনও ফাঁকফোকর নেই কোথায়ও। খেলা দেখতে আজ কলকাতা যাচ্ছেন প্রধানমন্ত্রী শেখ হাসিনা। ইতিহাসের সাক্ষী হতে ক্রিকেটপ্রেমীদের আর তর সইছে না।</b><br/><br/>এ দিনটি কি আর ফিরবে! ভারতের প্রথম বারের মতো গোলাপি টেস্ট। ২২ গর্জের মহারণে বাংলাদেশ-ভারত ক্রিকেটাররা গড়বে ইতিহাস। তখন গ্যালারিতে বসে থাকবেন বাংলাদেশের প্রধানমন্ত্রী শেখ হাসিনা, মমতা বন্ধোপাধ্যায়, বিসিসিআই সভাপতি সৌরভ গাঙ্গুলি, বিসিবি সভাপতি নাজমুল হাসান পাপন ও ২০০০ সালে ঢাকা টেস্ট খেলা ক্রিকেটারসহ দেশ বিদেশের আমন্ত্রিত অতিথিরা।<br/><br/>সেই অতিথিদের নিরাপত্তার কোনও ত্রুটি রাখেনি কলকাতা পুলিশ। ইডেনের ১৭টি গেটে বসানো হয়েছে ১৭৫ টি ক্লোজ সার্কিট ক্যামেরা। ইডেন গার্ডেন চত্ত্বরের বসানো হয়েছে ১০টি ওয়াচ টাওয়ার। ২২টি পয়েন্টে ভাগ করা হয়েছে অতিথিদের আগামন এবং নির্গমন পথ। কলকাতার ট্রাফিক ব্যবস্থার নামানো হচ্ছে অতিরিক্ত ট্রাফিক পুলিশ।<br/><br/>আর নিরাপত্তায় কত সংখ্যক পুলিশ সে বিষয়টি পুরোটাই গোপন রাখা হয়েছে নিরাপত্তার স্বার্থেই।<br/><br/>বাংলার ছেলেদের সাহস যোগাতে গ্যালারিতে বাংলাদেশ বাংলাদেশ বলে চিৎকার করতে বহু বাংলাদেশি ক্রিকেট প্রেমিও এখন ইডেনের সামনে।<br/><br/>বাংলাদেশি ক্রিকেট ভক্তরা বলেন, শুধু আমি না, বাংলাদেশে থেকে আরও কয়েকজন এখানে এসেছি ইডেনের টেস্ট ম্যাচ দেখেত। একসঙ্গে ১৫ জন এসেছি।<br/><br/><br/>ভারতের কেন্দ্রীয় স্বরাষ্ট্রমন্ত্রী অমিত শাহ আসার কথা থাকলেও এদিন তিনি আসতে পারছেন না। অন্যদিকে শুক্রবার সন্ধ্যায় প্রধানমন্ত্রীকে দেওয়া সংবর্ধনায় থাকতে পারেন পশ্চিমবঙ্গ রাজ্যের মুখ্যমন্ত্রী মমতা বন্দ্যোপাধ্যায়।</p>
    </article>
  </body>
</html>