<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3384379/akpde-davutoglu-ve-babacan-panigi-istifalara-yeni-onlem"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T10:05:00+00:00"/>
    <meta property="og:title" content="AKP'de Davutoğlu ve Babacan paniği! İstifalara yeni önlem"/>
    <meta property="og:description" content="AK Parti, istifa ettirilen il başkanlarının Ahmet Davutoğlu ve Ali Babacan'ın kuracağı partilere kaymaması için önlemler almaya çalışıyor."/>
  </head>
  <body>
    <article>
      <h1>AKP'de Davutoğlu ve Babacan paniği! İstifalara yeni önlem</h1>
      <h2>AK Parti, istifa ettirilen il başkanlarının Ahmet Davutoğlu ve Ali Babacan'ın kuracağı partilere kaymaması için önlemler almaya çalışıyor.</h2>
      <address>
        <time datetime="2019-11-22T10:05:00+00:00">22 Nov 2019, 10:05</time>
      </address>
      <p>Son seçimlerde önemli ölçüde güç kaybeden AKP, 2023 yılında yapılacak seçimlere teşkilatları hazırlamak için başarılı bulunmayan il başkanlarını istifa ettirmeye çalışıldığı konuşuluyor. İstifa sayısının 25’e kadar yükseleceği düşünülürken çeşitli yöntemlerle İstifa ettirilen il başkanlarının küserek ekibiyle birlikte yeni kurulacak partilere gitmesinin de önünüe geçilmeye çalışılıyor. Bunun için AKP’den istifa ettirilen isimlere “yeni görev verilmesi” stratejisi uygulanacağı iddia ediliyor</p>
      <p>Cumhuriyet’ten Emine Kaplan’ın haberine göre; istifa edecek il başkanı sayısının 25’i bulacağını kaydeden bir AKP yöneticisi, “Siyasi Partiler Yasası’na göre önce ilçe sonra da il kongresi yapılıyor. Ancak il başkanının uyumlu çalışabileceği ilçe başkanlarını belirleyebilmesi lazım. İl başkanlarını önceden istifa ettirerek ve yerine eğer olağanüstü bir gelişme olmazsa kongrede seçilecek il başkanını atayarak birlikte çalışacağı ilçe yönetimlerini dizayn etmeye çalışıyoruz” diye konuştu.</p>
      <p>
        <b>“ÖYLE BİR DERDİMİZ YOK”</b>
      </p>
      <p>AKP yönetimi, istifa eden il başkanlarının küsüp Ali Babacan ve Ahmet Davutoğlu’nun kuracağı partiler başta olmak üzere başka bir siyasi adres aramaması için de önlem alıyor. AKP yöneticileri, “Başka partilere giderler mi gitmezler mi, bizim öyle bir derdimiz yok. Onların hepsi kontrolümüz altında. Genel merkezde koordinatörlük ya da teşkilatta birtakım görevlere getirmeyi düşünüyoruz” diye konuştu. İl başkanlarının istifasının istenmesinde seçimde başarısız olunması gibi bir kriter olmadığını kaydeden parti yöneticileri şu görüşleri dile getirdi: “Zaten bırakmak isteyenler var, görev süresini doldurmuş, uzun süredir il başkanlığı yapanlar var. Seçimi kaybetmenin faturasını teşkilatlara yüklemiyoruz. Tüm değerlendirmelerden sonra il başkanlığında kalmasında yarar görülmeyenlerin istifası isteniyor.”</p>
      <p>Parti yönetimi, teşkilatlardaki umutsuzluğun ortadan kaldırılması, heyecan ve canlılık kazandırması için daha önce göstermelik olarak yapılan delege seçimine 10 milyona yakın parti üyesinin tamamının katılımının sağlanması planlanıyor. Partiyle bağının güçlendirilmesi için üyelerin yanı sıra 40 bine yakın delegeden de bir defaya mahsus aidat alınması düşünülüyor.</p>
    </article>
  </body>
</html>