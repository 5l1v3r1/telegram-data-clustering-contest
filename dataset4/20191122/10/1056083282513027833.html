<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100190/%D9%85%D8%B1%D8%AF%D9%85-%D9%85%D9%86%D8%AA%D8%B8%D8%B1%D9%86%D8%AF-%D8%AC%D8%B9%D8%A8%D9%87-%D8%B3%DB%8C%D8%A7%D9%87-%D8%A7%D8%B7%D9%84%D8%A7%D8%B9%D8%A7%D8%AA-%D8%B1%D9%88%D8%AD-%D8%A7%D9%84%D9%84%D9%87-%D8%B2%D9%85-%D8%A8%D8%A7%D8%B2-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T10:33:26+00:00"/>
    <meta property="og:title" content="مردم منتظرند جعبه سیاه اطلاعات روح الله زم باز شود"/>
    <meta property="og:description" content="ایسنا/تهران مردم منتظرند جعبه سیاه اطلاعات روح الله زم باز شود و پرونده اقتصادی برخی حضرات نیز علنی گردد."/>
  </head>
  <body>
    <article>
      <h6 class="kicker">امام جمعه موقت ورامین:</h6>
      <h1>مردم منتظرند جعبه سیاه اطلاعات روح الله زم باز شود</h1>
      <address><time datetime="2019-11-22T10:33:26+00:00">22 Nov 2019, 10:33</time> by <a rel="author">مهدی آذرشب</a></address>
      <p>ایسنا/تهران مردم منتظرند جعبه سیاه اطلاعات روح الله زم باز شود و پرونده اقتصادی برخی حضرات نیز علنی گردد.</p>
      <p>حجت الاسلام سید محسن محمودی در خطبه‌های نماز جمعه این هفته ورامین طی سخنانی ضمن دعوت خود و دیگر نمازگزاران به تقوای الهی اظهار کرد: قرآن در مورد انفاق توصیه‌های فراوانی دارد و انفاق باید خالی از منت، ریا، آزار و از درآمدهای طیب و پاکیزه باشد و خداوند به انفاق کنندگان وعده داده است که از خزانه غیبش برای آنها نعمت بفرستد.</p>
      <p>وی با اشاره به گرامیداشت هفته بسیج گفت: این هفته را به تمام بسیجیان تبریک می‌گوییم و هم اکنون ۴۰ سال از عمر این شجره طیبه می گذرد و سال به سال نیز تنومندتر و باشکوه‌تر می شود.</p>
      <p>امام جمعه موقت ورامین در ادامه با اشاره به برگزاری راهپیمایی های باشکوه در خصوص محکوم کردن اغتشاشات اخیر در کشور نیز بیان کرد: انشااله این راهپیمایی فردا نیز در ورامین برگزار خواهد شد، چرا که این اشرار در منطقه خیرآباد آسیب های فراوانی را به بار آورده اند لذا این راهپیمایی از ورودی شهرک مدرس به سوی خیرآباد فردا ساعت ۱۰ صبح برگزار می شود و با حضور مردم ورامین و حتی الامکان با پوشیدن کفن پیام روشنی را برای آشوبگران خواهند داشت و اتوبوس هایی نیز در میدان اصلی شهر ساعت ۹ صبح مستقر خواهد بود و کفن پوشان غیور ۱۵ خرداد پاسخ دندان شکنی را به اشرار با سر دادن شعار مرگ بر اشرار خواهند داد.</p>
      <p>خطیب جمعه ورامین با بیان اینکه همه باید بدانند که این راهپیمایی ها فریاد ملت بر سر اشرار خائن مزدور و عناصر ناکارآمد و نفوذی های داخلی آنها است گفت: مردم از گرانی و بیکاری و سوء مدیریت ها نالان هستند و قطعا همانگونه که این شرارت ها را به خوبی تشخیص می دهند همانطور نیز در برابر آنها خواهند ایستاد.</p>
      <p>وی با تاکید بر اینکه مردم از مطالبات بر حق خود دست نخواهند کشید گفت: مردم منتظرند جعبه سیاه اطلاعات روح الله زم باز شود و پرونده اقتصادی برخی حضرات نیز علنی شود مردم انتظار دارند سوء استفاده کنندگان اقتصادی به مجازات خود برسند، لذا باید بگوییم که ما هرگز از مطالبات بر حق خودمان دست نمی‌کشیم و کسی که به وعده و شعارهایی از مردم رای گرفته حق فرافکنی نداشته و باید پاسخگوی وعده‌های خود باشند.</p>
      <p>محمودی بیان داشت: از دستگاه های قضایی می خواهیم با قاطعیت و سرعت اشرار معاند را به سزای اعمال ننگین خودشان برسانند چرا که خسارت های داده شده به آبروی کشور و دین و دنیای مردم ضرر زده که قابل جبران نیست و هم اکنون اربابان آمریکایی این اشرار به نشانه خوشحالی لبخند می زنند و برای اشرار سوت و کف میزنند و زمانی شده که ترامپ برای حقوق ملی ایران غصه می خورد که چرا اینترنت ایران قطع است لذا من به آنها می گویم شما در این ۴۱ سال بارها لبخند زدید ولی لبخندتان دوامی نداشته است و به زودی تبدیل به غم شده است و باید بدانید این حرکت وسیع اشرار را ملت ایران در طول ۴۸ ساعت در بیش از یکصد شهر مهار و سرکوب کردند و یقینا این بار نیز از این شکست تاریخی برای همیشه سرافکنده خواهد شد.</p>
      <p>انتهای پیام</p>
    </article>
  </body>
</html>