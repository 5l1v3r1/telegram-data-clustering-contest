<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/targul-de-craciun-de-la-strasbourg-s-a-deschis-la-un-an-de-la-atentatul-sangeros-cu-cinci-morti-si-zece-raniti-masuri-severe-de-securitate-500-de-politisti-in-uniforma-si-civili-filtre-obstacole.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T10:29:11+00:00"/>
    <meta property="og:title" content="Târgul de Crăciun de la Strasbourg s-a deschis, la un an de la atentatul sângeros cu cinci morți și zece răniți. Măsuri severe de securitate: 500 de polițiști în uniformă și civili, filtre, obstacole pentru a nu pătrunde mașini-capcană"/>
    <meta property="og:description" content="Strasbourg redevine începând vineri, pentru mai mult de cinci săptămâni, „capitala Crăciunului”, prin deschiderea celebrului târg de Crăciun, marcat de"/>
  </head>
  <body>
    <article>
      <h1> Târgul de Crăciun de la Strasbourg s-a deschis, la un an de la atentatul sângeros cu cinci morți și zece răniți. Măsuri severe de securitate: 500 de polițiști în uniformă și civili, filtre, obstacole pentru a nu pătrunde mașini-capcană </h1>
      <address><time datetime="2019-11-22T10:29:11+00:00">22 Nov 2019, 10:29</time> by <a rel="author">Redacția</a></address>
      <p>Strasbourg redevine începând vineri, pentru mai mult de cinci săptămâni, „capitala Crăciunului”, prin deschiderea celebrului târg de Crăciun, marcat de festivități și măsuri severe de securitate, la un an de la atentatul care a însângerat precedenta ediție, relatează AFP.</p>
      <p>Decorațiuni de tot felul, figurine și biscuiți tradiționali îi așteaptă pe cumpărători în 300 de căsuțe, în timp ce renii și ursuleții de pluș urmăresc de pe fațadele magazinelor și restaurantelor valurile de turiști gata să invadeze centrul istoric. Un brad foarte mare a fost împodobit cu jucării de odinioară, iar la târg sunt organizate ateliere meșteșugărești și spectacole pentru copii.</p>
      <p>În această atmosferă festivă și în miresme de scorțișoară și de vin fiert, răzbate totuși amintirea lui 11 decembrie 2018, când Cherif Chekatt, înarmat cu un pistol și un cuțit, a semănat teroarea pe străzile din centrul orașului, la ora închiderii târgului.</p>
      <p>Acest delicvent recidivist de 29 de ani, cunoscut pentru radicalizarea islamistă a omorât cinci oameni și a rănit alți zece înainte de a fi ucis, după două zile de calvar, de o patrulă de poliție.</p>
      <p>La un an după această tragedie, primăria și prefectura au promis organizarea unui dispozitiv de securitate „mai dinamic și mai bine coordonat”, admițând însă că târgul de Crăciun nu va putea fi niciodată complet „etanșat”.</p>
      <p>„Nu avem niciun motiv de îngrijorare, terorist sau de altă natură, în ceea ce privește târgul de Crăciun de la Strasboug”, a declarat ministrul de Interne, Christophe Castaner, precizând că vrea să dea „un mesaj de vigilență, dar și de seninătate, încredere și invitație la petrecere”.</p>
      <p>Printre măsurile de securitate luate: în jur a 500 de forțe de ordine în uniformă și în civil, acces prin filtre în centrul orașului, cu puncte de control la care vizitatorii trebuie să se prezinte cu paltoanele și gențile deschise, obstacole pentru a bloca eventuale mașini-capcană.</p>
      <p>În 11 decembrie, va fi adus un omagiu victimelor atentatului de anul trecut.</p>
    </article>
  </body>
</html>