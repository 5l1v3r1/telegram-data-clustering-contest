<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152763-psyhologynia-z-lucka-rozpovila-sekrety-schaslyvogo-shlyubu-ta-chy-mozhna-reanimuvaty-vtrachene"/>
    <meta property="og:site_name" content="ВолиньPost"/>
    <meta property="article:published_time" content="2019-11-22T10:06:00+00:00"/>
    <meta property="og:title" content="Психологиня з Луцька розповіла секрети щасливого шлюбу та чи можна реанімувати втрачене"/>
    <meta property="og:description" content="Альона Юхимчук з Луцька допомагає людям налагодити стосунки у шлюбі і будувати щасливу сім’ю."/>
  </head>
  <body>
    <article>
      <h1>Психологиня з Луцька розповіла секрети щасливого шлюбу та чи можна реанімувати втрачене</h1>
      <address>
        <time datetime="2019-11-22T10:06:00+00:00">22 Nov 2019, 10:06</time>
      </address>
      <p>Альона Юхимчук з Луцька допомагає людям налагодити стосунки у шлюбі і будувати щасливу сім’ю.<br/><br/>Сварки, нерозуміння, подружня зрада – що б не руйнувало шлюб, вона знає вихід із кожної ситуації, - пише <a href="https://pershyj.com/p-shlyub-tse-tanets-hristiyanska-psihologinya-alona-yuhimchuk-39872">Перший</a>.<br/><br/>Альона – християнка, тому опирається на біблійні істини.<br/><br/>Вона закінчила факультет сімейного служіння при Університеті Націй та школу коучингу в Києві. Крім того, має освіту сімейного психолога.<br/><br/>Вона консультує пари разом із чоловіком <b>Олександром</b>, з яким у шлюбі 17 років. Майже стільки ж часу триває їхнє спільне сімейне служіння іншим подружжям.<br/><br/>«Першому» жінка розповіла, що таке справжній шлюб, що найбільше руйнує стосунки та чому консультацій психологів недостатньо, щоб жити в гармонії.<br/><br/>«Найчастіше сімейні пари звертаються до нас через те, що не можуть зрозуміти один одного. Причиною цього можуть бути різні проблеми – і фінансові, і сексуальні… Моя робота полягає в тому, щоб люди почули один одного.<br/><br/>Також часто звертаються, коли є криза – була подружня зрада або насильство. Це дуже складно пережити без сторонньої допомоги».<br/><br/>* * *<br/><br/>«Люди, які до нас приходять, знають, що ми християни. І вони розуміють, що ми не можемо не говорити про те, що працює.<br/><br/>У психології ми говоримо про різні психічні процеси, але ми дуже часто упускаємо той момент, що людина складається з трьох частин – дух, душа і тіло.<br/><br/>Лікар займається тілом, психолог – душею, а хто займається духовною частиною? Виходить незавершена картинка. Треба, щоб все було в гармонії. Тоді зміни будуть тривалими».<br/><br/>* * *<br/><br/>«Мене цікавить результат, який триває довго. Буває, що психологи кажуть жінкам: «Я тебе навчу, що казати, і він приповзе до тебе на колінах». Може, й приповзе. Але якщо у чоловіка змін зсередини немає, цього ефекту надовго не вистачає.<br/><br/>Це те саме, що наліпити скотчем яблук на дерево. Ззовні виглядатиме, як справжня яблуня, а насправді так не буде».<br/><br/>* * *<br/><br/>«Найперше треба працювати зі своєю гордістю та егоїзмом. А це не психологічні проблеми, а духовні.<br/><br/>Бо що таке егоїзм? Це я в центрі. Ти не можеш ставити себе в центр і мати щасливу сім’ю. Щастя буде, коли все ставимо на кілька точок – все на свої місця».<br/><br/>* * *<br/><br/>«Ми християни-протестанти, але до нас приходять люди з різних конфесій. Ми ніколи не перечимо переконанням. Те, що стосується Бога і цікавить мене як психолога, – щоб був порядок у сім’ї. У християнських сім’ях Бог повинен бути у центрі».<br/><br/>* * *<br/><br/>«У нас було багато пар, яким ми допомогли запобігти розлученню. У шлюбах стаються речі, які є точкою неповернення. Коли здається, що надії вже нема. Наприклад, коли є зрада. Її не кожен може пробачити. Але якщо людина довіряє Богу, там, де вона ставить крапку, Він ставить кому. Ми зустрічаємось із парами, проводимо консультації, молимось, і Бог робить чудо».<br/><br/>* * *<br/><br/>«Я ніколи не засуджую людей, які проходять через розлучення, тому що це дуже боляче. Досвід показує, що гріх настільки зруйнував людей, що дуже часто в шлюбі нема що відновлювати».<br/><br/>* * *<br/><br/>«Один мій колега за допомогою тестів визначає, який відсоток щасливих моментів був у подружньому житті. Якщо у пари цей відсоток становить менше 20 %, то він навіть не береться працювати з ними.<br/><br/>У Киргизстані ми консультували дуже складну пару. Коли Саша запитав, які щасливі моменти були у них в шлюбі, вони мовчали. Не могли пригадати жодного.<br/><br/>«А весілля?» – запитав Саша. Теж ні. У людей не було взагалі нічого емоційно спільного».<br/><br/>* * *<br/><br/>«Буває, що склянка розбивається, склеюєш її і далі користуєшся. А буває, що вона розлітається на багато частинок і її неможливо склеїти. Так само і в шлюбі. Люди просто знищують один одного словами. І то такими словами, що можна випускати книгу сімейних матюків…»<br/><br/>* * *<br/><br/>«Життя в деяких сім’ях – це жахіття. А все тому, що люди не знають, як будувати сім’ю. Моє завдання – показати їм, яким може бути шлюб і як досягнути цього.<br/><br/>Шлюб будується на палкій любові і безумовній повазі. Якщо цього нема – це не шлюб. Називайте це як завгодно – партнерські відносини, співжиття, сусіди по кімнаті – але це не шлюб».<br/><br/>* * *<br/><br/>«Я сприймаю шлюб як живу істоту. Шлюб – це не чоловік і жінка, це щось третє. Коли подружжя приходить на консультацію, я запитую: «Що з шлюбом? Він захворів? У нього грип? Чи хронічна хвороба? Чи невиліковна хвороба? Він на стаціонарному лікуванні чи вже в реанімації? Чи це труп, який треба поховати?»<br/><br/>Дуже часто це вже реанімація, коли треба робити непрямий масаж серця. Деколи вдається, а деколи ні».<br/><br/>* * *<br/><br/>«Шлюб – це тотальна відданість один одному, коли дві людини стають одним цілим. Так вчить Біблія. У психології є дуже багато книг про те, як збудувати щасливу сім’ю, а Біблія говорить про три прості речі, які чотири рази повторюються у Старому і Новому Заповіті».<br/><br/>* * *<br/><br/>«Що треба зробити згідно з Біблією, аби бути щасливими у шлюбі?<br/><br/>По-перше, відліпитись від батьків. Повністю. На емоційному, духовному і фізичному рівнях. Не жити разом взагалі. Я часто кажу батькам: «Якщо ви хочете зробити подарунок молодятам на весілля, подаруйте їм гроші, щоб вони могли винаймати квартиру.<br/><br/>Рушник на вінчанні символізує лінію, яка відрізає молоде подружжя від батьків. Але у нас пара після цього вертається додому до когось із батьків. Як жінка може відчувати себе господинею у домі свекрухи?»<br/><br/>«По-друге, треба приліпитись один до одного. Людям потрібно навчитись думати про інтереси один одного, служити один одному. <br/><br/>Шлюб – це танець. Прекрасний танець, де ми вчимося шукати власні музику і ритм. Один ступає два кроки вперед, і інший так само. Наступив на ногу? Танцюємо далі. Цього треба вчитись, а не одружились – і все».<br/><br/>По-третє, треба стати одним цілим.<br/><br/>Рівень відданості має бути 100 %. Люди говорять, що будуть «і в горі, і в радості…» А насправді, поки не настане перший конфлікт, поки хтось не втратить роботу, поки чиясь мама не влізе…»<br/><br/>* * *<br/><br/>«Я ніколи не раджу парам, хто скільки має заробляти в сім’ї і хто має сидіти з дітьми. Є така річ, як діалог. Двоє людей вирішують, як їм комфортно.<br/><br/>Одній жінці три декрети підряд сидіти вдома – це тюрма, а іншій тюрма – бути керівницею і вирішувати якісь важливі проблеми. Не всі жінки хочуть будувати кар'єру, так само як не всі чоловіки хочуть бути лідерами. Тому подружжю треба все обговорювати.<br/><br/>Коли я запитую, які ролі хочуть мати в сім’ї чоловік і жінка, то дивлюсь, чи співпадають картинки. Якщо не співпадають, прошу знайти вихід із проблеми».<br/><br/>* * *<br/><br/>«Я не працюю з дітьми, бо вважаю, що в психологів має бути спеціалізація. Але якщо причиною проблем у шлюбі є діти, людям важливо розуміти, що дітей треба виховувати так, як виховує нас наш небесний Тато. Це, мабуть, важко зрозуміти людині, яка ніколи не переживала стосунків з Богом і думає, що Він злий.<br/><br/>Християни мусять розуміти, що батьківство ґрунтується на безумовній любові. Наші діти належать не нам, а Богу. Бог дає нам їх на короткий період, за який ми маємо встигнути зробити з ними багато речей».<br/><br/><b>Спілкувалась Наталя ХВЕСИК<br/><br/>Фото: Ірина КАБАНОВА</b></p>
    </article>
  </body>
</html>