<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/auto/zashto-elektromobilite-shte-poevtinyavat-po-bavno-ot-ochakvanoto.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T10:47:08+00:00"/>
    <meta property="og:title" content="Защо електромобилите ще поевтиняват по-бавно от очакваното"/>
    <meta property="og:description" content="Те не могат да достигнат ценови паритет, ако разчитат на литиево-йонни батерии"/>
  </head>
  <body>
    <article>
      <h1>Защо електромобилите ще поевтиняват по-бавно от очакваното</h1>
      <address>
        <time datetime="2019-11-22T10:47:08+00:00">22 Nov 2019, 10:47</time>
      </address>
      <p>Не бива да очакваме, че електрическите превозни средства в скоро време ще се изравнят по цена със старото поколение автомобили, задвижвани от двигатели с вътрешно горене. За това предупреждава нов доклад на MIT Energy Initiative, който показва, че е-автомобилите "никога не ще могат да достигнат такава цена, ако разчитат на литиево-йонни батерии".</p>
      <p>Литиево-йонните батерии са основният източник, който захранва по-голямата част от днешната потребителска електроника. Вероятно обаче ще е нужно още десетилетие време, за да се стопи разликата в общата цена за притежание за различните видове автомобили.</p>
      <p>Констатациите на MIT рязко противоречат на тези на други изследователски групи, които в последно време уверяват, че електрическите превозни средства биха могли да постигнат ценови паритет с тези, работещи на изкопаеми горива, още през следващите пет години, пише greentech.bg.</p>
      <p>Разлика в цените ще продължи да има доста по-дълго, според доклада на MIT. Тя ще "охлади" прехода към превозни средства с по-ниски емисии. Това от своя страна ще означава, че правителствата трябва да удължат субсидиите или да въведат по-строги ограничения за автомобилите с горивни двигатели, ако трябва да се гонят цели за опазване на климата и намаляване на замърсяването.</p>
      <p>Но постоянният спад в цената на литиево-йонните батерии, които захранват електрическите превозни средства и представляват около една трета от общата им цена, вероятно ще се забави през следващите няколко години. Това се дължи на ограниченията, определяни от цената на суровите материали.</p>
      <p>Редица браншови и академични изследователи прогнозират, че разходите за литиево-йонни батерии ще достигнат 100 долара на кВтч до 2025 г. или по-рано. Мнозина виждат това като "вълшебно число" - моментът, когато електромобили и автомобили с ДВГ ще достигат ценови паритет без субсидии. Очаква се това да отприщи масовото навлизане на електромобилите в ежедневието.</p>
      <p>Но достигането на прага от 100 долара за киловатчат до 2030 г. ще изисква разходите за материалите за акумулатори да останат на едно ниво през следващото десетилетие. Това е период, за който се очаква глобалното търсене на литиево-йонни батерии да нарасне рязко, отбелязва MIT.</p>
      <p>С други думи, не е логично да се очаква, че цената на литиево-йонните системи ще спадне толкова, че да достигне 100-те долара за кВтч.</p>
      <p>По-вероятно, според MIT, е да намалее до около 124 долара за киловатчас.</p>
      <p>В този момент "общите разходи за притежание" за различните категории автомобили биха били приблизително еднакви, като се имат предвид допълнителните разходи за гориво и поддръжка на превозните средства с ДВГ (съответните криви се пресичат в различен момент, в зависимост от местните разходи за горива и вида превозно средство).</p>
      <p>Въпреки това покупната цена на електромобил ще остане с няколко хиляди долара повече от съпоставимо превозно средство с гориво. Макар че изравняването на общата цена на притежание е "солидна стъпка напред за електрическите превозни средства", средният потребител остава много чувствителен към първоначалната цена или към това какво трябва да изплаща месечно.</p>
      <p>По-нататъшно намаляване на първоначалната цена на колите е възможно при евентуално намаляване на други производствени разходи, казват анализаторите на MIT. Откъде обаче биха могли да дойдат подобни намаления е трудно да се посочи.</p>
      <p>Фактор, който не бива да се забравя, е и това, че с навлизането на по-голям брой електромобили в ежедневието ще стане нужно и пълното преустройване на електрозахранващите системи, на които разчитаме днес.</p>
    </article>
  </body>
</html>