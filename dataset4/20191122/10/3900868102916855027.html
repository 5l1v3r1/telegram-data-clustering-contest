<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/woman/1562790/ti-na-kanete-an-to-paidi-sas-echei-gripi"/>
    <meta property="og:site_name" content="NOOZ."/>
    <meta property="article:published_time" content="2019-11-22T10:15:00+00:00"/>
    <meta property="og:title" content="Τι να κάνετε αν το παιδί σας έχει γρίπη"/>
    <meta property="og:description" content="Γρίπη και κρυολόγημα είναι διαφορετικές νόσοι, που προκαλούνται από διαφορετικούς ιούς. Ωστόσο ο διαχωρισμός μεταξύ τους δεν είναι πάντοτε εύκολος, κυρίως στα πρώτα στάδιά τους."/>
  </head>
  <body>
    <article>
      <h1>Τι να κάνετε αν το παιδί σας έχει γρίπη</h1>
      <address>
        <time datetime="2019-11-22T10:15:00+00:00">22 Nov 2019, 10:15</time>
      </address>
      <p>
        <b>Γρίπη και κρυολόγημα είναι διαφορετικές νόσοι, που προκαλούνται από διαφορετικούς ιούς. Ωστόσο ο διαχωρισμός μεταξύ τους δεν είναι πάντοτε εύκολος, κυρίως στα πρώτα στάδιά τους.</b>
      </p>
      <p>Όπως εξηγούν ειδικοί από την Πανεπιστημιακή Παιδιατρική Κλινική του Τορόντο (SickKids), η γρίπη συνήθως αρχίζει απότομα με υψηλό πυρετό. Άλλα συμπτώματα που μπορεί να προκαλέσει είναι πονοκέφαλος, διάχυτοι πόνοι στο σώμα, αδυναμία και κούραση, συνάχι, πονόλαιμος, βήχας και συριγμός («σφύριγμα» της αναπνοής).</p>
      <p>Τα περισσότερα παιδιά θα εκδηλώσουν ήπια γρίπη, αλλά μπορεί να χρειασθούν αρκετές ημέρες έως ότου αισθανθούν καλύτερα. Κάποια από τα συμπτώματα, όμως, μπορεί να διαρκέσουν αρκετό καιρό. Η αδυναμία και ο βήχας, π.χ., μπορεί να επιμείνουν έως και έξι εβδομάδες, με αποτέλεσμα να δυσκολεύονται στις καθημερινές δραστηριότητές τους και στη γυμναστική.</p>
      <p>Αν το παιδί πηγαίνει στο σταθμό ή στο σχολείο ή γενικώς έχει ηλικία άνω των 6 μηνών και κατά τα άλλα είναι υγιές, πρέπει <b>να μείνει στο σπίτι </b>για λίγες ημέρες. Στο διάστημα αυτό, φροντίστε να ξεκουράζεται όσο το δυνατόν περισσότερο και <b>να καταναλώνει αρκετά υγρά </b>(κατά προτίμηση πολλές φορές την ημέρα, σε μικρές ποσότητες).</p>
      <p>Μην δίνετε στο παιδί κανένα φάρμακο (ούτε καν αντιβηχικό) εάν δεν συνεννοηθείτε πρώτα με τον γιατρό σας. Να διαβάζετε πάντοτε το φύλλο οδηγιών χρήσεως των φαρμάκων πριν τα χορηγήσετε στο παιδί.</p>
      <p>Άλλα μέτρα που μπορεί να βοηθήσουν το παιδί είναι <b>θερμά επιθέματα </b>στις επώδυνες περιοχές του σώματος για λίγη ώρα, ένα χλιαρό μπάνιο, γαργάρες με χλιαρό νερό, καθάρισμα της μύτης με φυσιολογικό ορό και, φυσικά, να μην καπνίζει κανείς μέσα στο σπίτι.</p>
      <p>Καλό είναι επίσης να χρησιμοποιείτε κάποια <b>συσκευή απολύμανσης και καθαρισμού του αέρα</b>  από τα παθογόνα μικρόβια και από τον καπνό του τσιγάρου που απολυμαίνουν τον αέρα στον εσωτερικό χώρο και προστατεύουν από ιούς και λοιμώξεις.</p>
      <p>Αν τα μέτρα αυτά δεν καταπραΰνουν τα συμπτώματα του παιδιού και εκείνο αισθάνεται χειρότερα ή αν σας ανησυχεί για οποιονδήποτε λόγο η κατάστασή του, καλέστε τον <b>παιδίατρο</b>.</p>
      <p>Στο σπίτι το παιδί πρέπει να μείνει έως ότου παραμείνει απύρετο για ένα 24ωρο και είναι σε θέση να τρώει και να πίνει. Πρέπει όμως να έχει επίσης αρκετή ενέργεια ώστε να μπορέσει να πάει στον παιδικό σταθμό ή το σχολείο, καθώς και να μην βήχει ασταμάτητα. Η παραμονή στο σπίτι δεν είναι σημαντική μόνο για το ίδιο, αλλά και για την αποτροπή μετάδοσης της γρίπης στα άλλα παιδιά.</p>
      <h3>Πότε να πάτε στον παιδίατρο</h3>
      <p>Αν το παιδί έχει ηλικία κάτω των 3 μηνών, πρέπει να το εξετάσει αμέσως ο παιδίατρος ή να το πάτε στο νοσοκομείο αν εκδηλώσει πυρετό, έχει γρήγορη ή δύσκολη αναπνοή ή/και κάνει έμετο ή αρνείται να φάει.</p>
      <p>Επικοινωνήστε επίσης με τον παιδίατρο αν το παιδί, ανεξάρτητα από την ηλικία του, κοιμάται ή γκρινιάζει περισσότερο από ό,τι συνήθως, δεν μπορεί να πιει αρκετά υγρά ή δεν ουρεί τουλάχιστον κάθε 6 ώρες όσο είναι ξύπνιο, αν κάνει έμετο, αν πονάει στο στήθος ή στην κοιλίτσα του, καθώς και αν δεν αισθανθεί καλύτερα μετά από 5 ημέρες ή αν εκεί που είχε αρχίσει να βελτιώνεται, παρουσιάσει ξαφνικά επιδείνωση.</p>
      <p>Επειγόντως πρέπει να καλέσετε το ΕΚΑΒ ή να πάτε στο πλησιέστερο νοσοκομείο, εάν η αναπνοή του παιδιού γίνει γρήγορη ή δύσκολη, αν το παιδί είναι πολύ αδύναμο, ζαλίζεται, δύσκολα ξυπνάει ή δεν ανταποκρίνεται καλά, αν είναι πολύ ανήσυχο και δεν μπορείτε να το ηρεμήσετε.</p>
      <p>Το ίδιο και αν αρνείται να περπατήσει ή παραπαίει, αν αρχίσει να μελανιάζει στα χείλη ή στο δέρμα, αν έχει δυσκαμψία του αυχένα, έντονο πονοκέφαλο ή κάνει σπασμούς, καθώς και αν παρουσιάζει ταχυπαλμία παρότι του έπεσε ο πυρετός. Σε γενικές γραμμές, επειδή εσείς γνωρίζετε το παιδί σας καλύτερα από όλους, να το πάτε αμέσως στο νοσοκομείο αν το ένστικτό σας λέει ότι κάτι δεν πάει καλά.</p>
      <p>Για να μην κολλήσουν τα υπόλοιπα μέλη της οικογένειάς σας γρίπη, το καλύτερο μέτρο προστασίας είναι το <b>αντιγριπικό εμβόλιο</b>. Μην αμελείτε, να αερίζετε καλά τον χώρο ανοίγοντας καθημερινά τα παράθυρα. </p>
      <p>Μάθετε στο παιδί να πλένει συχνά τα χέρια του και φροντίστε να κάνετε όλοι στο σπίτι το ίδιο. Φροντίστε επίσης να διδάξετε στο παιδί να βήχει και να φταρνίζεται κρύβοντας το πρόσωπό του στο μπράτσο του. Η γρίπη μεταδίδεται εύκολα με τον βήχα και το φτάρνισμα στον αέρα, καθώς και από το άγγιγμα μολυσμένων αντικειμένων.   </p>
      <p>
        <b>Πηγή: iatronet.gr</b>
      </p>
    </article>
  </body>
</html>