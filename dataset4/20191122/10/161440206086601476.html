<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/22/nicola-fonnesu-e-pieraldo-floris-da-iglesias-i-migliori-giovani-p-8-955714.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T10:21:39+00:00"/>
    <meta property="og:title" content="Nicola Fonnesu e Pieraldo Floris, da Iglesias i migliori giovani pasticceri d'Italia"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">La competizione</h6>
      <h1>Nicola Fonnesu e Pieraldo Floris, da Iglesias i migliori giovani pasticceri d'Italia</h1>
      <h2>I due giovanissimi sardi si sono aggiudicati il primo premio al Campionato nazionale di pasticceria rivolto agli istituti alberghieri del Paese</h2>
      <address>
        <time datetime="2019-11-22T10:21:39+00:00">22 Nov 2019, 10:21</time>
      </address>
      <p>Un importante riconoscimento per Nicola Fonnesu e Pieraldo Floris dell'Istituto Galileo Ferraris di Iglesias. I due giovanissimi sardi sono i vincitori del Campionato nazionale di pasticceria rivolto agli istituti alberghieri d'Italia e promosso dalla FIPGC (Federazione Internazionale Pasticceria Gelateria e Cioccolateria) in collaborazione col Miur.</p>
      <p>Fonnesu e Floris si sono piazzati al primo posto, davanti a Emanuele Fragale e Lorenzo Marchisio dell'Istituto V. Donadio di Dronero di Cuneo e ad Asja Sestitti e Matteo Orso dell’istituto Einstein Nebbia di Loreto, terzi classificati.</p>
      <p>"Siamo estremamente soddisfatti per la collaborazione con il Ministero che ha sposato a pieno il nostro progetto - ha dichiarato Roberto Lestani Presidente Internazionale della FIPGC - investire nei giovani significa dare fiducia al futuro di questa professione che rappresenta l'eccellenza italiana nel mondo. Ma vincere questo Campionato è solo un punto di partenza, non di arrivo. I giovani talenti adesso dovranno lavorare sodo per migliorarsi sempre di più per affermarsi in questa meravigliosa arte".</p>
      <p>Per gli chef in erba comincia ora un percorso tanto allettante quanto duro: inizieranno stage professionali nelle migliori pasticcerie d'Italia e dovranno tenere duro per diventare i pasticceri di riferimento di domani. Inoltre, l'istituto Alberghiero Galileo Ferraris rappresentato dai due giovani dovrà organizzare ed essere la sede della prossima edizione, nel 2020, della competizione.</p>
      <p>Il campionato, che si è svolto all'istituto d’istruzione superiore Adriano Tilgher di Ercolano, in provincia di Napoli, dal 19 al 21 novembre, ha visto sfidarsi 60 tra i migliori giovani talenti della pasticceria provenienti da 30 Istituti Alberghieri di tutte le regioni d'Italia.</p>
      <p>Il tema di questa terza edizione dell'iniziativa è stato "La tradizione regionale e l'innovazione". Le squadre si sono sfidate nella realizzazione di un dessert al piatto o di una monoporzione e di una scultura artistica che rappresentasse la tradizione regionale di provenienza, rivisitata in chiave moderna.</p>
      <p>"Siamo orgogliosi del livello raggiunto dai giovani delle scuole alberghiere, ha spiegato Maurizio Santilli - responsabile nazionale e internazionale del Comparto Scuole della FIPGC - ma siamo ancor più consapevoli dell'importanza della formazione per il futuro dei professionisti del mondo della pasticceria. Si tratta di un settore che si sta espandendo a macchia d’olio. I giovani lo vedono sempre più come un mestiere attraente. L’importante è però non dimenticare lo studio di discipline scientifiche. La conoscenza della matematica e della chimica sono alla base del lavoro di ogni bravo pasticcere".</p>
      <p>(Unioneonline/v.l.)</p>
    </article>
  </body>
</html>