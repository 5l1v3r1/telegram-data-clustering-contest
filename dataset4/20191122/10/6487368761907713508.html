<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/terasz/kozmikus-robbanasok/"/>
    <meta property="og:site_name" content="FEMINA"/>
    <meta property="article:published_time" content="2019-11-22T10:50:07+00:00"/>
    <meta property="og:title" content="Brutálisan erős robbanásokat észleltek a világűrben - Ilyenre még nem volt példa"/>
    <meta property="og:description" content="Először észleltek kozmikus óriásrobbanásokat földi gammasugár-teleszkópokkal."/>
  </head>
  <body>
    <article>
      <h1>Brutálisan erős robbanásokat észleltek a világűrben - Ilyenre még nem volt példa</h1>
      <h2>Először észleltek kozmikus óriásrobbanásokat földi gammasugár-teleszkópokkal.</h2>
      <address><time datetime="2019-11-22T10:50:07+00:00">22 Nov 2019, 10:50</time> by <a rel="author">Femina</a></address>
      <p>Az univerzum legerősebb robbanásai sokkal nagyobb energiasugárzást produkálnak, mint korábban gondolták: különleges teleszkópok segítségével két nemzetközi kutatócsoportnak sikerült észlelnie a legnagyobb energiájú gammasugarakat, amelyeket valaha gammakitörésből mértek. A kitörések megközelítőleg akár 100 milliárdszor akkora energiájúak voltak, mint a látható fény.</p>
      <p>A H.E.S.S. és a MAGIC űrteleszkópokkal dolgozó kutatók a Nature tudományos folyóiratban publikálták megfigyeléseiket az első földi gammasugár-teleszkópokkal észlelt gammasugárzás-kitörésekről. A Német Elektronszinkrotron, a DESY fontos szerepet játszott mindkét megfigyelésben - olvasható a <a href="https://phys.org/news/2019-11-cosmic-monster-explosions-ground-based-gamma-ray.html"><b>phys.org</b></a> tudományos portálon megjelent cikkben.</p>
      <h3>A technika korlátai</h3>
      <p>A tudósok korábban műholdakkal tanulmányozták a gammakitöréseket. A szatellitek azonban túl kis detektorokkal rendelkeznek ahhoz, hogy érzékeljék a kis fényerejű gammasugárzást, amely óriási energiájú gammasugárzásból ered. Tehát gyakorlatilag nem volt ismert, hogy az óriási robbanások kibocsátanak-e gammasugarakat nagyon nagy energiájú tartományban is.</p>
      <figure>
        <img src="https://kep.cdn.indexvas.hu/1/0/3045/30458/304583/30458315_a6685403390efc3ecf5c4cc7bd34e937_wm.jpg"/>
      </figure>
      <p>Éveken át próbáltak elkapni egy gammakitörést a Cserenkov-teleszkópokkal. Majd váratlanul, 2018 nyara és 2019 januárja között két nemzetközi csillagászcsoport először észlelt a Földről gammasugarakat két óriási gammakitörésből. 2018. július 20-án a Namíbiában lévő 28 méteres a High-Energy Stereoscopic System, a H.E.S.S. észlelte a 180720B gammasugárzást, 2019 januárjában pedig a La Palmán álló Major Atmospheric Gamma Imaging Cherenkov, a MAGIC észlelte a 190114C kitörést.</p>
      <p>Mindkét megfigyelést az amerikai űrkutatási hivatal, a NASA gammasugárműholdjai indították el, amelyek figyelemmel kísérik az égbolt gammasugárzását, és észleléskor automatikus riasztást küldenek más gammasugár-megfigyelő intézetekhez.</p>
      <p>- Olyan gyorsan rá tudtunk mutatni a származási régióra, hogy a robbanás kezdeti észlelése után mindössze 57 másodperccel elkezdhettük a megfigyelést. A megfigyelés első 20 percében sok ezernyi fotont észleltünk a gammakitörésből - mondta el <b>Cosimo Nigro</b>, a MAGIC kutatócsoportjának tagja.</p>
      <h3>A valaha mért legerősebb kitörések</h3>
      <p>A MAGIC 200 és ezer milliárd elektronvolt energiájú gammasugárzást mért. - Ezek messze a legnagyobb energiájú fotonok, amelyeket valaha egy gammasugár-kitörésből észleltek - mondta el <b>Elisa Bernardini</b>, aki a MAGIC-kutatócsoportot vezeti a DESY-ben. Összehasonlításként: a látható fény 1-3 elektronvolt közötti értékű.</p>
      <p>A kutatók megállapították, hogy a 190114C gammasugárzás-kitörés több mint négymilliárd fényévnyire történt. Ami azt jelenti, hogy a fénye több mint négy milliárd év alatt ért hozzánk. Az észlelt másik nagy gammasugárzás-kitörés, a 180720B még távolabb, hatmilliárd fényévnyire történt. A belőle érkező gammasugárzás energiája még a kezdeti robbanás után is 100 és 440 milliárd elektronvolt között volt észlelhető.</p>
      <p>- Meglepő módon a H.E.S.S. teleszkóp több mint tíz órával azután, hogy a robbanást a műholdak először jelezték, a robbanás irányából 119 gammamennyiség-többletet észlelt - mondta el <b>Stefan Ohm</b>, a H.E.S.S. kutatócsoport vezetője a DESY-ben. <b>Konstancja Satalecka</b>, a DESY kutatója szerint az is kiderült, hogy eddig a kiáramló energia felét nem észlelték.</p>
      <p>
        <b>Fekete pont jelent meg a Nap előtt</b>
      </p>
      <p>Látványos jelenségnek lehettek szemtanúi tegnap azok, akiknek távcsöve a Napra tévedt november 11-én, ugyanis naprendszerünk központi csillaga előtt haladt át a Merkúr, ami innen a Földről nézve csak egy aprócska, fekete pontnak tűnt, de nagyon jól kivehető volt.</p>
      <figure>
        <img src="https://kep.index.hu/1/0/3032/30327/303271/30327153_2328335_233dc46468ac813d77ec0ab6ee50e0fe_wm.jpg"/>
        <figcaption>
          <a href="https://femina.hu/terasz/merkur-atvonulas-2019/">Nézegess képeket! 6 kép<br/><b>Mi ez a fekete pont, ami megjelent a Nap előtt? Magyarországról is látható volt</b></a>
        </figcaption>
      </figure>
    </article>
  </body>
</html>