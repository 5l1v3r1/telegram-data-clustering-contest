<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/breaking-news-scrisoarea-deschisa-a-lui-dancila-ce-ne-ascunde/"/>
    <meta property="og:site_name" content="Cotidianul"/>
    <meta property="article:published_time" content="2019-11-22T10:50:07+00:00"/>
    <meta property="og:title" content="BREAKING NEWS. Scrisoarea deschisă a lui Dăncilă: „Ce ne ascunde?”"/>
    <meta property="og:description" content="Candidatul PSD la alegerile prezidențiale, Viorica Dăncilă, a lansat, într-o postare pe Facebook în care se declară înfuriată, un ultim apel la dezbatere către contracandidatul său, Klaus Iohannis"/>
  </head>
  <body>
    <article>
      <h1>BREAKING NEWS. Scrisoarea deschisă a lui Dăncilă: „Ce ne ascunde?”</h1>
      <address><time datetime="2019-11-22T10:50:07+00:00">22 Nov 2019, 10:50</time> by <a rel="author">(C.C.)</a></address>
      <p>Candidatul PSD la alegerile prezidențiale, Viorica Dăncilă, a lansat, într-o postare pe Facebook în care se declară înfuriată, un ultim apel la dezbatere către contracandidatul său, Klaus Iohannis. Dăncilă a propus ca evenimentul să aibă loc vineri seară, la ora 20.00, la Palatul Parlamentului.</p>
      <p>”SCRISOARE DESCHISĂ</p>
      <p>Dragi români,</p>
      <p>Dragi jurnalişti,<br/>Dragi formatori de opinie,</p>
      <p>Indiferent de opţiunea dumneavoastră duminică, cred că sunteţi de acord cu toţii că felul în care domnul Iohannis a ales să se comporte în toată această perioadă este DE NEACCEPTAT. Nimeni, dar absolut nimeni, nu şi-ar fi permis să refuze, fără niciun argument credibil, o dezbatere electorală.</p>
      <p>Nimeni nu a înţeles până la acest moment de ce întrebare fuge atât de tare domnul Iohannis. Ce poate să justifice o asemenea atitudine de dispreţ şi lipsă de reacţie la apelul românilor? Ce ne ascunde domnul Iohannis?</p>
      <p>Eu, până în ultima clipă, voi insista şi voi fi pregătită pentru confruntarea democratică pe care românii o cer şi o merită!</p>
      <p>Aşa că lansez un apel public. Să îl chemăm pe <a href="https://www.facebook.com/klausiohannis/?__tn__=K-R&amp;eid=ARBitUqK8gIp9m53BWIg8eevEU9gyXR8EMuo6Nv56RSZjriVh8xfTRkROFsp9f1LVATKdhm0cdfbz3ro&amp;fref=mentions&amp;__xts__%5B0%5D=68.ARC_LBQx26d1g7p1dYeld3mkFRao6G4KAQ6T1ZujqMzLOTSTq6bLQbgOlN0XoSgMdzUtbvJQ6VSGkS9v70oMyh0hwrsKWHzlmgv3FxkI6X7wZ5ML0uYcQOoJZF391JyeGU6ZDepdANKoT6tYPbK1gRhF6rNe2S98aoPs61B4YFBbYeiBNGy94Nekp3xajkPz-amlGR10JwAJ7Em850jUX8iqA69dC_2GFcxkzf4gglgvSN9JO51bNtGpdP1talnY1bbMQZBX6QoznDjQf_nAfso3uwMwCmTtCQwoMNY07DW9YzgjiYhURoaQcA6Kxj26w-wz0AmRe44DaEi6Z4wm9Oo">Klaus Iohannis</a> la dezbatere în această seară, începând cu ora 20:00, la Palatul Parlamentului! Echipa mea de campanie deja încearcă să ia legătura cu staff-ul domnului Iohannis pentru a stabili această întâlnire.</p>
      <p>PS: Chiar şi în ultima zi de campanie, domnul Iohannis le spune românilor, la fel de obsesiv şi stupid, că au de ales între dumnealui şi PSD. Nu, domnule preşedinte! Românii au de ales între un om care fuge de întrebări şi unul care, în ultimele zile, a răspuns câtorva sute de întrebări venite de la toţi jurnaliştii, fără menajamente, fără repetiţii, fără regie!”, a transmis Dăncilă. Și șefa de campanie a lui Dăncilă, Lia Olguța Vasilescu, i-a trimis, vineri, o scrisoare omologului său de la PNL, Dan Motreanu, în care îi adresează „o ultimă invitație” lui Klaus Iohannis la o dezbatere față în față cu liderul social-democrat.</p>
      <p>
        <b>Răspund portavocile lui Iohannis</b>
      </p>
      <p>În replică, prim-vicepreședintele PNL Rareș Bogdan a transmis, vineri, că Viorica Dăncilă visează ”cai verzi pe pereți” și că dezbaterea pentru alegerile prezidențiale este ”în stradă, printre oameni”.</p>
      <p>”Văd că șefa PSD iar se face că vrea să participe la o dezbatere cu președintele Românei. Îi comunic faptul că domnul Klaus Iohannis dezbate cu oamenii, în stradă, în săli, răspunde la întrebări, aduce argumente… Și au fost multe întrebări zilele astea, la Baia Mare, Bistrița, Ploiești, Galați, azi suntem la Bacău – tot atâtea locuri unde șeful statului a discutat/discută cu cetățenii. Dar o face sincer, fără minciuni, fără a amăgi oamenii. Ca un om serios, cu conștiință”, a scris pe Facebook Rareș Bogdan.</p>
      <p>El a reamintit și de participarea lui Klaus Iohannis la summitul liderilor PPE, alături de Angela Merkel, Ursula von der Leyen și Donald Tusk, premierul Greciei, Mitotakis si fostul si viitorul cancelar al Austriei, Sebastian Kurz.</p>
      <p>”Adică lideri, doamnă Dăncilă, viziuni, argumente, proiecte, progres. Vă sunt cunoscuți termenii aceștia? Doamna Dăncilă, cred că stați închisă în birou și visați cai verzi pe pereți, iar din când în când intră câte-un sfetnic și vă spune „ieșiți, doamnă, de sub masă, că nu vine nimeni să vă reproșeze minciunile pe care le-ați spus, vă păzim noi!”. Mai ales după desecretizarea Raportului 10 august… Manipulările PSD, de cea mai joasă speță, ies la iveală, iată! Ieșiți, doamnă, dintre cei 4 pereți, mergeți în stradă și vorbiți cu oamenii, dezbateți cu ei, vedeți ce vă spun! Măcar un duș rece, din când în când, un șef de partid, chiar și așa, instalat de un infractor, trebuie să facă, să se trezească! Aveți curaj să dați ochii cu România normală, cea pe care ați umilit-o, ați mințit-o, ați luat-o de neroadă, ați bătut-o pe 10 august, ați gazat-o? Aveți curaj să le spuneți românilor de ce ați ajuns pe primele pagini ale ziarelor de pe glob? Aveți curaj să le explicați oamenilor de ce ați angajat numai copii, nepoți, amante, iar pe cei competenți i-ați invitat să plece la mii de kilometri, cu lacrimi în gât? Aveți curaj să le spuneți părinților lor de ce au plecat copiii lor din țară? Aveți curaj să le spuneți românilor de ce ați legiferat exclusiv pentru un grup infracțional? Aveți curaj să le spuneți cum ați făcut averi de faraoni în timp ce electoratul vostru sărăcea? În stradă, printre oameni, acolo e dezbaterea! Haideți, pi R pătrat pe stradă”, a conchis Rareș Bogdan.</p>
      <p>Totodată, Alina Gorghiu, senatoare PNL, a transmis, vineri, ca urmare a invitației Vioricăi Dăncilă la o dezbatere, că președintele Klaus Iohannis se află la Bacău pentru o dezbatere cu cetăţenii. ”Nu mai bine ar ieși cei de la PSD puțin pe stradă, să mai simtă ce gândesc oamenii?”, întreabă Gorghiu.</p>
      <p>”Am auzit că ne caută echipa de campanie a doamnei VVD. Iar cu dezbaterea… Nu mai bine ar ieși cei de la PSD puțin pe stradă, să mai simtă ce gândesc oamenii? Președintele României se află la Bacău, la o dezbatere deschisă cu cetățenii. Pentru că asta e democrația! Deci nu cred că se supără cineva că nu va da curs invitației de a se întâlni cu dumneavoastră la Parlament. Și să vă spun eu ce este “de neacceptat”. Frica PSD de a se întâlni cu electoratul, de a cere direct cetățenilor să meargă la vot!”, a scris pe Facebook Alina Gorghiu.</p>
      <p>Klaus Iohannis are programată vineri participarea la un eveniment electoral la Bacău.</p>
      <p>Între timp, Iohannis a postat vineri la prânz pe Facebook un clip video în care apare în geaca roşie, la protestul din Piaţa Universităţii, şi mesajul „HAI LA VOT! MIZA E CLARĂ – ORI EU ORI PSD. VOTEAZĂ!”</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fklausiohannis%2Fvideos%2F783854692058380%2F&amp;show_text=&amp;width=640" width="640" height="358" data-service="Facebook" scrolling="no"/>
      </figure>
    </article>
  </body>
</html>