<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/ekonomi/motor/dubbeltrubbel-for-elon-musk-talig-bilruta-gick-sonder-under-visning/"/>
    <meta property="og:site_name" content="DN.SE"/>
    <meta property="article:published_time" content="2019-11-22T10:07:00+00:00"/>
    <meta property="og:title" content="Dubbeltrubbel för Elon Musk – ”tålig” bilruta gick sönder under visning"/>
    <meta property="og:description" content="Under lanseringen råkade företagets chefsdesigner spräcka bilens sidorutor, som skulle vara särskilt tåliga."/>
  </head>
  <body>
    <article>
      <h1>Dubbeltrubbel för Elon Musk – ”tålig” bilruta gick sönder under visning</h1>
      <address><time datetime="2019-11-22T10:07:00+00:00">22 Nov 2019, 10:07</time> by <a rel="author" href="https://www.dn.se/av/hugo-ewald/" target="_blank">Hugo Ewald</a></address>
      <p>
        <b>Under torsdagen lanserade det amerikanska bilföretaget Tesla sin nya Cybertruck – företagets första försök att ta sig in på pickup-marknaden. Under lanseringen råkade företagets chefsdesigner spräcka bilens sidorutor, som skulle vara särskilt tåliga. <br/>Som om det inte vore nog gick en av Elon musks rymdfarkoster sönder under en testflygning på onsdagen. </b>
      </p>
      <p>Den billigaste varianten av Teslas retrofuturistiska Cybertruck, som ska stå färdig i slutet av 2021, väntas i USA kosta 39.000 dollar, motsvarande runt 400.000 svenska kronor. <a href="https://m3.idg.se/2.1022/1.726815/tesla-cybertruck">Enligt tekniksajten M3 </a>väntas den dock bli betydigt dyrare i Sverige.</p>
      <p><b>Bilen, som Tesla marknadsför</b> som särskilt tålig, klarade en demonstration där Teslas chefsdesigner Franz von Holzhausen slog på den med en slägga. Men när han kastade stålkulor mot bilens fönster sprack två av sidofönstren, vilket fick Tesla-grundaren Elon Musk att utropa svordomar.</p>
      <p>– Kanske var det där lite för hårt, sa Musk.</p>
      <figure>
        <iframe src="https://www.youtube.com/embed/m7atGkba-Z8" width="640" height="360" data-service="Youtube" scrolling="no"/>
      </figure>
      <p>Cybertruck har en kantig och retrofuturistisk design som ser ut att vara hämtad från en science fiction-film från 1980-talet. Bilen kommer i tre modeller. En modell med en enkel motor och en räckvidd på 40 mil, en med dubbla motorer och en räckvid på cirka 48 mil och en med trippla motorer och en räckvidd på ungefär 80 mil. De tre modellerna har mellan 3,3 och 6,3 tons dragkapacitet beroende på modell.</p>
      <p><b>Dagen innan lanseringen </b>av Cybertruck gick en prototyp av rymdskeppet Starship, gjort av Musk-drivna företaget SpaceX, sönder i samband med ett test. Starship är en del i företagets försök att bygga en rymdfarkost som kan flytta människor och genomföra varutransporter både på jorden och i rymden.  </p>
      <p>”Syftet med dagens test var att utsätta systemen för maximalt möjligt tryck, så resultatet var inte helt oväntat. Ingen skadades och det här är ingen stort bakslag”, sa en talesperson från företaget i ett uttalande till <a href="https://www.theverge.com/2019/11/20/20974884/spacex-starship-rocket-prototype-failure-test-texas">The Verge</a>.  </p>
      <figure>
        <iframe src="https://www.youtube.com/embed/PF1NEhaG19I" width="640" height="360" data-service="Youtube" scrolling="no"/>
      </figure>
    </article>
  </body>
</html>