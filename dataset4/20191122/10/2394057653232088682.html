<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/22/cyberpunk-2077-wszedl-w-finalna-faze-procesu-deweloperskiego--kwiecien-niemal-pewny.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-22T10:35:00+00:00"/>
    <meta property="og:title" content="Cyberpunk 2077 wszedł w finalną fazę procesu deweloperskiego – kwiecień niemal pewny?"/>
    <meta property="og:description" content="Przy okazji dowiedzieliśmy się, że grupa CD Projekt wypracowała wyższe zyski, niż przewidywali analitycy i inwestorzy."/>
  </head>
  <body>
    <article>
      <h1>Cyberpunk 2077 wszedł w finalną fazę procesu deweloperskiego – kwiecień niemal pewny?</h1>
      <h2>Przy okazji dowiedzieliśmy się, że grupa CD Projekt wypracowała wyższe zyski, niż przewidywali analitycy i inwestorzy.</h2>
      <address><time datetime="2019-11-22T10:35:00+00:00">22 Nov 2019, 10:35</time> by <a rel="author">LM</a></address>
      <p>Wczoraj na oficjalnym kanale studia CD Projekt RED wiceprezes zarządu ds. finansowych spółki, Piotr Nielubowicz, pochwalił się wynikami grupy za miniony, III kwartał bieżącego roku. <b>Do finansów grupy przejdziemy za chwilę, bo z naszego punktu widzenia, o wiele ważniejsza jest informacja, że proces produkcji gry Cyberpunk 2077 wszedł w ostatnią i kluczową fazę.</b> Obok intensywnych prac nad dalszym rozwojem i promocją tytułu, rozpoczęto wewnętrzne i zewnętrzne testy gry oraz lokalizowanie jej na poszczególne wersje językowe.</p>
      <figure>
        <img src="https://img6.gram.pl/fnny20191122102808058fjkk.jpg"/>
      </figure>
      <p>Tak jak wspomniał Nielubowicz, <b>obecna faza prac jest najważniejsza – w zależności od jej wyników studio będzie w stanie określić, czy uda się dowieźć tytuł na ujawnioną przy okazji targów E3 datę premiery</b>. Bo chociaż ta została ogłoszona z pełną powagą, to do czasu komunikatu o złotym statusie Cyberpunka, wciąż może się zmienić. Warto jednak tutaj przypomnieć, że samo ogłoszenie odnosi się do okresu lipiec – wrzesień, więc fani tytułu mogą być dobrej myśli.<br/><br/>Wracając do finansów, warto wspomnieć, że w przywołanym okresie <b>CD Projekt wypracował 92,9 miliona złotych przychodów, czyli o ponad 38% więcej, niż w analogicznym okresie w minionym roku. Tymczasem zysk netto grupy wyniósł 14,9 miliona złotych</b>, czyli nieco mniej niż w minionym roku, ale i tak więcej, niż przewidywali analitycy. Skumulowane roczne zyski netto przekroczyły już 65 milionów złotych. Co równie ważne, <b>tylko w trzecim kwartale bieżącego roku CD Projekt wydało rekordowe 43 miliony złotych na rozwój</b>, co możemy powiązać z realizacją i dalszą promocją Cyberpunka 2077.</p>
      <p>Wśród najważniejszych czynników sukcesu, Nielubowicz wskazał <b>rosnące zainteresowanie platformą GOG Galaxy 2.0 oraz sprzedaż Wiedźmina 3 na konsolach Nintendo Switch</b>. Zainteresowani pełnym oświadczeniem znajdą je poniżej.</p>
      <p>https://www.youtube.com/watch?v=uQpmNHl0np0</p>
      <hr/>
      <p>
        <a href="https://www.sferis.pl/gry-komputerowe-2263">Sprawdź bogatą ofertę gier na PC i konsole w sklepie Sferis.pl</a>
      </p>
    </article>
  </body>
</html>