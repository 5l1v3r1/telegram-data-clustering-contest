<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/the-home-of-adolf-hitler-will-become-a-police-station-in-austria"/>
    <meta property="og:site_name" content="euronews"/>
    <meta property="article:published_time" content="2019-11-22T10:19:50+00:00"/>
    <meta property="og:title" content="خانه محل تولد هیتلر به پاسگاه پلیس تبدیل می‌شود"/>
    <meta property="og:description" content="دولت اتریش برای جلوگیری از تبدیل خانه‌ای که در سال ۱۸۸۹ هیتلر در آن به‌دنیا آمد به محلی برای گردهمایی هواداران نئونازی، آن را به اداره پلیس تبدیل می‌کند."/>
  </head>
  <body>
    <article>
      <h1>خانه محل تولد هیتلر به پاسگاه پلیس تبدیل می‌شود</h1>
      <address><time datetime="2019-11-22T10:19:50+00:00">22 Nov 2019, 10:19</time> by <a rel="author">یورونیوز فارسی </a></address>
      <p>دولت اتریش برای جلوگیری از تبدیل خانه‌ای که در سال ۱۸۸۹ هیتلر در آن به‌دنیا آمد به محلی برای گردهمایی هواداران نئونازی، آن را به پاسگاه پلیس تبدیل می‌کند.</p>
      <p>این خانه در شهر کوچک برانائو ام این در شمال اتریش واقع شده است.</p>
      <p>ولفگانگ پشورن، وزیر کشور اتریش در بیانیه‌ای ضمن اعلام تبدیل این خانه به اداره پلیس، افزود: «اینکه پلیس در آینده از این خانه استفاده می‌کند به‌طور واضح نشان می‌دهد که این محل هیچگاه به مکانی برای بزرگداشت نازیسم تبدیل نمی‌شود.»</p>
      <p>این وزارتخانه همچنین تاکید کرد که به‌دنبال طرح‌های معماری برای تبدیل این خانه به اداره پلیس است.</p>
      <p>مسابقه معماری در سطح اروپا در این زمینه در ماه نوامبر کلید می‌خورد و تصمیم‌گیری درباره طرح‌ها در ابتدای سال ۲۰۲۰ اعلام می‌شود.</p>
      <p>دیوان عالی اتریش، پس از سال‌ها کشمکش در سال جاری میلادی قبول کرد که ۸۱۰ هزار یورو غرامت به خانواده پومر که این ساختمان ۸۰۰ متری را از سال ۱۹۷۰ به وزارت کشور اتریش اجاره داده بودند، پرداخت کند. از این ساختمان به عنوان مرکزی برای افرادی که ناتوانی جسمی دارند استفاده می‌شد. اما در سال ۲۰۱۱ صاحب این خانه از تامین مالی برای نوسازی آن خودداری و از فروش آن نیز صرفنظر کرد. بنابراین در این هشت سال این خانه خالی از سکنه بود تا اینکه پرونده‌ای قضایی به جریان افتاد و پس از سال‌ها دولت توانست این خانه را مصادره کند.</p>
      <p>گرچه آدولف هیتلر زمان کمی در این خانه زندگی کرد اما همچنان هواداران نازیسیم از سراسر جهان هر سال همزمان با روز تولد هیتلر در این مکان جمع می‌شوند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2017/06/30/hitler-birthplace-austria-seizes">دولت اتریش خانه هیتلر را مصادره می کند</a>
        </li>
        <li>
          <a href="https://farsi.euronews.com/2016/10/18/convert-or-destroy-what-will-happen-to-hitler-s-home">خانه محل تولد هیتلر تخریب نمی شود</a>
        </li>
      </ul>
      <h3>کلاه هیتلر در یک حراجی ۵۰ هزار یورو فروخته شد</h3>
      <p>همزمان با اعلام خبر تبدیل خانه محل تولد هیتلر به اداره پلیس، برخی از وسایل شخصی رهبر نازی‌ها در یک حراجی در مونیخ عرضه شد که این موضوع اعتراض‌هایی را در آلمان و خارج از آن برانگیخت.</p>
      <figure>
        <img src="https://static.euronews.com/articles/stories/04/31/50/72/808x454_cmsv2_1b1cf71f-bbd1-51f2-a07b-c9060ad564b1-4315072.jpg"/>
        <figcaption>کلاه هیتلررویترز</figcaption>
      </figure>
      <p>طبق گزارش وبسایت خانه حراج هرمان هیستوریکا، یکی از کلاه‌های مورد استفاده هیتلر در این حراجی ۵۰ هزار یورو فروخته شد. از سوی دیگر برخی وسائل و لباس‌های اوا براون، معشوقه هیتلر نیز در این حراجی به مبلغ هزاران یورو به فروش رفت.</p>
      <p>در این حراجی فردی نیز یک نسخه گرانقیمت از کتاب «نبرد من» نوشته هیتلر را که بیانگر اندیشه‌های سیاسی او است به قیمت ۱۳۰ هزار یورو خریداری کرد.</p>
      <blockquote>آن‌ها به‌گونه‌ای عمل می‌کنند که گویی در حال فروش اشیا هنری تاریخی عادی هستند اما این خطر وجود دارد که یادگارهای نازی‌ها تبدیل به نمادهای مقدس شوند<cite>فلیکس کلاین <br/>کمیسر ویژه مبارزه با یهودستیزی در دولت آلمان</cite></blockquote>
      <p>در این حراجی همچنین تعداد زیادی لباس و وسائل شخصی رهبران نازی مانند هاینریش هیملر و رودولف هس برای فروش عرضه شده است.</p>
      <p>فلیکس کلاین، کمیسر ویژه مبارزه با یهودستیزی در دولت آلمان گفت: «جنایت نازی‌ها در اینجا بی‌اهمیت شده است.»</p>
      <p>وی افزود: «آن‌ها به‌گونه‌ای عمل می‌کنند که گویی در حال فروش اشیا هنری تاریخی عادی هستند اما این خطر وجود دارد که یادگارهای نازی‌ها تبدیل به نمادهای مقدس شوند.»</p>
      <p>همزمان با افزایش قدرت جریان‌های راست‌گرای افراطی، نگرانی از تبدیل یادگارهای دوره حاکمیت نازیسم و فاشیسم در اروپا بالا گرفته است.</p>
      <figure>
        <img src="https://static.euronews.com/articles/stories/04/31/50/72/808x454_cmsv2_8cd9d3a8-a04d-5209-9f6d-50c882e4ef65-4315072.jpg"/>
      </figure>
    </article>
  </body>
</html>