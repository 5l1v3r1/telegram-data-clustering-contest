<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/podosfero/superleague/776624/ke-episima-tsavi-roka-ston-panathinaiko/"/>
    <meta property="og:site_name" content="to10.gr"/>
    <meta property="article:published_time" content="2019-11-22T10:45:54+00:00"/>
    <meta property="og:title" content="Και επίσημα Τσάβι Ρόκα στον Παναθηναϊκό"/>
    <meta property="og:description" content="Ο Παναθηναϊκός ανακοίνωσε την πρόσληψη του Τσάβι Ρόκα, με τον Ισπανό να είναι και επίσημα ο νέος τεχνικός διευθυντής του τριφυλλιού."/>
  </head>
  <body>
    <article>
      <h1>Και επίσημα Τσάβι Ρόκα στον Παναθηναϊκό</h1>
      <h2>Ο Παναθηναϊκός ανακοίνωσε την πρόσληψη του Τσάβι Ρόκα, με τον Ισπανό να είναι και επίσημα ο νέος τεχνικός διευθυντής του τριφυλλιού.</h2>
      <address><time datetime="2019-11-22T10:45:54+00:00">22 Nov 2019, 10:45</time> by <a rel="author">to10.gr</a></address>
      <p>Ο Τσάβι Ρόκα είναι κι επίσημα ο νέος τεχνικός διευθυντής του Παναθηναϊκού, με τους πράσινους να ανακοινώνουν τη συμφωνία για τα επόμενα δυο χρόνια.</p>
      <p>Ο Ισπανός τα είχε βρει σε όλα με τη διοίκηση του τριφυλλιού εδώ και μέρες, όμως σήμερα ολοκληρώθηκε και το τυπικό της υπόθεσης, με τον Ρόκα να είναι ο αντικαταστάτης του Νίκου Νταμπίζα.</p>
      <p>
        <a href="https://www.to10.gr/dekaria/776538/olybiakos-kerdizi-pektes-ginete-omada-alla-theli-dromo/">
          <i>Κερδίζει παίκτες, γίνεται ομάδα αλλά θέλει δρόμο…</i>
        </a>
      </p>
      <p>Πλέον ο νέος τεχνικός διευθυντής σηκώνει μανίκια και ξεκινάει δουλειά, ενώ αναμένεται να έχει επαφές τόσο με τους ιθύνοντες της ομάδας, αλλά και με τον Γιώργο Δώνη και τους παίκτες του Παναθηναϊκού.</p>
      <p>Η παρουσίαση του Ισπανού θα γίνει τη Δευτέρα στη 1 μμ. στο προπονητικό κέντρο του Παναθηναϊκού.</p>
      <p>
        <b>Αναλυτικά η ανακοίνωση της ΠΑΕ Παναθηναϊκός:</b>
      </p>
      <p>Η ΠΑΕ Παναθηναϊκός ανακοινώνει την έναρξη της συνεργασίας της για τα επόμενα δύο χρόνια με τον τεχνικό διευθυντή, κ. Τσάβι Ρόκα.</p>
      <p>Ο γεννημένος στην Καταλονία στις 19 Ιανουαρίου 1974, Τσάβι Ρόκα έχει ήδη εμπειρία οκτώ ετών στη θέση του τεχνικού διευθυντή. Η αρχή έγινε το 2010 όταν ανέλαβε τη συγκεκριμένη αρμοδιότητα στην ισπανική Σαμπαντέλ. Την πρώτη του σεζόν εκεί, η Σαμπαντέλ κέρδισε την άνοδο στη Segunda Division, όπου και παρέμεινε έως την τελευταία του σεζόν εκεί (2013-14).</p>
      <p>Το Μάρτιο του 2014 ανέλαβε τεχνικός διευθυντής στην κυπριακή ΑΕΚ Λάρνακας. Στην τετραετή θητεία του, η ΑΕΚ Λάρνακας μπήκε «σφήνα» στους μεγάλους της Κύπρου, κατορθώνοντας να κατακτήσει το Κύπελλο τη σεζόν 2017-18 και να κατακτήσει τρεις συνεχόμενες σεζόν τη δεύτερη θέση στο πρωτάθλημα, συμμετέχοντας παράλληλα στους προκριματικούς γύρους του Europa League. Η συνεργασία του με την ΑΕΚ Λάρνακας ολοκληρώθηκε στο τέλος της σεζόν 2017-18.</p>
      <p>Ως ποδοσφαιριστής ο Τσάβι Ρόκα ξεκίνησε στην ακαδημία της Μπαρτσελόνα (γέννημα – θρέμμα Καταλανός γαρ), περνώντας τις ηλικιακές βαθμίδες της La Macia. Και σε όλα αυτά τα χρόνια της παραμονής του στον ποδοσφαιρικό κολοσσό της Βαρκελώνης, ήταν στέλεχος όλων των εθνικών ομάδων Ισπανίας από τα Κ15 έως και τα Κ21. Στα 20 του βρέθηκε στη δεύτερη ομάδα της Μπαρτσελόνα και δύο χρόνια αργότερα πέτυχε το μεγάλο στόχο, να καταγράψει συμμετοχή στην πρώτη ομάδα. Μία μεν αλλά δεν ξεχνιέται. Στις 26 Μαΐου 1996 ήταν βασικός στον αγώνα Λα Κορούνια – Μπαρτσελόνα. Δεν σταθεροποιήθηκε στην πρώτη ομάδα και τελικά στα 23 του αποφάσισε να αναζητήσει αλλού την ποδοσφαιρική τύχη του. Πρώτος σταθμός η Λογκρονιές, μετά η Τολέδο και τελικά η καταξίωση ήρθε στη Βιγιαρεάλ. Στέλεχος του βασικού κορμού των «κίτρινων υποβρυχίων» για τρεις σεζόν στην Primera Division, ώσπου το 2002 έκανε ακόμα βήμα μπροστά, μετακομίζοντας στην Εσπανιόλ. Εκεί δεν τα κατάφερε. Ένα χρόνο μετά πήγε στη Segunda Division για λογαριασμό της Ράγιο Βαγιεκάνο, έπειτα συνέχισε στη Χοσπιταλέτ, στη Σαμπαντέλ και το 2008 στα 34 του έκανε το μεγάλο ταξίδι για τη Νέα Ζηλανδία και την Όκλαντ Σίτι με την οποία κατέκτησε το πρωτάθλημα.</p>
      <p>Πρόλαβε να κάνει ένα μίνι πέρασμα ως προπονητής σε ομάδες Νέων των Εσπανιόλ, Σαμπαντέλ και Όκλαντ Σίτι.</p>
      <p>Τον καλωσορίζουμε στην ομάδα μας!</p>
      <p>
        <b>
          <a href="https://www.to10.gr/podosfero/superleague/776624/ke-episima-tsavi-roka-ston-panathinaiko/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>