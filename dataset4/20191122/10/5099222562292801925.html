<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23506920-video-demiterea-lui-trump-fostul-expert-casei-albe-rusia-acuza-presedinte-promovat-teorii-pentru-discredita-ucraina-aruncate-piata-chiar-serviciile-secrete-ale-lui-putin.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T10:12:00+00:00"/>
    <meta property="og:title" content="VIDEO Demiterea lui Trump: Fostul expert al Casei Albe în Rusia îl acuză pe președinte că a promovat teorii pentru a discredita Ucraina, aruncate pe piață chiar de serviciile secrete ale lui Putin"/>
    <meta property="og:description" content="Fiona Hill, fost oficial al consiliului național de securitate expert în Rusia, l-a acuzat pe Donald Trump, în cadrul audierilor privind demiterea președintelui, că acesta a promovat"/>
  </head>
  <body>
    <article>
      <h1>VIDEO Demiterea lui Trump: Fostul expert al Casei Albe în Rusia îl acuză pe președinte că a promovat teorii pentru a discredita Ucraina, aruncate pe piață chiar de serviciile secrete ale lui Putin</h1>
      <address><time datetime="2019-11-22T10:12:00+00:00">22 Nov 2019, 10:12</time> by <a rel="author">DG</a></address>
      <p><b>Fiona Hill, fost oficial al consiliului național de securitate expert în Rusia, l-a acuzat pe Donald Trump, în cadrul audierilor privind demiterea președintelui, că acesta a promovat teorii care discreditau Ucraina și care au fost vehiculate inclusiv de serviciile secrete ale Federației Ruse.<br/></b><br/>Republicanii care sunt loiali președintelui Trump trebuie să înceteze să mai vehiculeze ”falsa narațiune” potrivit căreia Ucraina este cea care s-a amestecat în alegerile prezidențiale din SUA, în 2016, pentru că, în felul acesta fac jocurile lui Vladimir Putin, a avertizat fostul oficial al Casei Albe, expert în probleme ce țin de Rusia, în cadrul unei noi zile dramatice de audieri la comisia pentru demiterea președintelui. <br/><br/>Președintele SUA a ignorat recomandările consilierilor și a promovat falsa teorie potrivit căreia Ucraina este cea care s-a amestecat în alegerile americane din 2016, a spus Fiona Hill, care a desființat această consiprație și le-a atras atenția parlamentarilor că această teorie a fost aruncată pe piață chiar de către serviciile secrete ale lui Vladimir Putin. <br/><br/>Momentul a fost unul extrem de semnificativ, relatează <a href="https://www.bbc.co.uk/news/world-us-canada-50506917">BBC News</a> și <a href="https://www.theguardian.com/us-news/2019/nov/21/trump-impeachment-inquiry-fiona-hill-david-holmes-testimony">Guardian</a>, în condițiile în care un fost înalt demnitar al Casei Albe îi acuză pe parlamentari că susțin eforturile propagandiste ale Rusiei de a submina democrația americană. <br/><br/>”Bazându-mă pe întrebările și declarațiile pe care le-am auzit, unii dintre membrii acestei comisii par să creadă că Rusia și serviciile sale secrete nu au dus o campanie împotriva țării noastre și că, din cine știe ce motive, Ucraina a făcut acest lucru. Acest lucru este o narațiune inventată care a fost răspândită și propagată chiar de către serviciile secrete ale Rusiei”, a spus Fiona Hill, care a fost membră a consiliului național de securitate până în iulie, când a demisionat. <br/><br/>O serie de republicani au promovat această teorie, îmbrățișată și de Donald Trump și amplificată de presa conservatoare. Potrivit acestora Ucraina a fost implicată în alegerile din 2016, atacul asupra convenției democrate și scurgerile de informații fiind o operațiune a Kievului care apoi ar fi fabricat probele astfel încât să dea vina pe Rusia. <br/><br/>Fiona Hill a fost ultimul oficial care a depus mărturie în cele două săptămâni de audieri televizate, iar declarațiile sale l-au pus într-o lumină extrem de proastă pe președintele american, mai mult decât ar fi sperat democrații care au inițiat procedura de punere sub acuzare a liderului de la Casa Albă, notează <a href="https://edition.cnn.com/2019/11/22/politics/donald-trump-fiona-hill-impeachment-ukraine/index.html">CNN</a>. <br/><br/>Fostul oficial al consiliului național de securitate a adus clarificări cu privire la modul în care oamenii lui Trump coordonați de avocatul personal al acestuia Rudy Giuliani au gestionat relația cu Ucraina ”în interes personal”, în paralel cu munca diplomaților și a experților care urmăreau interesele de politică externă ale SUA. <br/><br/><i><b>Ce urmează. Vot înainte de Crăciun<br/></b></i><br/>După finalizarea audierilor, membrii comisiei ar urma să elaboreze un raport, iar votul în plen asupra punerii sub acuzare a președintelui ar putea avea loc chiar înainte de Crăciun, potrivit calculelor pe care și le-au făcut democrații, calcule invocate de CNN. <br/><br/>Pentru punerea sub acuzare este nevoie de votul majorității simple, în condițiile în care democrații dețin controlul în Camera Reprezentanților. <br/><br/>Pentru a accelera procedura, democrații au decis să meargă mai departe bazându-se strict pe audieri, fără să aibă acces la o serie de documente pe care Casa Albă a refuzat să le pună la dispoziția parlamentarilor. O variantă ar fi fost ca democrații să atace decizia Casei Albe în instanță și să oblige administrația Trump să le pună la dispoziție actele solicitate, însă acest scenariu ar fi dus la prelungirea întregului proces.<br/><br/>După votul în Camera Reprezentanților, va avea loc un proces în Senat (controlat de republicani), și este nevoie de votul majorității calificate (două treimi). <br/><br/>Trump este acuzat că a condiționat ajutorul financiar acordat de SUA armatei din Ucraina de deschiderea unei investigații împotriva posibilului său contracandidat de anul viitor, democratul Joe Biden și a fiului acestuia care are afaceri în Ucraina. <br/><br/>Cel mai probabil, raportul comisiei va argumenta punerea sub acuzare pentru abuz de putere, obstrucționarea justiției și mită.</p>
      <figure>
        <iframe src="https://www.youtube.com/embed/Kli4E0GtFgA" width="490" height="315" data-service="Youtube" scrolling="no"/>
      </figure>
    </article>
  </body>
</html>