<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/politica/regionali-emilia-romagna-bonaccini-i-cinque-stelle-stanno-regalando-un-vantaggio-alla-destra/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T10:09:56+00:00"/>
    <meta property="og:title" content="Regionali Emilia Romagna, Bonaccini: “I Cinque Stelle stanno regalando un vantaggio alla destra”"/>
    <meta property="og:description" content="'Le forze che vincono insieme governano insieme e questa serabbe la prima volta per il Movimento. Rinunciare ad assumersi responsabilità significa precludersi la possibilità di contare e lavorare per i propri obiettivi. Oltre che regalare un vantaggio a una destra che non sta mostrando particolare interesse per questa Regione, ma solo l'intenzione di mandare a casa il governo di Giuseppe Conte': così il governatore dell'Emilia Romagna, Stefano Bonaccini, commenta le ultime decisioni del Movimento Cinque Stelle in merito alle prossime elezioni regionali."/>
  </head>
  <body>
    <article>
      <h1>Regionali Emilia Romagna, Bonaccini: “I Cinque Stelle stanno regalando un vantaggio alla destra”</h1>
      <h2>“Le forze che vincono insieme governano insieme e questa serabbe la prima volta per il Movimento. Rinunciare ad assumersi responsabilità significa precludersi la possibilità di contare e lavorare per i propri obiettivi. Oltre che regalare un vantaggio a una destra che non sta mostrando particolare interesse per questa Regione, ma solo l’intenzione di mandare a casa il governo di Giuseppe Conte”: così il governatore dell’Emilia Romagna, Stefano Bonaccini, commenta le ultime decisioni del Movimento Cinque Stelle in merito alle prossime elezioni regionali.</h2>
      <address><time datetime="2019-11-22T10:09:56+00:00">22 Nov 2019, 10:09</time> by <a rel="author" href="https://www.fanpage.it/author/annalisagirardi/" target="_blank">Annalisa Girardi</a></address>
      <p><b>Il governatore dem dell'Emilia Romagna, Stefano Bonaccini, non rincorrerà nessuno</b>. Alla notizia annunciata dal Movimento Cinque Stelle, che <a href="https://www.fanpage.it/politica/regionali-di-maio-da-iscritti-segnale-forte-correremo-da-soli-in-e-romagna-e-calabria/">si presenterà da solo</a> alle prossime elezioni regionali, dopo aver rimesso la decisione alla <a href="https://www.fanpage.it/politica/regionali-emilia-romagna-e-calabria-gli-iscritti-su-rousseau-hanno-deciso-il-m5s-partecipera/">piattaforma online Rousseau</a>, l'attuale presidente della Regione e candidato del Partito democratico il prossimo 26 gennaio, commenta: "<i>Le forze che vincono insieme governano insieme e questa sarebbe la prima volta per il Movimento. Rinunciare ad assumersi responsabilità significa precludersi la possibilità di contare e lavorare per i propri obiettivi. Oltre che regalare un vantaggio a una destra che non sta mostrando particolare interesse per questa Regione, ma solo l'intenzione di mandare a casa il governo di Giuseppe Conte</i>".</p>
      <p>In un'intervista con il Corriere della Sera, Bonaccini etichetta come un errore il rifiuto dei pentastellati di "<i>confrontarsi sul merito dei problemi che abbiamo davanti e sulle questioni che ho proposto in modo aperto per i prossimi cinque anni</i>": soprattutto tenendo conto che il<b> Pd e il M5s hanno già collaborato in Regione su molte cose</b>. "<i>Sui diritti civili, su quelli sociali e da ultimo anche sul plastic free. Oggettivamente negli ultimi mesi sono state più le cose che ci hanno visti uniti rispetto a quelle che ci hanno diviso</i>".</p>
      <p>Ad ogni modo, <b>Bonaccini esclude qualsiasi interferenza della situazione in Emilia Romagna sul piano nazionale</b>: "<i>Il 26 gennaio si vota per questa Regione e i cittadini alla fine dovranno scegliere tra me e Lucia Borgonzoni. Dire che si vuole vincere qui per mandare a casa il governo è una mancanza di rispetto verso i cittadini della mia Regione, perché alla fine saremo presidenti io o Borgonzoni, non Salvini o Conte</i>". E commenta quindi il<a href="https://www.fanpage.it/politica/elezioni-emilia-romagna-bonaccini-vs-borgonzoni-e-scontro-fra-i-candidati-sul-tema-della-sanita/"> faccia a faccia</a> avuto con la senatrice leghista e candidata del centrodestra andato in onda qualche giorno fa alla trasmissione Cartabianca su Rai3: "<i>Mi è parso un confronto molto civile e per la prima volta abbiamo potuto discutere di Emilia Romagna</i>".</p>
      <p>Bonaccini pare fiducioso e non pensa che l'Emilia Romagna opterà per un cambiamento: "<i>La ricetta sovranista sarebbe mortale per una Regione che vive esportando prodotti di eccellenza, attraendo capitali dall'estero e ospitando un turismo in costante crescita. Cambiare si deve, ma noi dobbiamo andare avanti, non tornare indietro</i>".</p>
    </article>
  </body>
</html>