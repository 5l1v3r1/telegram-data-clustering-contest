<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bluerating.com/etf-e-certificati/614632/societe-generale-due-certificati-su-tasso-di-cambio-euro-lira-turca"/>
    <meta property="og:site_name" content="bluerating"/>
    <meta property="article:published_time" content="2019-11-22T10:47:20+00:00"/>
    <meta property="og:title" content="Societe Generale, due certificati su tasso di cambio Euro/Lira Turca"/>
    <meta property="og:description" content="Societe Generale porta su EuroTLX due nuovi certificati Cash Collect PLUS+ che consentono di investire sul tasso di cambio tra l’Euro e la LiraTurca"/>
  </head>
  <body>
    <article>
      <h1>Societe Generale, due certificati su tasso di cambio Euro/Lira Turca</h1>
      <address><time datetime="2019-11-22T10:47:20+00:00">22 Nov 2019, 10:47</time> by <a rel="author">Hillary Di Lernia</a></address>
      <p><b>Societe Generale</b>, banca leader in Italia nel mercato degli strumenti quotati, porta su EuroTLX <b>due nuovi certificati Cash Collect PLUS+ </b>che consentono di investire sul <b>tasso di cambio tra l’Euro e la LiraTurca</b>.</p>
      <p><b>Le principali caratteristiche</b> di questi prodotti, disponibili su EuroTLX a partire dal 22 novembre, sono:</p>
      <ul>
        <li><b>un premio condizionato distribuito su base mensile </b>pari a 0.55% o 0.60% lordo a seconda del certificato considerato;</li>
        <li><b>effetto memoria</b> sui premi;</li>
        <li>la possibilità di <b>Liquidazione Anticipata ogni mese, </b>dopo un anno dall’emissione, con <b>una barriera di Liquidazione Anticipata che cresce mensilmente </b>(+0.5% ogni mese) da 100% al mese 12 fino a 111.50% al mese 35;</li>
        <li>protezione condizionata a scadenza e <b>meccanismo </b><b>PLUS+</b>.</li>
      </ul>
      <p>Questi strumenti sono, quindi, caratterizzati da <b>una Barriera di Liquidazione Anticipata crescente</b>: dopo il primo anno, il Certificato potrà essere liquidato anticipatamente su base mensile, anche in caso di un <b>lieve</b> <b>deprezzamento</b> della <b>Valuta Emergente rispetto all’Euro</b> (la barriera di Liquidazione Anticipata parte da 100% e <b>cresce mensilmente di +0.5%</b> fino ad arrivare al 111.50% al mese 35).</p>
      <p>Grazie al <b>meccanismo PLUS+</b> <b>di Societe Generale</b>, qualora alla data di valutazione finale il tasso di cambio Euro / Lira Turca sia al di sopra della Barriera sul Capitale (deprezzamento della Lira Turca rispetto all’Euro), questi certificati Cash Collect PLUS+ subiranno una perdita espressa sul Valore Nominale pari alla <b>differenza tra il tasso di cambio finale e la Barriera sul Capitale</b>. Diversamente, per dei certificati Cash Collect tradizionali, la perdita corrisponderebbe alla differenza tra il livello finale e lo strike iniziale del sottostante, ovvero all’intero deprezzamento del sottostante dalla data di valutazione iniziale.</p>
      <p>
        <b>Come funzionano gli strumenti</b>
      </p>
      <p>Al termine di ogni mese l’investitore si troverà di fronte a due possibili scenari:</p>
      <ol>
        <li>il tasso di cambio Euro / Lira Turca è inferiore o uguale al 145% (per il certificato con ISIN XS2065468329), o al 140% (per il certificato con ISIN XS2065468162), del rispettivo valore Strike (Strike rilevato alla Data di Valutazione iniziale): in questo caso il certificato riconosce <b>un premio lordo mensile</b> pari rispettivamente a 0.55% ed a 0.60%, oltre agli eventuali premi non distribuiti in precedenza (effetto memoria)</li>
        <li>in caso contrario, il certificato non riconosce il premio, che viene “memorizzato”.</li>
      </ol>
      <p>Inoltre, su base mensile, a partire dal termine del primo anno (16/11/2020), se la Valuta Emergente si è apprezzata (ovvero il tasso di cambio Euro / Lira Turca è inferiore o uguale al 100% del valore Strike) o si è deprezzata lievemente (nei limiti della relativa barriera di Liquidazione Anticipata) il certificato viene rimborsato anticipatamente e riconosce il 100% del Valore Nominale oltre al premio mensile e agli eventuali premi “memorizzati”.</p>
      <p>Nel caso in cui il certificato non sia stato liquidato anticipatamente, <b>alla Data di Valutazione Finale </b>possono verificarsi due scenari alternativi:</p>
      <ol>
        <li>il tasso di cambio Euro / Lira Turca è inferiore o uguale al 145% (per il certificato con ISIN XS2065468329), o al 140% (per il certificato con ISIN XS2065468162), del rispettivo valore Strike (Strike rilevato alla Data di Valutazione iniziale): l’investitore beneficia della <b>protezione condizionata</b> del capitale e riceve il 100% del Valore Nominale, oltre al premio mensile con effetto memoria;</li>
        <li>in caso contrario, <b>si applica il meccanismo </b><b>PLUS+</b> e la perdita espressa sul Valore Nominale sarà pari alla percentuale dell’aumento del tasso di cambio Euro / Lira Turca (calcolata rispetto allo Strike) eccedente la Barriera sul Capitale. Per esempio, a fronte di un aumento del tasso di cambio Euro / Lira Turca del 41% alla data di valutazione finale (deprezzamento della Lira Turca nei confronti dell’Euro), il Cash Collect PLUS+ con ISIN XS2065468162, con barriera 140%, registrerà una perdita pari all’1% rispetto al Valore Nominale, con conseguente rimborso a scadenza del 99% del Valore Nominale (ovvero 990 Euro per ciascun certificato).</li>
      </ol>
      <related>
        <a href="https://www.bluerating.com/etf-e-certificati/612585/societe-generale-si-allea-con-siat-in-materia-di-certificati"/>
        <a href="https://www.bluerating.com/mercati/611771/certificati-exane-derivatives-lancia-i-nuovi-bonus-cap-fixed-coupon"/>
        <a href="https://www.bluerating.com/etf-e-certificati/609777/certificati-vontobel-e-un-poker-a-misura-di-trader"/>
      </related>
    </article>
  </body>
</html>