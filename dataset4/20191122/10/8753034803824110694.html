<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/1n0PJQ/stavanger-skal-slutte-aa-lokke-ungdom-fra-distriktet-til-aa-bli-siddiser"/>
    <meta property="og:site_name" content="Aftenbladet"/>
    <meta property="article:published_time" content="2019-11-22T10:10:21+00:00"/>
    <meta property="og:title" content="Stavanger skal slutte å lokke ungdom fra distriktet til å bli siddiser"/>
    <meta property="og:description" content="Stavanger kommune gir gratis busskort til ungdom fra distriktskommunene som melder flytting. Det fikk de andre rogalandsordførerne til å reagere. Nå er posten ute av Stavanger-budsjettet."/>
  </head>
  <body>
    <article>
      <h1>Stavanger skal slutte å lokke ungdom fra distriktet til å bli siddiser</h1>
      <h2>Stavanger kommune gir gratis busskort til ungdom fra distriktskommunene som melder flytting. Det fikk de andre rogalandsordførerne til å reagere. Nå er posten ute av Stavanger-budsjettet.</h2>
      <address><time datetime="2019-11-22T10:10:21+00:00">22 Nov 2019, 10:10</time> by <a rel="author">Arnt Olav Klippenberg</a></address>
      <p>Noe av det første Jonas Andersen Sayed (KrF) gjorde da han entret ordførerstolen i Sokndal, var å fronte saken om lokketilbudet fra Stavanger. Han gikk ut i Aftenbladet og ba Stavanger slutte med å lokke til seg distriksungdom med løfte om gratis busskort. Stavangerungdom fikk ikke det samme tilbudet, det gjorde kun distriktsungdom som meldte flytting.</p>
      <p>Ordføreren sørget samtidig for at Sokndal innførte et mottrekk. De tilbyr studenter som holder på bostedsadressen 5000 kroner i årlig stipend. Bak finten fra Stavanger lå det selvsagt penger i bunnen. Kommunen ville få rundt 25.000 kroner fra staten i innbyggerstøtte.</p>
      <h3>Irritert</h3>
      <p>Denne saken irriterte sokndalsordføreren såpass at han skrev et ordfører-opprop mot ordningen i Stavanger. Torsdag skulle det i posten. Nesten samtlige ordførere i Rogaland har skrevet under.</p>
      <p>– Så bra. Nå kan jeg la være å sende det, sier Sokndal-ordfører Jonas Andersen Sayed etter at Aftenbladet forteller at saken er lagt død.</p>
      <p>Han ble oppmerksom på lokketilbudet fra Stavanger i fjor høst. Da begynte han som student på Ullandhaug.</p>
      <p>– Folk jeg kjente fra Haua fortalte om tilbudet og sa at de vurderte å melde flytting. Da fant jeg som folkevalgt ut at noe måtte gjøres. Det er veldig bra at Stavanger nå tar til vettet, sier han.</p>
      <h3>Utgiftspost</h3>
      <p>Dag Mossige (Ap) bekrefter at busskortpengene er ute av Stavanger-budsjettet.</p>
      <p>– Det lå ikke inne i rådmannens budsjettforslag, og vi i Ap kommer ikke til å fremme at det skal tas inn igjen.</p>
      <p>– Betyr det at saken er lagt død.</p>
      <p>– Ja, det betyr det.</p>
      <p>Dag Mossige sier at regnestykket i denne saken er en smule komplisert, men at de etter hvert fant ut at hele ordningen var en utgiftspost, ikke en inntektskilde.</p>
      <p>– Vi har fått med oss debatten og kritikken som har kommet fram i Aftenbladet. Jeg ser jo at det kunne være problematiske sider ved ordningen, men nå er den altså lagt død, bekrefter han og legger til.</p>
      <p>- Men jeg mener fortsatt at studenter som faktisk bor i Stavanger bør melde flytting.</p>
      <p>Det er ikke Jonas Andersen Sayed uenig i. Hans forslag var at hvis Stavanger ønsket å opprettholde ordningen, så burde den ikke gjelde for studenter fra Rogaland.</p>
      <aside>
        <a href="https://www.aftenbladet.no/article/sa-P9XoPJ.html">Norges yngste ordfører Jonas Andersen Sayed: – Smålig av Stavanger å lokke til seg ungdommene våre med gratis busskort</a>
      </aside>
      <aside>
        <a href="https://www.aftenbladet.no/article/sa-pLxlvV.html">Smålige Stavanger kjøper til seg studenter</a>
      </aside>
      <aside>
        <a href="https://www.aftenbladet.no/article/sa-K31n2o.html">Tidenes yngste, norske ordfører hater å bli kalt wonderboy</a>
      </aside>
    </article>
  </body>
</html>