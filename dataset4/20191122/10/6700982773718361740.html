<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pianetagenoa1893.net/notizie/ecco-perche-genoa-scelto-muamer-tankovic/"/>
    <meta property="og:site_name" content="PianetaGenoa1893"/>
    <meta property="article:published_time" content="2019-11-22T10:46:39+00:00"/>
    <meta property="og:title" content="Storia di Tanković e del motivo per cui il Genoa l’ha scelto"/>
    <meta property="og:description" content="Il Genoa ha scelto Muamer Tanković. Arriva dall'Hammarby per far dimenticare Linus Hallenius, con una biografia ricca e un presente da confermare."/>
  </head>
  <body>
    <article>
      <h1>Storia di Tanković e del motivo per cui il Genoa l’ha scelto</h1>
      <h2>Arriva dall'Hammarby per far dimenticare Hallenius. E per tornare nel grande calcio</h2>
      <address><time datetime="2019-11-22T10:46:39+00:00">22 Nov 2019, 10:46</time> by <a rel="author" href="https://www.pianetagenoa1893.net/" target="_blank">Matteo Albanese</a></address>
      <p>«<i><b>Pensavo che all’AZ Alkmaar sarei esploso, che avrei vinto il Pallone d’oro, ma Dio ha un piano per tutti noi.</b> Il primo anno è stato fantastico, poi è cambiato tecnico e sono finito in panchina, infine in tribuna</i>». La storia di Muamer Tanković e del prossimo approdo a Genova parte dalla disillusione. Disillusione che il 24enne trequartista svedese vissuto a Tingstad, nato a Hageby e svezzato dall’<b>IFK Norrköping</b>, sembrava inizialmente non conoscere. Fu definito senza mezzi termini un talento, un predestinato, prossimo al debutto in Allsvenskan con la maglia del <i>Peking</i>.</p>
      <p>Ancor prima di compiere 16 anni, malgrado non avesse mai realmente debuttato col Norrköping, Tanković aveva già davanti una <b>ricca offerta dal Fulham</b>. Era il 2011 e il tecnico dei <i>Cottagers</i>, Martin Jol, lo volle a tutti i costi dopo aver visto una sua doppietta in una gara di U16 contro il Galles. Presto Muamer debuttò con l’Under 21 poi e, nel gennaio 2014, in prima squadra: curiosamente sostituì all’87 il connazionale Alexander Kačaniklić, con cui si sarebbe ritrovato all’Hammarby. Quando però s’insediò sulla panchina del Fulham il tedesco <b>Felix Magath</b>, ed era il 15 febbraio 2014, a Tanković fu comunicato di non rientrare più nel progetto. Scaduto il suo contratto a fine primavera, si accasò all’<b>AZ Alkmaar</b> ma patì il trasferimento: a tratti indolente e ozioso, non riusciva a incidere nemmeno servendosi dell’allenatore <b>Marco van Basten</b> e dei connazionali Viktor Elm, Denni Avdić e Mattias Johansson.</p>
      <figure>
        <img src="https://www.pianetagenoa1893.net/wp-content/uploads/2019/11/12/26/EJr5_VVW4AEEKwr.jpg"/>
        <figcaption>Muamer Tankovic (foto profilo Twitter dell’Hammarby)</figcaption>
      </figure>
      <p>Dopo tre stagioni di lento declino, nel 2017, Tanković scelse di rientrare in Svezia con una dovuta precisazione: «<i>Non è un segreto, quando sono andato all’Hammarby <b>ho detto che il mio obiettivo sarebbe stato di tornare in Europa</b></i>». Scommessa vinta, 7 reti e 5 assists in Allsvenskan 2018, 14 reti e 8 assists in Allsvenskan 2019. Un rendimento al rialzo, la convocazione in nazionale arrivata dal ct Janne Andersson, gli elogi dall’ex allenatore – oggi commentatore – Alexander Axén: «<i>Ha avuto una buona crescita, ha guidato l’Hammarby e <b>s’è distinto pure in difesa, cosa per cui non ha ricevuto abbastanza elogi</b>. Secondo me il terzino sinistro dell’Hammarby è il più debole della squadra, quindi non solo lui l’ha aiutato ma ha pure segnato molto</i>».</p>
      <p>Tornare in Svezia è stato un passo indietro necessario, ma preventivato per tornare nel grande calcio. Lo stesso grande calcio che Tanković sedusse agli esordi, con Inter, Juventus, Chelsea e Liverpool sulle sue tracce. Scomodarono <b>paragoni con Rooney e Berbatov</b>, gli dedicarono il soprannome ‘<b><i>The Tank’</i></b>, che in inglese indica il carrarmato. Al <a href="https://www.pianetagenoa1893.net/primo-piano/tankovic-e-a-genova-per-le-visite-mediche/">Genoa</a> il compito di trarre il meglio da Muamer, o ‘Mojo’, come tutti lo chiamano in Svezia. Con un consiglio del diretto interessato: «<i>Sono arrivato a giocare ai margini del campo, vado bene anche lì, ma <b>se vuoi un Tanković al 110% allora devo giocare al centro</b></i>». Nuovo Perotti o nuovo Hallenius, il passo è dannatamente breve.</p>
      <p>
        <b>
          <a href="http://www.footbola.it/tankovic-genoa-hammarby/">CLICCA QUI PER LEGGERE IL PROFILO COMPLETO SU FOOTBOLA.IT.</a>
        </b>
      </p>
      <related>
        <h4>ARTICOLI COLLEGATI</h4>
        <a href="https://www.pianetagenoa1893.net/primo-piano/chinnici-risolve-il-contratto-col-genoa-e-va-allempoli/"/>
        <a href="https://www.pianetagenoa1893.net/fondazione/rinviata-la-visita-al-museo-del-genoa-di-bolzoni-e-pique/"/>
        <a href="https://www.pianetagenoa1893.net/primo-piano/qui-lerca-il-genoa-si-allena-col-footgolf/"/>
        <a href="https://www.pianetagenoa1893.net/prevendita/ticket-office-proseguono-le-prevendite-per-genoa-torino-di-campionato-e-per-genoa-ascoli-di-coppa-italia/"/>
        <a href="https://www.pianetagenoa1893.net/primo-piano/gazzetta-dello-sport-sturaro-il-ritorno-adesso-sono-libero-che-entusiasmo-ce-con-thiago/"/>
        <a href="https://www.pianetagenoa1893.net/primo-piano/orlandin-spal-genoa-scontro-diretto-semplici-pensa-difesa-quattro/"/>
      </related>
    </article>
  </body>
</html>