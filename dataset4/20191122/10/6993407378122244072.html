<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-vooz-fizychna-aktyvnist-pidlitkiv/30286415.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T10:50:09+00:00"/>
    <meta property="og:title" content="ВООЗ: майже 77% українських підлітків мають недостатню фізичну активність"/>
    <meta property="og:description" content="76,7% українських підлітків мають недостатню фізичну активність, свідчать дані глобального дослідження Всесвітньої організації охорони здоров’я, яке проводили у 2001-2016 роках у 146 країнах світу. В"/>
  </head>
  <body>
    <article>
      <h1>ВООЗ: майже 77% українських підлітків мають недостатню фізичну активність</h1>
      <address>
        <time datetime="2019-11-22T10:50:09+00:00">22 Nov 2019, 10:50</time>
      </address>
      <p>76,7% українських підлітків мають недостатню фізичну активність, свідчать дані глобального дослідження <b>Всесвітньої організації охорони здоров’я</b>, яке проводили у 2001-2016 роках у 146 країнах світу. В опитуванні взяли участь 1,6 мільйона підлітків у віці від 11 до 17 років.</p>
      <p>У 2016 році в Україні <b>70,6% хлопців та 83% дівчат не виконували рекомендації про фізичну активність</b> принаймні впродовж однієї години на день. У 2001-му ці показники були на рівні 73,4% та 83% відповідно.</p>
      <p>При цьому <b>Україна має одні з найкращих показників у світі</b>. Лідерами є <b>Індія </b>(73,9%), <b>США </b>(72%) та <b>Бангладеш </b>(66,1%). Найгірша ситуація зафіксована на <b>Філіппінах </b>та в <b>Південній Кореї</b> (близько 94%).</p>
      <p>Дівчата менш активні, ніж хлопці практично в усіх країнах, де проводили дослідження. Винятком стали <b>Тонґа</b>, <b>Самоа</b>, <b>Афганістан </b>і <b>Замбія</b>.</p>
      <p>Станом на 2016 рік у 43 із 146 країн різниця у виконанні рекомендацій про фізичну активність між хлопцями та дівчатами становила більш ніж 10 відсоткових пунктів. Найбільшою ця різниця є в <b>США</b>, де недостатньо фізично активними є 64% хлопців та 80,5% дівчат, та <b>Ірландії </b>(63,5% та 80,5% відповідно).</p>
      <figure>
        <img src="https://gdb.rferl.org/F415B8E5-9BE0-4999-9F34-983F564952BA.png"/>
        <figcaption>Частка дівчат-школярок у віці 11-17 років, які недостатньо фізично активні</figcaption>
      </figure>
      <figure>
        <img src="https://gdb.rferl.org/BEA9DF3E-68A0-4B6C-8B02-9786B72E3800.png"/>
        <figcaption>Частка хлопців-школярів у віці 11-17 років, які недостатньо фізично активні</figcaption>
      </figure>
      <p>У Всесвітній організації охорони здоров’я зазначають, що збільшується кількість даних про позитивний вплив фізичної активності на когнітивний розвиток та соціалізацію. Крім того, активність в підлітковому віці має позитивний ефект на кардіометаболічні ризики, стан м’язів та кардіореспіраторної системи, здоров’я кісток. За даними науковців, багато з цих моментів людина зберігає в дорослому віці.</p>
      <p>Фізична активність може включати, зокрема, <b>ігри, рекреацію, спорт, активну роботу вдома, прогулянки, їзду на велосипеді</b>.</p>
    </article>
  </body>
</html>