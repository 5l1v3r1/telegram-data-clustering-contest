<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/economie/20191122/europese-beurzen-tonen-herstel-4/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T10:46:23+00:00"/>
    <meta property="og:title" content="Europese beurzen tonen herstel"/>
    <meta property="og:description" content="AMSTERDAM (ANP) - De Europese beurzen toonden vrijdag wat herstel na de recente verliesbeurten. Beleggers hielden vooral de ontwikkelingen rond het Amerikaans-Chinese handelsconflict in de gaten en verwerkten de uitspraken van Christine Lagarde, die haar eerste toespraak hield als de nieuwe president van de Europese Centrale Bank (ECB)."/>
  </head>
  <body>
    <article>
      <h1>Europese beurzen tonen herstel</h1>
      <address><time datetime="2019-11-22T10:46:23+00:00">22 Nov 2019, 10:46</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De Europese beurzen toonden vrijdag wat herstel na de recente verliesbeurten. Beleggers hielden vooral de ontwikkelingen rond het Amerikaans-Chinese handelsconflict in de gaten en verwerkten de uitspraken van Christine Lagarde, die haar eerste toespraak hield als de nieuwe president van de Europese Centrale Bank (ECB).</b>
      </p>
      <p>De AEX-index op Beursplein 5 noteerde rond het middaguur 0,4 procent in de plus op 592,14 punten. De MidKap steeg 0,6 procent tot 879,44 punten. Parijs en Frankfurt wonnen tot 0,2 procent. Londen kreeg er 1 procent bij.</p>
      <p>Lagarde riep Europese overheden op meer uit te geven en te investeren om de groei aan te jagen. Daarmee houdt de Fran√ßaise dezelfde koers aan als haar voorganger Mario Draghi. Aan het handelsfront liet de Chinese president Xi Jinping weten dat China werk wil maken van de eerste fase van een handelsdeal met de Verenigde Staten, maar niet tot elke prijs een akkoord te willen sluiten.</p>
      <p>Koploper in de AEX was staalmaker ArcelorMittal met een winst van 4,5 procent. Maaltijdbestelsite Takeaway sloot de rij met een verlies van meer dan 1 procent.</p>
      <p>Unilever won 0,1 procent. Volgens persbureau Reuters azen de levensmiddelenbedrijven Unilever, Henkel, Colgate-Palmolive en meerdere investeringsmaatschappijen op een overname van schoonheids- en haarverzorgingsmerken van het Amerikaanse cosmeticabedrijf Coty. Het Duitse Henkel verloor in Frankfurt 0,5 procent.</p>
      <p>In de MidKap waren bouwer BAM en luchtvaartcombinatie Air France-KLM de sterkst stijgers met plussen van 2,7 procent. Chipbedrijf Besi voerde de schaarse dalers aan met een min van 1 procent.</p>
      <p>Kendrion verloor 1,2 procent bij de kleinere bedrijven. De leverancier van elektromagnetische componenten haalde 31,1 miljoen euro op met een claimemissie. Het geld wordt gebruikt voor de overname van INTORQ ter waarde van 80 miljoen euro. Kendrion plaatste bijna 1,6 miljoen nieuwe aandelen bij bestaande aandeelhouders, voor een prijs van 19,50 euro per stuk.</p>
      <p>De euro noteerde op 1,1057 dollar tegen 1,1066 een dag eerder. De prijs van een vat Amerikaanse olie daalde 0,4 procent tot 58,33 dollar. Brentolie werd 0,1 procent goedkoper op 63,89 dollar per vat.</p>
    </article>
  </body>
</html>