<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100211/%D9%85%D8%B4%DA%A9%D9%84%D8%A7%D8%AA-%D9%88-%D8%A7%DB%8C%D8%B1%D8%A7%D8%AF%D8%A7%D8%AA-%D8%B1%D8%A7-%D9%85%D8%AA%D9%85%D8%AF%D9%86%D8%A7%D9%86%D9%87-%D8%AD%D9%84-%D9%88-%D8%A8%DB%8C%D8%A7%D9%86-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-22T10:56:03+00:00"/>
    <meta property="og:title" content="مشکلات و ایرادات را متمدنانه حل و بیان کنیم"/>
    <meta property="og:description" content="ایسنا/اصفهان نماینده ولی فقیه در استان و امام جمعه اصفهان گفت: اگر ایراداتی به دولت یا به قانون وارد است باید آن را متمدنانه و با راهپیمایی مسالمت آمیز حل کنیم نه اینکه به تخریب اموالی بپردازیم که متعلق به مردم و بیت المال است و دولت در آن هیچ مالکیتی ندارد."/>
  </head>
  <body>
    <article>
      <h6 class="kicker">طباطبایی نژاد:</h6>
      <h1>مشکلات و ایرادات را متمدنانه حل و بیان کنیم</h1>
      <address><time datetime="2019-11-22T10:56:03+00:00">22 Nov 2019, 10:56</time> by <a rel="author">سید حبیب الله وکیل زاده</a></address>
      <p>ایسنا/اصفهان نماینده ولی فقیه در استان و امام جمعه اصفهان گفت: اگر ایراداتی به دولت یا به قانون وارد است باید آن را متمدنانه و با راهپیمایی مسالمت آمیز حل کنیم نه اینکه به تخریب اموالی بپردازیم که متعلق به مردم و بیت المال است و دولت در آن هیچ مالکیتی ندارد.</p>
      <p>آیت الله سید یوسف طباطبایی نژاد در خطبه‌های عبادی سیاسی این هفته نماز جمعه اصفهان، اظهار کرد: خودم و همه شما نمازگزاران را به تقوای الهی دعوت می کنم، چراکه خداوند متعال فرموده‌است اگر شما مومنین صبر و تقوای الهی پیشه کنید، از مکر دشمنان به دور خواهید بود و به اهداف والا دست پیدا می‌کنید.</p>
      <p>وی ادامه داد: پنجم آذر ماه روز تشکلیل بسیج مستضعفین است که یکسال قبل از جنگ تحمیلی این نهاد مردمی با فرمان امام خمینی (ره) شروع به کار کرد، به عقیده بنده فرمان تشکیل بسیج توسط امام خمینی(ره) به ایشان الهام شد و الهام چیزی جدای از وحی است و بسیج در اتفاقاتی که در هفته‌ گذشته رخ داد بسیار قهرمانانه عمل  کرد.</p>
      <p>به گزارش ایسنا، امام جمعه اصفهان با اشاره به این که هفتم آذر ماه روز نیروی دریایی است، گفت: در اوایل جنگ تحمیلی، نیروی دریایی ارتش جمهوری اسلامی ایران به وسیله ناو پیکان ضربات جبران ناپذیری را به نیروی دریایی حزب بعث وارد کرد که توان دریایی آنان را مختل کرد و در هفتم آذر سرنشینان ناو پیکان به شهادت رسیدند.</p>
      <p>طباطبایی نژاد در خصوص اتفاقات و نا آرامی‌های اخیر در کشور، تصریح کرد: از مردم با بصیرت کمال قدردانی را دارم که راه خود را از مزدوران جدا کردند و ناگفته نماند که دولتی که نامش تدبیر و امید است با بی تدبیری در طرح اقتصادی اخیر عمل کرد.</p>
      <p>وی دشمنان نظام جمهوری اسلامی ایران را نادان خواند و گفت: کسانی که این مزدوران را در کشور هدایت می‌کنند بسیار نادان هستند که می‌پندارند نظام جمهوری اسلامی با فعالیت این مزدوران سرنگون می‌شود، همه دنیا می‌دانند که ایران در هشت سال دفاع مقدس دنیا را به عقب راند و امروز نه تنها در ایران بلکه دشمنان اسلام را در منطقه به عقب رانده‌ است.</p>
      <p>امام جمعه اصفهان گفت: اگر ایراداتی به دولت یا به قانون وارد است باید آن را متمدنانه و با راهپیمایی مسالمت آمیز حل کنیم نه اینکه به تخریب اموالی بپردازیم که متعلق به مردم و بیت المال است و دولت در آن هیچ مالکیتی ندارد.</p>
      <p>طباطبایی نژاد تاکید کرد: دشمنان و مزدوران باید بدانند با این اقدامات فقط بصیرت ملت ایران را افزایش دادند و تنها به خود صدمه زدند و کسانی که دستگیر شده‌اند اگر بی‌گناه باشند آزاد و اگر گناهکار باشند مجازات می‌شوند.</p>
      <p>وی در خصوص گرانی بنزین گفت: گرانی بنزین مسئله‌ای نبود که در یک شب بتوان برای آن تصمیم گیری کرد، اشتباهی که دولت کرد این بود که بر خلاف شعارش با ملت ایران شفاف عمل نکرد، واضح است که اگر دولت مردم را در جریان امور قرار می‌داد بسیاری از اعتراضات رخ نمی داد.</p>
      <p>امام جمعه اصفهان افزود: حمایت رهبری از این تصمیم کاملا منطقی بود چرا که دشمنان از دو سال پیش برای گرانی بنزین و اغتشاشات برنامه ریزی کردند، خود مقام معظم رهبری نمی‌توانند در جزئیات امور وارد شوند و دستور صادر کنند چرا که در این صورت دنیا به نظام جمهوری اسلامی به چشم یک نظام دیکتاتوری نگاه می‌کند.</p>
      <p> طباطبایی نژاد، خاطرنشان کرد: چرا می‌گویید ایران ۶۰ میلیون نیازمند دارد، این حرف حاصل بی‌تدبیری است همان طور که توجیه گرانی بنزین از سوی دولت هم حاصل بی‌تدبیری بود. البته بی تدبیری با خیانت تفاوت دارد و نباید این اقدامات و بی تدبیری ها را به پای خیانت مسئولان بگذاریم.</p>
      <p>انتهای پیام</p>
    </article>
  </body>
</html>