<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/finnair-erbjuder-ombokning-efter-strejkhotet/"/>
    <meta property="og:site_name" content="HBL"/>
    <meta property="article:published_time" content="2019-11-22T10:30:00+00:00"/>
    <meta property="og:title" content="Finnair erbjuder ombokning efter strejkhotet"/>
    <meta property="og:description" content="Luftfartsunionen IAU är beredd att utöka sin sympatistrejk på måndag om Postens och PAU:s förhandlingar inte når en lösning. Det kan ha långtgående konsekvenser på flygplatserna."/>
  </head>
  <body>
    <article>
      <h1>Finnair erbjuder ombokning efter strejkhotet</h1>
      <h2>Luftfartsunionen IAU är beredd att utöka sin sympatistrejk på måndag om Postens och PAU:s förhandlingar inte når en lösning. Det kan ha långtgående konsekvenser på flygplatserna.</h2>
      <address><time datetime="2019-11-22T10:30:00+00:00">22 Nov 2019, 10:30</time> by <a rel="author">Fredrik Häggman</a></address>
      <p>Finnair förbereder sig för måndagens fackliga stridsåtgärder inom flygtrafiken. Luftfartsunionen IAU stöder Post- och logistikunionen<b> </b>PAU i tvisten med Posten, och om inga framsteg görs i förhandlingarna utvidgas deras sympatistrejk till att omfatta anställda vid flera av arbetsgivarförbundet Paltas medlemsföretag. Finnair är ett av dem.</p>
      <p>Flygbolaget meddelar på sin webbsida att strejken skulle ha stora följder för deras catering, kundtjänst och markservice på Helsingfors-Vanda flygplats. Strejken påverkar också företag som jobbar med teknik och säkerhetskontroll. Finnair följer med situationen för att utvärdera dess effekter noggrannare. Man vet inte hur stor den fackliga organisationsgraden är.</p>
      <p>Strejken är planerad att pågå från klockan 6 på måndag fram till början av följande arbetsdag. Under den tiden jobbar inte unionens medlemmar. För dem som har bokat flyg till måndag erbjuder Finnair möjligheten att tidigarelägga resan till 22–24 november. Ombokningen hänger på om det finns plats på de tidigare flygen.</p>
      <p>Finnair meddelar om förändringar i flygtiderna direkt till passagerarna via textmeddelande eller e-post.</p>
      <p>
        <b>Fackordförande: "En absurd situation"</b>
      </p>
      <p>På Helsingfors-Vanda flygplats verkar ungefär 1 500 företag med 20 000 anställda. Av dem är cirka 3 000 anslutna till facket.</p>
      <p>– Man kan nog räkna med att det blir avbokningar om strejken förverkligas, säger IAU:s ordförande<b> Juhani Haapasaari</b>.</p>
      <p>– Det är billigare att avboka flygen än att flyga in och inkvartera ersättande personal.</p>
      <p>Haapasaari hoppas att de stridande parterna kan närma sig varandra under helgen, eftersom en strejk skulle slå hårt mot flygtrafiken. Han säger ändå att det var självklart för unionen att stödja de postanställda.</p>
      <p>– Tänk dig bara att vi skulle gå in i en löneförhandling och kräva en 30 procents höjning av snittlönerna. Det är en absurd situation.</p>
      <p>Utöver Finnair berörs bland annat flygbolaget Norra, markservicebolaget Airpro och underhållsbolaget GA Telesis av stridsåtgärderna.</p>
      <p>
        <b>Post- och logistikunionen PAU</b>
      </p>
      <p>Den 11 november inledde Postfacket en strejk som rör 9 000 anställda inom utdelning, posthantering, transport och försäljning. Strejken avslutas den 24 november, men PAU har redan varslat om en ny två veckor lång strejk som kan börja den 25 november. Strejk nummer två skulle omfatta även tjänstemän och personal inom kundtjänsten, och beröra 10 000 anställda.</p>
      <p>
        <b>Bil- och transportbranschens arbetarförbund AKT</b>
      </p>
      <p>AKT inledde under måndagsmorgonen den 18 november en sympatistrejk som genomförs i flera etapper. Fram till klockan 22 den 24 november ska logistikbranschen avhålla sig från att behandla Postens försändelser. På tisdagen träder även ett övertidsförbud och ett förbud mot att byta skift i kraft, som pågår till den 8 december klockan 24. Förbudet gäller bland annat lastbilsförare, busschaufförer och terminalpersonal.</p>
      <p>På onsdag börjar AKT:s stödåtgärder också gälla hamnpersonal i oljehamnar, kabinpersonal, resebyråbranschen och Airpros och Avaintas lyftkransförare.</p>
      <p>Nästa vecka planeras AKT:s strejk att utvidgas till att gälla HRT:s busstrafik. De AKT-anslutna bland HRT:s busschaufförer och verkstadspersonal strejkar i 24 timmar med start klockan 3 den 25 november.</p>
      <p>
        <b>Sjömansunionen</b>
      </p>
      <p>Sjömansunionen inledde en sympatistrejk den 18 november. Fartygen lämnar Postens transporter stående i hamnarna. Det här gäller förbindelsefartygen, inrikesfärjorna, lastfartygen, passagerarfartygen och de kombinerade frakt- och passagerarfartygen.</p>
      <p>Den 21 november slutade Sjömansunionen att hantera last. På bildäcken tar man inte längre emot långtradare, tankbilar eller lösa släp. Personbilar och bussar får däremot transporteras på bildäcken. Det här gäller utrikesfartens kombinerade frakt- och passagerarfartyg samt passagerarfartygen.</p>
      <p>Från och med den 21 november följer unionens medlemmar som jobbar ombord på isbrytare och som arbetar i isbrytaruppgifter inte med ut till sjöss. De ska däremot fortsätta med sina arbetsuppgifter på land.</p>
      <p>Den 25 november blir utrikesfartens lastfartyg, passagerarfartyg och kombinerade last- och passagerarfartyg under finsk flagg som anländer till finsk hamn efter klockan 6, liggande i hamn. Unionens medlemmar följer inte längre med fartygen ut till sjöss.</p>
      <p>
        <b>Luftfartsunionen IAU</b>
      </p>
      <p>IAU har sympatistrejkat med PAU sedan den 11 november och fortsätter med det fram till den 24 november. Under strejken deltar inte unionens medlemmar i hanteringen av post på flygplatserna.</p>
      <p>IAU utvidgar sin sympatistrejk den 25 november klockan 6, fram till att unionens medlemmar återgår till jobbet följande dag. Under den tiden jobbar inte anställda vid Airpro och Finnair. Även de företag som jobbar med teknik, catering och frakt för flygbolag som flyger till och från Finland strejkar. Anställda som sköter markservicen och säkerhetskontrollerna på flygplatserna strejkar också.</p>
      <p>
        <b>Förbundet för den offentliga sektorn och välfärdsområdena, JHL</b>
      </p>
      <p>JHL, har inlett en sympatistrejk med PAU den 11 november. Den fortsätter till den 24 november och gäller anställda inom utdelning, hantering och transport av post.</p>
      <p>Från och med måndagen slutade de av JHL:s medlemmar som jobbar på Finferries färjor att ta emot Postens försändelser.</p>
      <p>
        <b>Servicefacket PAM</b>
      </p>
      <p>Servicefacket Pam stöder PAU genom att förbjuda behandling av paket och brev på Postombuden i två veckor från och med måndagen den 25 november. Posten har sammanlagt cirka 750 postombud, bland annat i butiker, kiosker, bensinstationer, kaféer och apotek.</p>
      <p>
        <b>Finlands livsmedelsarbetareförbund SEL</b>
      </p>
      <p>SEL inledde ett förbud mot behandling av Postens leveranser till företag inom livsmedelsbranschen den 22 november. Förbudet pågår till den 8 december klockan 24.</p>
      <p>Källa: HBL/SPT</p>
    </article>
  </body>
</html>