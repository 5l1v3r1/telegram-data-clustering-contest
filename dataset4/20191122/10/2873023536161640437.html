<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/efkriti/koinonia/220008_oi-katalipseis-tis-kritis-apantoyn-ston-hrysohoidi"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T10:54:30+00:00"/>
    <meta property="og:title" content="Οι καταλήψεις της Κρήτης απαντούν στον Χρυσοχοϊδη"/>
    <meta property="og:description" content="Τα μέλη των δύο κύριων καταλήψεων κτιρίων στην Κρήτη, της Rosa Nera στα Χανιά και του Ευαγγελισμού στο Ηράκλειο, «διαμηνύουν» στον κ. Χρυσοχοίδη ότι είναι αποφασισμένοι να υπερασπιστούν τους χώρους."/>
  </head>
  <body>
    <article>
      <h1>Οι καταλήψεις της Κρήτης απαντούν στον Χρυσοχοϊδη</h1>
      <address><time datetime="2019-11-22T10:54:30+00:00">22 Nov 2019, 10:54</time> by <a rel="author">efsyn.gr</a></address>
      <p>«Απάντηση» στο τελεσίγραφο του Μιχάλη Χρυσοχοΐδη για εκκένωση των καταλήψεων σε κτίρια ανά την επικράτεια, δίνουν οι δύο καταλήψεις στην Κρήτη, της Rosa Nera στα Χανιά και του Ευαγγελισμού στο Ηράκλειο, τονίζοντας πως δεν πρόκειται να εγκαταλείψουν τα κτίρια.</p>
      <p>Με πανό και ένα ολιγόλεπτο βίντεο, μέλη της κατάληψης Rosa Nera, η οποία υπάρχει εδώ και χρόνια στο κτίριο της 5ης Μεραρχίας στον λόφο Καστέλι στα Χανιά, πραγματοποίησαν την Πέμπτη συμβολική κατάληψη στο δελτίο ειδήσεων της Νέας Τηλεόρασης. Η ομάδα αντιεξουσιαστών εισήλθε στο στούντιο του καναλιου, αναρτώντας πανό που έγραφε: «Αλληλεγγύη σε πρόσφυγες και καταλήψεις».</p>
      <figure>
        <img src="https://www.efsyn.gr/sites/default/files/images/2019/11/katalipsi-nea-tileorasi.jpg"/>
      </figure>
      <p>Στην διάρκεια της κατάληψης μεταδόθηκε βίντεο στο κεντρικό δελτίο με πολιτικό μήνυμα για την πρόσφατη προειδοποίηση του Υπουργείου Προστασίας του Πολίτη για να εκκενωθούν τα δημόσια κτήρια που τελούν υπό κατάληψη εντός 15 ημερών.</p>
      <p>Το βίντεο είχε και εικόνες από το υπό κατάληψη κτήριο της «5ης Μεραρχίας» στην παλιά πόλη, αφίσες και προκηρύξεις καθώς και ενημέρωση για το ιστορικό της κατάληψης αλλά και για τις εκδηλώσεις που πραγματοποιούνται εκεί.</p>
      <figure>
        <iframe src="https://www.youtube.com/embed/uxEw7xobaW8" width="854" height="480" data-service="Youtube" scrolling="no"/>
      </figure>
      <p>Το μήνυμα περιελάμβανε το παρακάτω κείμενο:</p>
      <p>
        <i>«Καλούνται όσοι εκμεταλλεύονται εργασία να αυξήσουν τους μισθούς κατά 200%, μειώνοντας αναλόγως τα ωράρια ή να προχωρήσουν στη συλλογική ιδιοκτησία των μέσων παραγωγής που κατέχουν κλέβοντας τον ανθρώπινο μόχθο.</i>
      </p>
      <p>
        <i>Καλούνται επίσης να παραιτηθούν άμεσα από κάθε πολιτική ιδιότητα όσοι παρανόμως παραβιάζουν τις διεθνείς συνθήκες προστασίας των προσφύγων δολοφονώντας τους, φυλακίζοντας και απαγάγοντας ακόμα και παιδιά για να τα κλείσουν σε απάνθρωπα κλειστά κέντρα κράτησης χωρίς πρόσβαση στην υγεία και την παιδεία.</i>
      </p>
      <p>
        <i>Καλούνται όσοι απελαύνουν πρόσφυγες να εγκαταλείψουν τη χώρα και να παραδώσουν τις αρμοδιότητες για την προστασία των προσφυγικών ζωών στα διεθνή κινήματα αλληλεγγύης.</i>
      </p>
      <p>
        <i>Η προθεσμία για την υλοποίηση των εντολών είναι 15 ημέρες από την δημοσίευση της παρούσης στον τύπο. Αλλιώς δεν θα τα πάμε καλά… γλυκά το λέμε.</i>
      </p>
      <p>
        <i>Ραντεβού στους δρόμους».</i>
      </p>
      <figure>
        <img src="https://www.efsyn.gr/sites/default/files/images/2019/11/rosa-nera-katalipsi-xania.jpg"/>
        <figcaption>Το κτίριο της 5ης Μεραρχίας στον λόφο Καστέλι στα Χανιά, το οποίο υπάγεται στο Πολυτεχνείο Κρήτης και τελεί υπό κατάληψη από το 2004.</figcaption>
      </figure>
      <h3>Παρέμβαση στη Σύγκλητο για την κατάληψη του Ευαγγελισμού</h3>
      <p>Στην συνεδρίαση της Συγκλήτου του Πανεπιστημίου Κρήτης, βρέθηκε ομάδα ατόμων που συσπειρώνεται στην κατάληψη του «Ευαγγελισμού» στο Ηράκλειο, αντιδρώντας στο τελεσίγραφο του υπουργού Προστασίας του Πολίτη.</p>
      <p>Η ομάδα από περίπου 20 άτομα ανήρτησε πανό στο οποίο αναγραφόταν «Οι ιδέες δεν εκκενώνονται», τονίζοντας πως «δεν πρόκειται να έρθουμε σε οποιαδήποτε διαπραγμάτευση ή συνδιαλλαγή με οποιονδήποτε κρατικό ή ιδιωτικό φορέα».</p>
      <p>Στην ανακοίνωσή τους για την παρέμβαση, αναφέρουν πως «για οτιδήποτε συμβεί από εδώ και στο εξής, καθιστούμε τις πανεπιστημιακές Αρχές ενήμερες ότι είμαστε αποφασισμένες και αποφασισμένοι να υπερασπιστούμε μέχρι τέλους τις ιδέες μας, τους χώρους μας και τις κοινότητες αγώνα μας».</p>
      <p>Στην ανακοίνωση ζητείται η άμεση απόσυρση τυχόν μηνύσεων από προηγούμενες πρυτανικές Αρχές ενώ ζητούν από τη Σύγκλητο να αποσαφηνίσει τη στάση της αναφορικά με την κατάλυση του πανεπιστημιακού ασύλου, αλλά και για «τη στυγνή απόπειρα καθυπόταξης του πληθυσμού από τις ορδές των μισθοφόρων του Χρυσοχοΐδη».</p>
      <figure>
        <img src="https://www.efsyn.gr/sites/default/files/images/2019/11/katalipsi-evaggelismou-irakleio.jpg"/>
        <figcaption>Το κτίριο της κατάληψης του Ευαγγελισμού, επί της οδού Θεοτοκοπούλου, στο Ηράκλειο το οποίο υπάγεται στο Πανεπιστήμιο Κρήτης και τελεί υπό κατάληψη από το 2002.</figcaption>
      </figure>
      <h3>«Υπονομεύουν το αυτοδιοίκητο των ιδρυμάτων»</h3>
      <p>Υπενθυμίζεται ότι ψήφισμα για την αστυνομική βία εξέδωσε το Τμήμα Κοινωνιολογίας του Πανεπιστημίου Κρήτης, επισημαίνοντας ότι «<i>τα προβλήματα που υπάρχουν στα πανεπιστημιακά ιδρύματα επιλύονται μέσα από τον δημοκρατικό διάλογο των εκλεγμένων οργάνων, των φοιτητών και του συνόλου της ακαδημαϊκής κοινότητας εντός του πανεπιστημιακού χώρου, χωρίς εξωτερικές παρεμβάσεις και επιβολές που υπονομεύουν τον αυτο-διοικητικό χαρακτήρα το».</i></p>
      <p>Στο ψήφισμα γίνεται σαφές πως «<i>τα εκλεγμένα όργανα και οι κοινότητες του Πανεπιστημίου Κρήτης έχουν μια αυξημένη ευθύνη να υπερασπιστούν τις πανεπιστημιακές αξίες και την ανοιχτή, δημοκρατική λειτουργία των χώρων του ιδρύματος. Καλούνται επίσης να αντιμετωπίσουν τυχόν προβλήματα που προκύπτουν μέσα από δημοκρατικές διαδικασίες και συμπεριληπτικές πρακτικές που σέβονται το διάλογο, τις διαφορετικές απόψεις και την ποικιλία των νεολαιίστικων εκφράσεων, αποτρέποντας ενέργειες που λειτουργούν υπονομευτικά για τους δημοκρατικούς θεσμούς και τις ακαδημαϊκές ελευθερίες και για το ίδιο το πανεπιστήμιο ως χώρο ελεύθερης έκφρασης, κριτικής σκέψης και παραγωγής νέας γνώσης».</i></p>
      <p>Παράλληλα, στο ψήφισμα εκφράστηκε ο προβληματισμός της κοινότητας από την παρουσία αξιωματικών των σωμάτων ασφαλείας στους χώρους του Πανεπιστημίου Κρήτης, οι οποίοι ζήτησαν από τις πρυτανικές αρχές να τους δοθούν κατόψεις και σχέδια των κτηρίων.</p>
      <h3>Β. Διγαλάκης: «Tο κτίριο της 5ης Μεραρχίας πρέπει να αδειάσει»</h3>
      <p><i>«Πρόκειται για μια παράνομη κατάληψη η οποία πρέπει να τελειώσει»</i>, σημείωσε ο υφυπουργός Παιδείας Βασίλης Διγαλάκης, αναφερόμενος στην κατάληψη των κτιρίων της Παλιάς Μεραρχίας του Πολυτεχνείου Κρήτης, από την συλλογικότητα της «Rosa Nera» στο λόφο Καστέλι, με αφορμή τις πρόσφατες εξαγγελίες του Υπουργείου Προστασίας του Πολίτη.</p>
      <p>Ο κ. Διγαλάκης ο οποίος βρέθηκε στα Χανιά για τους εορτασμούς των Εισοδίων της Θεοτόκου, απάντησε σε ερώτηση για την κατάληψη της Rosa Nera, λέγοντας πως <i>«όλα τα κτήρια που είναι υπό κατάληψη θα πρέπει να αδειάσουν, χωρίς καμία εξαίρεση».</i></p>
      <p><i>«Είναι γνωστό πως το κτήριο της 5ης Μεραρχίας είναι παράνομα </i><i>κατειλημμένο εδώ και χρόνια. Π</i><i>ριν 3 χρόνια το Πολυτεχνείο είχε αρχίσει την διαδικασία αξιοποίησης του κτηρίου της 5ης Μεραρχίας ωστόσο δεν μπορούσε να προχωρήσει λόγω της κατάληψης», </i>συμπλήρωσε ο ίδιος.</p>
      <p>Πάντως, παρόμοια δήλωσε έκανε και η Ντόρα Μπακογιάννη προχθές, λέγοντας χαρακτηριστικά: «<i>Έκανε καμία δήλωση ο κ. Χρυσοχοΐδης ότι εξαιρούνται τα Χανιά; Όχι. Άρα τα Χανιά δεν εξαιρούνται, άρα ισχύει και για τα Χανιά</i>».</p>
      <related>
        <h4>Σχετικά Άρθρα</h4>
        <a href="https://www.efsyn.gr/efkriti/koinonia/219841_axiomatikoi-zitisan-ta-shedia-ton-ktirion-apo-panepistimio-kritis"/>
        <a href="https://www.efsyn.gr/efkriti/koinonia/219954_b-digalakis-ktirio-tis-5is-merarhias-prepei-na-adeiasei"/>
        <a href="https://www.efsyn.gr/efkriti/koinonia/219691_irakleio-kataggeloyn-ti-bia-tis-astynomias-stin-poreia-gia-polytehneio"/>
        <a href="https://www.efsyn.gr/efkriti/koinonia/219348_irakleio-mat-egklobizoyn-diadilotes-stin-plateia-liontarion"/>
        <a href="https://www.efsyn.gr/ellada/koinonia/219254_se-klima-neoy-aytarhismoy-i-46i-epeteios-toy-polytehneioy"/>
      </related>
    </article>
  </body>
</html>