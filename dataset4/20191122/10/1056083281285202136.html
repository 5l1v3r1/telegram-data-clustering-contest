<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100195/%D9%86%D9%88%D8%B3%D8%A7%D9%86-%D9%85%D9%82%D8%B7%D8%B9%DB%8C-%D8%A8%D8%A7%D8%B2%D8%A7%D8%B1-%D8%B3%DA%A9%D9%87-%D9%88-%D8%B7%D9%84%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-22T10:38:00+00:00"/>
    <meta property="og:title" content="نوسان مقطعی بازار سکه و طلا"/>
    <meta property="og:description" content="طبق اعلام نایب رئیس اتحادیه طلا و جواهر تهران با توجه به افزایش نرخ ارز در هفته اخیر، قیمت سکه و طلا از ابتدای هفته افزایش موقتی خود را آغاز کرد اما در روزهای پایانی به سطح قیمت اولیه بازگشت. این در حالی است که نوسان دو دلاری قیمت اونس جهانی کمترین تاثیر را در بازار داخلی سکه و طلا داشته است."/>
  </head>
  <body>
    <article>
      <h1>نوسان مقطعی بازار سکه و طلا</h1>
      <address><time datetime="2019-11-22T10:38:00+00:00">22 Nov 2019, 10:38</time> by <a rel="author">فاطمه صنوبری</a></address>
      <p>طبق اعلام نایب رئیس اتحادیه طلا و جواهر تهران با توجه به افزایش نرخ ارز در هفته اخیر، قیمت سکه و طلا از ابتدای هفته افزایش موقتی خود را آغاز کرد اما در روزهای پایانی به سطح قیمت اولیه بازگشت. این در حالی است که نوسان دو دلاری قیمت اونس جهانی کمترین تاثیر را در بازار داخلی سکه و طلا داشته است.</p>
      <p>محمد کشتی آرای در گفت‌وگو با ایسنا، درباره وضعیت سکه بازار سکه و طلا در هفته گذشته اظهار کرد: از روز شنبه هر اونس طلا ۱۴۶۹ دلار بود که در آخرین روز کاری هفته به ۱۴۷۱ دلار رسید. اما این افزایش دو دلاری باعث افزایش قیمت در بازار داخلی نبوده است، این در حالی است در هفته‌ای که گذشت، بیشترین رشد قیمت به دلیل افزایش نرخ ارز به دلیل افزایش تقاضا برای خرید ارز وجود داشته است.</p>
      <p>نایب رئیس اتحادیه طلا و جواهر تهران با بیان این که قیمت دلار به عنوان نرخ مرجع با ۱۰۰۰ تومان افزایش از ۱۱۸۰۰ تومان به حدود ۱۲۸۰۰ تومان سبب افزایش قیمت‌ها در بازار داخلی سکه و طلا شد، گفت: اما در طول هفته کاهش التهابات سبب شد که قیمت ارز مجددا، افزایش قیمت ارز ایجاد شده را با کاهش مواجه کند و همین کاهش مجدد سبب شد که قیمت‌ها به سطح اولیه بازگردد.</p>
      <p>وی افزود: قیمت سکه در هفته اخیر تا ۴ میلیون و ۲۵۰ هزار تومان افزایش قیمت داشت در حالی که ابتدای هفته قیمت آن ۴ میلیون و ۱۲۰ هزار تومان بوده است، در طول هفته قیمت سکه حدود ۱۳۰ هزار تومان افزایش داشت اما درست در روز پایانی هفته قیمت‌ها به سطح اولیه قیمت‌ها بازگشت.</p>
      <p>کشتی آرای ادامه داد: قیمت طلا در بازار داخلی نیز در هفته اخیر به همین ترتیب بوده است، هر گرم طلای ۱۸ عیار با توجه به افزایش قیمت ارز تا ۴۳۰ هزار تومان افزایش یافت اما مجددا در روزهای پایانی هفته با حدود ۱۲ هزار تومان کاهش برای هر گرم طلای ۱۸ عیار به ۴۱۸ هزار تومان رسید. در طول هفته یک نوسان موقتی وجود داشته است این افزایش موقتی از ابتدای هفته تا اواخر هفته وجود داشت اما از روز چهارشنبه تا روز پنجشنبه مجددا قیمت‌ها به سطح ابتدایی خود بازگشت. این در حالی است که همانطور که اشاره شد، در هفته اخیر قیمت اونس جهانی کمترین نوسان را داشته که تاثیری در بازار داخلی سکه و طلای ایران نداشته است.</p>
      <p>انتهای پیام</p>
    </article>
  </body>
</html>