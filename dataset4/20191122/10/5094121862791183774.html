<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/most-morandi-janov-zhrouceni-katastrofa-pad-provozovatel.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T10:49:00+00:00"/>
    <meta property="og:title" content="Tragédie v Janově? Provozovatel mostu o rizicích věděl od roku 2014, míní tisk"/>
    <meta property="og:description" content="Podle informací italského deníku la Republica věděl provozovatel mostu v Janově, společnost Autostrade per l'Italia (ASPI), i jeho mateřský holding Atlantia o riziku zhroucení mostu. Most Morandi se zřítil loni v srpnu a zabil 43 lidí. Provozovatel odpovědnost za kolaps odmítá."/>
  </head>
  <body>
    <article>
      <h1>Tragédie v Janově? Provozovatel mostu o rizicích věděl od roku 2014, míní tisk</h1>
      <address><time datetime="2019-11-22T10:49:00+00:00">22 Nov 2019, 10:49</time> by <a rel="author">Jaroslav Krupka</a></address>
      <p>Mezi dokumentací, kterou v kancelářích obou společností zabavila finanční policie vyšetřující katastrofu, byly podle italského deníku také dokumenty dokládající, že v letech 2014 až 2016 bylo nahlášeno "riziko zhroucení" mostu. V roce 2017 se však v těchže dokumentech změnila klasifikace nebezpečí na "riziko ztráty stability". </p>
      <h3>Není riziko jako riziko</h3>
      <p>Rozdíl mezi těmito dvěma stupni nebezpečí přitom představuje zásadní dopad z hlediska reakce - zatímco v prvním případě by musel provozovatel zastavit na mostu okamžitě jakýkoli provoz, druhá klasifikace tak drastický a naléhavý zákrok nevyžaduje. Italský deník proto zveřejnil úvahu, že ASPI i její vlastník Atlantia si možná uvědomovaly, že zpráva o stavu ohrožení mostu byla záměrně zmírněna, aby se předešlo tak složitému a nákladnému opatření, jako je úplné uzavření mostu.</p>
      <figure>
        <img src="https://g.denik.cz/1/27/italie-most-janov-kolaps_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/v-severni-italii-se-zritil-dalnicni-most-urady-se-boji-obeti-20180814.html">V Itálii se zřítil dálniční most. Zahynuly desítky lidí, český řidič přežil Přečíst článek ›</a>
      </aside>
      <p>Podle italských médií se na podobný přístup přišlo už letos v lednu, kdy se ukázalo, že zprávy o technickém stavu mostů a viaduktů spravovaných společností ASPI byly úmyslně podceňovány - vedlo to i k prvnímu zatýkání odpovědných činitelů.</p>
      <h3>Jede v tom i ministerstvo</h3>
      <p>V současnosti se zdá, že o úmyslném snížení rizika ohrožení věděli i zástupci italského ministerstva infrastruktury a dopravy, jehož delegát se pravidelně účastnil zasedání představenstva ASPI a měl o něm vždy podávat ministerstvu souhrnnou zprávu. Mezi 73 podezřelými, které státní zástupce viní ze zodpovědnosti za katastrofu, jsou proto podle italských novin i někteří reprezentanti ministerstva. </p>
      <p>Podle vyšetřovatelů byly také už v roce 2015 odstraněny z mostu kvůli probíhajícím pracím na silnici senzory dokumentující jeho chování a navzdory upozorňování expertů včetně milánské polytechnické univerzity nebyly instalovány zpět.</p>
      <figure>
        <img src="https://g.denik.cz/1/cf/ponte-morandi-most-janov1_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/zpevnit-nebo-uplne-strhnout-experti-se-boji-padu-dalsi-casti-janovskeho-mostu-20180822.html">Zpevnit, nebo úplně strhnout. Experti se bojí pádu další části janovského mostu Přečíst článek ›</a>
      </aside>
      <p>Podle šéfa protestního Hnutí pěti hvězd z vládní koalice a současného ministra zahraničí Luigiho Di Maia, který byl v době neštěstí vicepremiérem, by měla být Atlantia zbavena koncesí na provozování dálnic. Holding přitom jejich zachováním podmiňoval svou účast v záchraně zadlužených aerolinek Alitalia. Podle agentury Reuters se ovšem z chystaného konsorcia, jež mělo ohroženou leteckou společnost převzít, v úterý stáhl.</p>
      <h3>ASPI vinu odmítá</h3>
      <p>Společnost ASPI v tiskovém prohlášení uvedla, že katastrofě nic nenasvědčovalo. "Pokud jde o spekulace, týkající se přítomnosti některých senzorů na mostě Morandi, společnost ASPI připomíná, že žádná z analýz, které na něm byly provedeny, včetně analýz kvalifikovaných třetích stran, nezdůrazňovala riziko ohrožení bezpečnosti infrastruktury," uvedla ASPI. V prohlášení dále dodala, že bude důsledně trvat na objasnění veškeré odpovědnosti za neštěstí.</p>
      <figure>
        <img src="https://g.denik.cz/1/cf/ponte-morandi-most-janov1_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/pujde-k-zemi-prace-na-zricenem-moste-v-janove-prerusil-skripavy-zvuk-pilire-20180820.html">Kamery zachytily pád mostu v Janově. Další práce byly zastaveny, kvůli pilíři Přečíst článek ›</a>
      </aside>
      <p>Pád mostu v srpnu 2018 představoval jednu z nejhorších katastrof svého druhu v evropských dějinách. Do rozvodněné řeky Polcevery a na železniční trať a skladiště spadlo spolu s troskami mostu přes 30 osobních a nákladních aut, což si vyžádalo 43 lidských životů. Mezi těmi, kteří pád do hlubin přežili, byl i český řidič kamionu.</p>
    </article>
  </body>
</html>