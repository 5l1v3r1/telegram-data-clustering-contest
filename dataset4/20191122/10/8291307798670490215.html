<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediaonetv.in/national/2019/11/22/madras-iit-suicide-fixing-up-of-fan-bush-protection"/>
    <meta property="og:site_name" content="Media One"/>
    <meta property="article:published_time" content="2019-11-22T10:26:43+00:00"/>
    <meta property="og:title" content="ശരീരഭാരം 40 കിലോയിൽ അധികമാണോ? മദ്രാസ് ഐ.ഐ.ടിയിൽ തൂങ്ങി മരിക്കാമെന്ന ചിന്ത വേണ്ട"/>
    <meta property="og:description" content="ഹോസ്റ്റലുകളിലെ ഫാനുകളും ഹുക്കുകളും 40 കിലോയിൽ അധികം ഭാരം താങ്ങുന്നത് ആവരുതെന്നാണ് നിര്‍ദേശം. നാൽപത് കിലോയിൽ താഴെ ഭാരമുള്ളവർക്ക് തൂങ്ങിമരിയ്ക്കാം, ബാക്കിയുള്ളവർ മറ്റ് മാർഗങ്ങൾ സ്വീകരിക്കണമെന്ന് സാരം."/>
  </head>
  <body>
    <article>
      <h1>ശരീരഭാരം 40 കിലോയിൽ അധികമാണോ? മദ്രാസ് ഐ.ഐ.ടിയിൽ തൂങ്ങി മരിക്കാമെന്ന ചിന്ത വേണ്ട</h1>
      <h2>ഹോസ്റ്റലുകളിലെ ഫാനുകളും ഹുക്കുകളും 40 കിലോയിൽ അധികം ഭാരം താങ്ങുന്നത് ആവരുതെന്നാണ് നിര്‍ദേശം. നാൽപത് കിലോയിൽ താഴെ ഭാരമുള്ളവർക്ക് തൂങ്ങിമരിയ്ക്കാം, ബാക്കിയുള്ളവർ മറ്റ് മാർഗങ്ങൾ സ്വീകരിക്കണമെന്ന് സാരം.</h2>
      <address><time datetime="2019-11-22T10:26:43+00:00">22 Nov 2019, 10:26</time> by <a rel="author" href="https://www.mediaonetv.in/author/585181" target="_blank">മനേഷ് മൂര്‍ത്തി</a></address>
      <p>മദ്രാസ് ഐ.ഐ.ടിയിലെ ഹോസ്റ്റലുകളിൽ ഇനി ആരെയും തൂങ്ങി മരിക്കാൻ അനുവദിയ്ക്കില്ല. പക്ഷെ പ്രധാന നിബന്ധന നാൽപത് കിലോയിൽ അധികം ശരീരഭാരം വേണമെന്നാണ്. അങ്ങനെയാണ് പുതിയ ഉത്തരവ്. ഫാത്തിമ ലത്തീഫിന്റെ മരണത്തിൽ നടപടി ആവശ്യപ്പെട്ട് രാജ്യവ്യാപക പ്രതിഷേധം നടക്കുമ്പോഴാണ് വിചിത്ര നിർദ്ദേശവുമായി ഐ.ഐ.ടി രംഗത്തെത്തിയത്.</p>
      <figure>
        <img src="https://images.assettype.com/mediaone%2F2019-11%2F3b1133e5-9817-443d-a39b-ff00cab8ea6e%2F2ec7c883_0980_482c_926c_33a0e2354700__1_.jpg?w=1200&amp;auto=format%2Ccompress"/>
      </figure>
      <p>ഹോസ്റ്റൽ മുറികളിലെ ഫാനുകളും ഹുക്കുകളും ഉടനടി മാറ്റണം. അത് നാൽപ്പത് കിലോയിൽ അധികം ഭാരം താങ്ങുന്നതും ആവരുത്. ഡിസംബർ ഇരുപതിനുള്ളിൽ നടപടിയുണ്ടാകണമെന്നാവശ്യപ്പെട്ടാണ് ഹോസ്റ്റലുകളുടെ ചുമതലയുള്ളവർക്ക് ഇ-മെയിൽ നിർദേശം നൽകിയിരിക്കുന്നത്. നാൽപത് കിലോയിൽ താഴെ ഭാരമുള്ളവർക്ക് തൂങ്ങിമരിയ്ക്കാം. ബാക്കിയുള്ളവർ മറ്റ് മാർഗങ്ങൾ സ്വീകരിക്കണമെന്ന് സാരം.</p>
      <p>ജാതി, മത വിവേചനങ്ങൾ, ഇത്തരം വേർതിരിവിലൂടെ വിദ്യാർത്ഥികൾ അനുഭവിയ്ക്കുന്ന മാനസിക പ്രയാസങ്ങൾ, വിദ്യാർത്ഥികളുടെ പ്രശ്നങ്ങൾ പരിഹരിക്കാൻ പ്രത്യേക സമിതി ഇങ്ങനെ നിരവധി ആവശ്യങ്ങൾ വിദ്യാർത്ഥികളുടെ ഭാഗത്തു നിന്നും ഉയരുന്ന സാഹചര്യത്തിലാണ് ഈ നടപടിയെന്ന് കൂടി ചേർത്ത് വായിക്കണം. വർഷങ്ങൾക്ക് മുൻപ് ഐ.ഐ.ടിയിൽ നിന്ന് മികച്ച മാർക്കെന്ന റെക്കോർഡോടെ വിജയിച്ച വിദ്യാർത്ഥിയെക്കാൾ ഒരു മാർക്കെങ്കിലും കൂടുതൽ നേടണമെന്നേ ഫാത്തിമ ആഗ്രഹിച്ചിരുന്നുള്ളു. അതാണ് ദിവസങ്ങൾക്ക് മുൻപ് ഒരു കയറിൽ അവസാനിച്ചത്.</p>
      <p>ഐ.ഐ.ടിക്ക് അകത്ത് ഒരു ഓപ്പൺ തീയറ്ററുണ്ട്. ശനിയാഴ്ചകളിലാണ് അവിടെ സിനിമാ പ്രദർശനം ഉണ്ടാകാറ്. ഫാത്തിമ താമസിച്ചിരുന്ന ഹോസ്റ്റലിന് മീറ്ററുകൾ മാറിയാണ് ഈ തീയറ്റർ. നവംബർ ഒൻപത് ശനിയാഴ്ച പതിനൊന്ന് മണിയോടെയാണ് ഫാത്തിമയെ ഹോസ്റ്റൽ മുറിയിൽ മരിച്ച നിലയിൽ കണ്ടെത്തിയത്. പക്ഷെ ആ ശനിയാഴ്ചയും ഓപ്പൺ തീയറ്ററിൽ സിനിമാ പ്രദർശനം നടന്നിരുന്നുവത്രെ. ഇത് കാണാൻ വിദ്യാർത്ഥികളും എത്തിയിരുന്നു. അപ്പോൾ അത്രയേ ഉള്ളൂ കാര്യങ്ങൾ. ഒരു ജീവന് നൽകുന്ന വില. ഈ ചിന്താഗതി തന്നെയാണ് ഐ.ഐ.ടി ഇറക്കിയ പുതിയ ഉത്തരവിന് പിന്നിലും.</p>
    </article>
  </body>
</html>