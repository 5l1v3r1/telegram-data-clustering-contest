<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/egyperces/nem-vart-dolgokra-bukkantak-egy-lengyel-palota-felujitasa-kozben-video-2137428/"/>
    <meta property="og:site_name" content="BAMA"/>
    <meta property="article:published_time" content="2019-11-22T10:08:00+00:00"/>
    <meta property="og:title" content="Nem várt dolgokra bukkantak egy lengyel palota felújítása közben (videó)"/>
    <meta property="og:description" content="A száz évnél idősebb palackozott borok az épület pincéjének alapjából kerültek elő."/>
  </head>
  <body>
    <article>
      <h6 class="kicker">VÖRÖS ÉS FEHÉR</h6>
      <h1>Nem várt dolgokra bukkantak egy lengyel palota felújítása közben (videó)</h1>
      <address>
        <time datetime="2019-11-22T10:08:00+00:00">22 Nov 2019, 10:08</time>
      </address>
      <h4>A száz évnél idősebb palackozott borok az épület pincéjének alapjából kerültek elő.</h4>
      <blockquote>Turisztikai érdekességgé válhat az a tizenöt, feltehetőleg a múlt század elejéről származó palackozott bor, amelyet a délkelet-lengyelországi Kozlówkában, a Zamoyski nagynemesi család egykori palotájában működő múzeum felújításakor találtak</blockquote>
      <p>– közölte a lengyel sajtó pénteken.</p>
      <p>A 18. századi épület pincéjének alapjában rejlő üvegek francia bort tartalmaznak, mégpedig vörös és fehér fajtákat, a többi között a Chateau Pontet-Canet, a Chateau Branaire-Ducru és a Cantenac Medoc borászatokból.</p>
      <blockquote>A palackok felbontása nélkül, tűvel vett mintából megállapították, hogy a bor kiváló minőségű.</blockquote>
      <p>Szakértők szerint a lelet arról tanúskodhat, hogy a lengyel nemesi udvarokban magas szintű borkultúra létezett.</p>
      <figure>
        <iframe src="https://www.youtube.com/embed/dJUOInuA994" width="1080" height="608" data-service="Youtube" scrolling="no"/>
      </figure>
      <p>A Zamoyski Múzeum egyik munkatársa, Agata Ulanowska azt közölte a sajtóval: a leletet az épület felújítása után kiállítják, turisztikai érdekességgé válhat.</p>
      <blockquote>A kozlówkai Zamoyski-palotát a 18. században építették késő barokk stílusban, az egyik legjobban megőrződött lengyelországi nagynemesi rezidenciának számít.</blockquote>
    </article>
  </body>
</html>