<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/vy-sjef-geir-isaksen-gar-av/"/>
    <meta property="og:site_name" content="Kampanje"/>
    <meta property="article:published_time" content="2019-11-22T10:03:47+00:00"/>
    <meta property="og:title" content="Vy-sjef Geir Isaksen går av"/>
    <meta property="og:description" content="Geir Isaksen går av som konsernsjef i Vygruppen"/>
  </head>
  <body>
    <article>
      <h1>Vy-sjef Geir Isaksen går av</h1>
      <address><time datetime="2019-11-22T10:03:47+00:00">22 Nov 2019, 10:03</time> by <a rel="author" href="https://kampanje.com/users/knut-kristian-hauger-/" target="_blank">Knut Kristian Hauger</a></address>
      <p>
        <b>Geir Isaksen går av som konsernsjef i Vygruppen</b>
      </p>
      <p><b>Geir Isaksen</b> (65) går av som konsernsjef i Vygruppen AS.  I en melding fra Vy heter det at Isaksen den 21. november i år meddelte styret i Vygruppen at han ønsker å fratre sin stilling som konsernsjef. Geir Isaksen har vært konsernsjef for Vy siden september 2011.</p>
      <p>- Geir Isaksen har ledet Vy gjennom store endringer i den tiden han har vært konsernsjef. Jernbanereformen og innføringen av konkurranse om å kjøre tog på norske jernbanestrekninger har krevd en stor omstilling i selskapet, sier styreleder<b> Dag Mejdell</b>.</p>
      <p>
        <b>Les også: <a href="https://kampanje.com/link/21f5c61362f54409a60231e83c3e84fc.aspx">Vy-kundene er blitt mer misfornøyde</a></b>
      </p>
      <p>Vy driver dag virksomhet innen tog, buss, gods på bane, reiseliv og mobilitet, og har levert solide økonomiske resultater hvert eneste år under Geir Isaksens ledelse, ifølge meldingen. </p>
      <p>- Vi er takknemlige for den betydelige innsatsen Geir Isaksen har lagt ned til selskapets beste, sier Mejdell.</p>
      <p>Styret i Vy har nedsatt et ansettelsesutvalg som skal lede prosessen med å finne ny konsernsjef til Vy.</p>
      <p>– Det har vært en glede å lede dette konsernet siden 2011. Jeg har i henhold til min ansettelsesavtale en rett til å gå over i en rådgiverstilling i selskapet etter fylte 64 år, og har kommet til at tiden nå er moden for å gjøre det. Jeg vil stå i stillingen inntil ny konsernsjef tiltrer, og føler at jeg kan overlevere en veldrevet virksomhet med mange flotte og motiverte medarbeidere, sier Geir Isaksen.</p>
    </article>
  </body>
</html>