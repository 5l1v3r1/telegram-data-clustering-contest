<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/bollywood/news/news/priyadarshan-to-make-comeback-in-bollywood-with-the-sequel-of-hungama-126110948.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-22T10:40:00+00:00"/>
    <meta property="og:title" content="वापसी / 'हंगामा' के सीक्वल से बॉलीवुड में लौट रहे निर्देशक प्रियदर्शन, बोले- यह साफ-सुथरी पारिवारिक कॉमेडी फिल्म होगी"/>
    <meta property="og:description" content="बॉलीवुड डेस्क. बॉक्स ऑफिस पर 'हेरा फेरी', 'हंगामा', 'मालामाल वीकली', 'चुप चुपके' और 'भूल भुलैया' जैसी सुपरहिट कॉमेडी फिल्में दे चुके निर्देशक प्रियदर्शन एक बार फिर दर्शकों को हंसाने लौट रहे हैं। | Director Priyadarshan returning to Bollywood from the sequel of Hungama, said - this will be a clean family comedy film"/>
  </head>
  <body>
    <article>
      <h1>वापसी / 'हंगामा' के सीक्वल से बॉलीवुड में लौट रहे निर्देशक प्रियदर्शन, बोले- यह साफ-सुथरी पारिवारिक कॉमेडी फिल्म होगी</h1>
      <address><time datetime="2019-11-22T10:40:00+00:00">22 Nov 2019, 10:40</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/22/hungama2_1574419482.jpg"/>
      </figure>
      <h4>Dainik Bhaskar</h4>
      <p>Nov 22, 2019, 04:10 PM IST</p>
      <p><b>बॉलीवुड डेस्क.  </b>बॉक्स ऑफिस पर 'हेरा फेरी', 'हंगामा', 'मालामाल वीकली', 'चुप चुपके' और 'भूल भुलैया' जैसी सुपरहिट कॉमेडी फिल्में दे चुके निर्देशक प्रियदर्शन एक बार फिर दर्शकों को हंसाने लौट रहे हैं। उन्होंने आधिकारिक तौर पर अपनी कमबैक फिल्म 'हंगामा 2' की घोषणा कर दी है, जो 2003 में आई 'हंगामा' की सीक्वल होगी। एक अंग्रेजी एंटरटेनमेंट वेबसाइट से बातचीत में प्रियदर्शन ने इस बात की पुष्टि करते ही बताया कि यह नॉन वल्गर कॉमेडी फिल्म होगी। </p>
      <p>
        <b>16 साल बाद भी 'हंगामा' को नहीं भूले लोग: प्रियदर्शन</b>
      </p>
      <p>प्रियदर्शन ने अपने बयान में कहा, "6 साल से मैंने कोई हिंदी फिल्म डायरेक्ट नहीं की है। लेकिन अब मैं फुल ऑन कॉमेडी के साथ लौट रहा हूं। लेकिन वल्गैरिटी और डबल मीनिंग के बगैर। 'हंगामा 2' मेरी बाकी कॉमेडी फिल्मों की तरह साफ-सुथरी पारिवारिक फिल्म होगी। मुझे पता है कि 'हंगामा' को रिलीज हुए 16 साल हो गए हैं। लेकिन लोग अब भी उसे नहीं भूल पाए हैं। इसके अलावा प्रोड्यूसर्स वीनस रिकॉर्ड्स और टेप्स से मेरे अच्छे ताल्लुकात है। मैंने उनके साथ 'गरम मसाला' और 'हलचल' जैसी कई शानदार फिल्में दी हैं। 'तेज' को छोड़कर मुझे अपनी सभी फिल्में बहुत पसंद हैं।  क्योंकि उस एक फिल्म को लेकर मुझे भी लगता है कि गलती हुई थी।"</p>
      <p>
        <b>फिल्म की कहानी एकदम नई होगी</b>
      </p>
      <p>कयास लगाए जा रहे थे कि 'हंगामा 2' की कहानी वहीं से शुरू होगी, जहां पिछली फिल्म खत्म हुई थी। हालांकि, प्रियदर्शन ने कहा, "नहीं। यह एकदम नई कहानी होगी। हमने फिल्म का टाइटल 'हंगामा 2' इसलिए रखा है ताकि मस्ती, हंगामा और शरारत बरकरार रहे। परेश रावल, शक्ति कपूर और राजपाल यादव फिल्म में लौट रहे हैं। सिर्फ लीड पेयर अक्षय खन्ना और रिमी सेन को बदला जाएगा। जल्दी ही हम 'हंगामा 2' के लिए नई रोमांटिक लीड का अनाउंसमेंट करेंगे। यह पूरी तरह टिपिकल प्रियदर्शन कॉमेडी होगी।" गौरतलब है कि ने हिंदी में आखिरी फिल्म 'रंगरेज' निर्देशित की थी, जो 2013 में रिलीज हुई थी। </p>
    </article>
  </body>
</html>