<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/video-tesla-a-lansat-camioneta-cybertruck-elon-musk-dupa-ce-geamul-lateral-prezentat-drept-rezistent-la-gloante-s-a-spart-la-impactul-cu-o-bila-este-loc-de-imbunatatire.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T10:48:25+00:00"/>
    <meta property="og:title" content="VIDEO Tesla a lansat camioneta Cybertruck. Elon Musk, după ce geamul lateral prezentat drept rezistent la gloanțe s-a spart la impactul cu o bilă: Este loc de îmbunătățire"/>
    <meta property="og:description" content="Tesla a prezentat noul să model, o camionetă electrică denumită Cybertruck, însă lansarea nu a decurs fără un moment jenant pentru Elon Musk. Geamurile"/>
  </head>
  <body>
    <article>
      <h1> VIDEO Tesla a lansat camioneta Cybertruck. Elon Musk, după ce geamul lateral prezentat drept rezistent la gloanțe s-a spart la impactul cu o bilă: Este loc de îmbunătățire </h1>
      <address><time datetime="2019-11-22T10:48:25+00:00">22 Nov 2019, 10:48</time> by <a rel="author">Redacția</a></address>
      <p>Tesla a prezentat noul să model, o camionetă electrică denumită Cybertruck, însă lansarea nu a decurs fără un moment jenant pentru Elon Musk.</p>
      <p>Geamurile laterale, despre care compania a spus că sunt extrem de greu de spart, putând rezista chiar la gloanțe, s-au spart când șeful departamentului de design de la Tesla a aruncat în ele cu o bilă metalică, informează BBC, citat de Digi24.ro</p>
      <p>Elon Musk a fost auzit înjurând, apoi a spus: „Este loc de îmbunătățire”.</p>
      <p>„Am aruncat cu tot felul de obiecte în acestea geamuri și nu s-au spart. Dintr-un motiv necunoscut, s-au spart acum. Nu știu de ce”, a continuat Elon Musk.</p>
      <figure>
        <iframe src="https://www.youtube.com/embed/m7atGkba-Z8" width="1140" height="642" data-service="Youtube" scrolling="no"/>
      </figure>
      <p>Camioneta Tesla a fost dezvăluită în Hawthorne, California, iar designul său atipic și caroseria din oțel inoxidabil a uimit audiența. Intrarea pe piața camionetelor reprezintă o oportunitate pentru Tesla, pe măsură ce îmbunătățește tehnologia bateriilor, iar autovehiculele sale reușesc să transporte greutăți mari pe distanțe lungi.</p>
      <p>Potrivit Edmunds, piața de camionete din SUA este în creștere, iar vânzările modelelor pick-up au reprezentat 14,4% din totalul autovehiculelor noi vândute. Valoarea medie a unei camionete noi este 50.000 de dolari.</p>
      <p>Prețul de pornire al Cybertruck va fi de 39.900 de dolari pentru modelul cu autonomie de 400 km, care realizează sprintul 0-100 km/oră în 6,5 secunde. Urmează varianta intermediară cu o autonomie de peste 500 km la 50.000 de dolari.</p>
      <p>Cel mai scump model costă 70.000 de dolari și va avea o autonomie de 800 km. Modelul va realiza sprintul 0-100 km/oră în 2,9 secunde.</p>
      <p>Tesla Cybertruck va putea transporta 6 persoane și o încărcătură de 1,5 tone.</p>
      <p>Elon Musk a spus că precomenzile vor începe imediat, iar producția la finalul anului 2021 – deși Musk este cunoscut pentru faptul că are obiceiul să rateze termenele înaintate.</p>
      <p>Sursa: <a href="https://www.digi24.ro/stiri/economie/tesla-a-lansat-camioneta-cybertruck-iar-elon-musk-a-avut-parte-de-un-moment-jenant-chiar-in-timpul-prezentarii-1220423">Digi24.ro</a></p>
    </article>
  </body>
</html>