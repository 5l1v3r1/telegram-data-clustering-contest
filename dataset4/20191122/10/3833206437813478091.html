<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Kilometrichni-opashki-ot-tirove-na-GKPP-Kapitan-Andreevo-915876"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T10:30:00+00:00"/>
    <meta property="og:title" content="Километрични опашки от тирове на ГКПП &quot;Капитан Андреево&quot;"/>
    <meta property="og:description" content="Турски шофьори блокираха снощи движението по магистрала &quot;Марица“, вбесени заради 30-километровата оп..."/>
  </head>
  <body>
    <article>
      <h1>Километрични опашки от тирове на ГКПП "Капитан Андреево"</h1>
      <address>
        <time datetime="2019-11-22T10:30:00+00:00">22 Nov 2019, 10:30</time>
      </address>
      <p>Турски шофьори блокираха снощи движението по магистрала "Марица“, вбесени заради 30-километровата опашка на ГКПП "Капитан Андреево".</p>
      <p>Няколко камиона паркираха по диагонал на пътното платно на аутобана, а други водачи протестираха и на самия граничен пункт. Полицията обаче реагира бързо и протестът бе прекратен. През това време са обработвани камиони, които вече са били на пункта.</p>
      <p>Заради изключително интензивния трафик през българо-турската граница колоните от тежкотоварни автомобили продължават вече 2 месеца, като снощи дължината им достигна рекордните близо 30 км. В същото време от Агенция "Митници“ отчитат рекорден брой обработени камиони на пункта, съобщава "Хасково Инфо".</p>
      <p>Тази сутрин опашката от камиони бе стопена до около 10 км. За последното денонощие през пункта са преминали близо 2500 камиона. Това е и максималният капацитет на работа на границата. Общо за октомври обработените ТИР-ове са били 70 000.</p>
    </article>
  </body>
</html>