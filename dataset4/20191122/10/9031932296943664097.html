<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/basen-tylko-dla-muzulmanow/"/>
    <meta property="og:site_name" content="Polsat News"/>
    <meta property="article:published_time" content="2019-11-22T10:40:00+00:00"/>
    <meta property="og:title" content="&quot;Basen tylko dla muzułmanów&quot;. Pomysł podzielił niemieckie społeczeństwo"/>
    <meta property="og:description" content="We Frankfurcie nad Menem powstał pomysł budowy basenu &quot;nur fuer Muslime&quot;. W placówce miałaby m.in. obowiązywać segregacja płci. Idea budzi wiele kontrowersji - pojawiają się oskarżenia o utrudnianie integracji i polaryzacje społeczeństwa."/>
  </head>
  <body>
    <article>
      <h1>"Basen tylko dla muzułmanów". Pomysł podzielił niemieckie społeczeństwo</h1>
      <address>
        <time datetime="2019-11-22T10:40:00+00:00">22 Nov 2019, 10:40</time>
      </address>
      <p>
        <b>We Frankfurcie nad Menem powstał pomysł budowy basenu "nur fuer Muslime". W placówce miałaby m.in. obowiązywać segregacja płci. Idea budzi wiele kontrowersji - pojawiają się oskarżenia o utrudnianie integracji i polaryzacje społeczeństwa.</b>
      </p>
      <p>Pomysłodawcą inicjatywy basenu tylko dla muzułmanów jest 38-letni Abdullah Zeran, urodzony we Frankfurcie syn tureckich gastarbeiterów. Pracuje on jako dozorca i jest jednocześnie właścicielem manufaktury mydła.</p>
      <p>- Kobiety i mężczyźni powinni pływać osobno. Lekcje pływania na basenach miejskich, oferowane kilka razy w tygodniu, w określonych godzinach wyłącznie dla kobiet, nie wystarczą. Muzułmanki powinny móc korzystać z pływalni, na której nie ma wyznawczyń innych religii - przekonuje Zeran w jednym z wywiadów. Dodaje też, że postulowane przez niego rozwiązanie jest regułą obowiązującą w głównych nurtach islamu sunnickiego.</p>
      <p>
        <a href="https://www.polsatnews.pl/wiadomosc/2018-12-27/w-niemczech-dyskusja-wokol-wprowadzenia-podatku-meczetowego/">
          <b>ZOBACZ: W Niemczech dyskusja wokół wprowadzenia "podatku meczetowego"</b>
        </a>
      </p>
      <p>
        <b>Pływalnia i sala modlitw</b>
      </p>
      <p>Zeran chciałby, by "jego" basen miał od 1 tys. do 3 tys. metrów kwadratowych powierzchni. Oprócz pływalni dla dorosłych znalazłby się tam też brodzik dla dzieci, łaźnia, pomieszczenia masażu, restauracja oraz sala modlitw.</p>
      <p>Co prawda projekt budynku jeszcze nie istnieje, ale jego pomysłodawca wylicza, że parcela na inwestycję kosztowałaby około 3 mln euro, a budowa pływalni około 100 mln euro. Abdullah Zeran chce przyciągnąć inwestorów oraz zdobyć część środków za pośrednictwem kampanii crowdfundingowej.</p>
      <p>- Chcemy zbudować basen prowadzony zgodnie z zasadami islamu, na którym są szanowane wartości religijne. Najważniejsze będzie oddzielenie czasu pływania dla kobiet i mężczyzn. Trend ten widać już na wielu publicznych basenach. Niestety tylko przez 2-3 godziny. Uważamy, że wiele muzułmańskich kobiet, głównie ze środowisk migracyjnych, nie umie pływać. Ponadto wiele kobiet nie chce przebywać na basenie z mężczyznami. Dodatkowo rośnie liczba muzułmanów, którzy chcą chodzić na basen tylko dla mężczyzn, ze względu na interpretację przepisów islamskich - czytamy w opisie projektu na jednej z platform, na której można zabiegać o finansowanie społecznościowe.</p>
      <p>Pomysł Zerana nie podoba się ani przedstawicielom liberalnych muzułmanów, ani lokalnym politykom w Hesji.</p>
      <p>- Segregacja płciowa również nie miała żadnego znaczenia dla Mahometa. Jeśli chodzi o pływanie, nie ma uniwersalnych zasad dla muzułmanów. Każdy muzułmanin powinien mieć swobodę decydowania, czy i jak chce demonstrować swoją tożsamość religijną - mówiła w rozmowie z dziennikiem "Die Welt" wiceszefowa Związku Liberalno-Islamskiego (LIB) Frederike Gueler.</p>
      <p>
        <b>Projekt może "podzielić społeczeństwo"</b>
      </p>
      <p>Socjaldemokratyczny deputowany do landtagu Hesji Turguta Yueksel, który sam urodził się w Turcji i zajmuje się w polityką integracyjną, nie zostawia na pomyśle basenu "tylko dla muzułmanów" suchej nitki. - Pan Zeran swoją propozycją dzieli społeczeństwo, polaryzując i szkodząc integracji - mówi. Zdaniem polityka SPD wszyscy ludzie mieszkający w Niemczech powinni zaakceptować "demokratyczne wartości i normy", do których należy też równość mężczyzn i kobiet.</p>
      <p>Sprawca całej kontrowersji odnosi się do krytyki z pobłażliwością. - Przecież to tylko basen. To nie ma znaczenia. Jedni z nas chodzą w piątki do meczetu, inni w soboty do synagogi, a jeszcze inni w niedziele do kościoła. A mimo to wiele nas łączy - przekonuje i nie ukrywa, że tak naprawdę odkrył niszę w rynku. - Nie ma oferty pływalni dla ortodoksyjnych muzułmanów. Byłby to pierwszy tego rodzaju basen - chwali się. Ujawnia, że rozmawiał z przedstawicielami kilku stowarzyszeń religijnych i byliby oni skłonni dowozić swoich członków na pływalnię z miejscowości odległych nawet o 90 kilometrów od Frankfurtu.</p>
      <p>
        <a href="https://www.polsatnews.pl/wideo/na-ratunek-koali-kobieta-zdjela-koszule-i-ocalila-zwierze-przed-ogniem-wideo_6759996/">WIDEO - Na ratunek koali. Kobieta zdjęła koszulę i ocaliła zwierzę przed ogniem [WIDEO]</a>
      </p>
      <figure>
        <img src="https://r.dcs.redcdn.pl/http/o2/redefine/cp/dd/ddnykfarhpqsiokoiuck3aq5tmzwynx8.jpg"/>
      </figure>
    </article>
  </body>
</html>