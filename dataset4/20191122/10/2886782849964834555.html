<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/22/megelozte-franciaorszag-nemetorszagot-a-menedekkerelmek-szamaban?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-22T10:27:17+00:00"/>
    <meta property="og:title" content="Megelőzte Franciaország Németországot a menedékkérelmek számában"/>
    <meta property="og:description" content="A menekültválság idején még volt olyan, hogy tízszerannyi kérelmet adtak be a német hatóságoknál, mint a franciáknál."/>
  </head>
  <body>
    <article>
      <h1>Megelőzte Franciaország Németországot a menedékkérelmek számában</h1>
      <address><time datetime="2019-11-22T10:27:17+00:00">22 Nov 2019, 10:27</time> by <a rel="author">Pálfi Rita</a></address>
      <p>
        <b>Franciaországban nyújtották be a legtöbb menedékkérelmet idén Európában, ezzel első ízben a 2015. évi menekültválság óta Franciaország megelőzte Németországot - közölte csütörtökön Párizsban Christophe Castaner francia belügyminiszter. Ennek hátterében az egyre több albán, grúz és afgán menedékkérő áll.</b>
      </p>
      <p>Alig négy éve, a szíriai háború kiváltotta válság csúcspontján 80 075 menedékkérelmet nyújtottak be a francia menekültügyi hivatal, az OFPRA adatai szerint, míg Németországban ennek több mint tízszerese, mintegy 890 ezer volt a menedékkérők száma. Azóta minden évben Németországban adták be a legtöbb kérelmet, idén megfordulni látszik ez a trend.</p>
      <p>"Ma azt tapasztaljuk, hogy október 20-án Franciaország került az első helyre Európában a menedékkérelmek száma tekintetében, miközben egyre kevesebben érkeznek Európába. Ez statisztikai rendellenesség, amelyen dolgoznunk kell" - közölte Castaner, miután a bevándorlásügyi együttműködésről tárgyalt grúz kollégájával, Vahtang Gomelaurival.</p>
      <p>"A két ország fej-fej mellett halad, de jelképes a tény, hogy Franciaország megelőzte Németországot, közölte a belügyminisztérium az AFP francia hírügynökséggel.</p>
      <p>November 17-én körülbelül 120 900 menedékkérelmet tartottak nyilván Franciaországban, Németországban pedig ennél ezerrel kevesebbet. Tavaly még 184 ezren kértek menedéket Németországban, míg Franciaországban "csak" 123 ezren - írja az AFP belügyminisztériumi forrásra hivatkozva.</p>
      <p>A fordulat fő oka, hogy azok a bevándorlók, akiket más EU-s tagállamban (például Németországban) elutasítottak, Franciaországban próbálkoznak ismét. "Ezért támogatjuk európai szinten a menekültügy és a schengeni egyezmény reformját" - hangsúlyozta a nyilatkozó.</p>
      <p>A tendencia visszafordítása érdekében és a menedékkérők számának - amely Franciaországban 2019-ben várhatóan 10-15 százalékkal emelkedik - csökkentésére a francia kormány több intézkedést is javasolt. Egy hónappal a menekültügyi kérelmekről Emmanuel Macron államfő kezdeményezésére tartott parlamenti vita után a kormány egyebek mellett a kérelmek elbírálásának gyorsítását, a szociális támogatásokhoz való hozzájutás 3 hónappal való késleltetését és a kérelmek elutasítása után azonnali kiutasítást javasolt.</p>
      <p>Ezekkel az intézkedésekkel az intézkedésekkel azt kívánjuk üzenni a külföldről érkezőknek, hogy Franciaország továbbra is támogatja a védelemre szorulókat, de csak a védelemre szorulókat, azokat nem, akik ki akarják játszani a védelemhez való jogot - hangsúlyozta csütörtökön Christophe Castaner.</p>
      <p>A francia miniszter elmondta, hogy 2019 első hónapjaiban a legtöbb menedékkérő Grúziából érkezett, havonta több mint ezren. Májusi tbiliszi látogatása óta a menekültáradat 50 százalékkal csökkent. Ezt a fajta együttműködést kell támogatni, erre Grúzia nagyon jó példa - tette hozzá.</p>
      <p>Franciaországban 2018-ban Afganisztánból érkezők adtak be a legnagyobb számban menedékkérelmet, több mint tízezre<a href="https://ec.europa.eu/eurostat/statistics-explained/index.php?title=File:Five_main_citizenships_of_(non-EU">n az Eurostat adatai alapján.</a>_asylum_applicants,<i>2018</i>(number_of_first_time_applicants,_rounded_figures)_YB19_1.png) A második legtöbb kérelem albánoktól érkezett (nyolcezer felett). Grúziából érkeztek a harmadik legtöbben, 6750-en. Összehasonlításképp: Magyarországon is a legtöbben Afganisztánból származnak a tavalyi menedékkérők közül. Míg Franciaországban 10205-en, addig Magyarországon 270-en folyamodtak menedékért az ázsiai országból.</p>
    </article>
  </body>
</html>