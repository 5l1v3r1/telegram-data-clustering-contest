<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Spoleczenstwo/191129773-Zmiana-klimatu-wiec-Nowy-Jork-zalewa-wejscie-do-metra.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T10:44:03+00:00"/>
    <meta property="og:title" content="Zmiana klimatu, więc Nowy Jork zalewa wejście do metra"/>
    <meta property="og:description" content="W ramach przygotowań do skutków zmiany klimatu, w Nowym Jorku zalano wejście do metra."/>
  </head>
  <body>
    <article>
      <h1>Zmiana klimatu, więc Nowy Jork zalewa wejście do metra</h1>
      <address><time datetime="2019-11-22T10:44:03+00:00">22 Nov 2019, 10:44</time> by <a rel="author">zew</a></address>
      <p>
        <b>W ramach przygotowań do skutków zmiany klimatu, w Nowym Jorku zalano wejście do metra.</b>
      </p>
      <p>Kaye Blegvad, pasażerka nowojorskiego metra, zamieściła na Twitterze fotografię zalanego wejścia do stacji na Broolynie. Na zdjęciu wykonanym 20 listopada widać, że poziom wody sięga niemal chodnika.</p>
      <figure>
        <iframe data-src="https://twitter.com/kayeblegvad/status/1197266655891599362?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Pozostałe wejścia były suche, nikt nie panikował, więc wsiadłam do pociągu - relacjonowała, cytowana przez "Quartz". - Dopiero w wagonie zaczęłam się zastanawiać - chwileczkę, to było naprawdę szalone - dodała.</p>
      <p>Blegvad poprosiła o wyjaśnienia Metropolitan Transportation Authority (MTA), instytucję odpowiedzialną za transport publiczny w stanie Nowy Jork.</p>
      <p>"Zalanie zostało wykonane celowo" - wyjaśniło MTA. Na Brooklynie testowano zaporę, która uchroniłaby stację przed zalaniem w przypadku kolejnej powodzi, np. takiej, jaka nawiedziła miasto podczas huraganu Sandy w 2012 r. "Robimy to, ponieważ zmiana klimatu jest realna" - dodała organizacja. Jak wyjaśniła, zapora ma uchronić wnętrze stacji przed falą powodziową, nie przed zalaniami zdarzającymi się na skutek intensywnych opadów.</p>
      <figure>
        <iframe src="https://www.youtube.com/embed/AWXzwA7OF7w" width="640" height="360" data-service="Youtube" scrolling="no"/>
      </figure>
      <p>Na skutek huraganu Sandy, wiele linii metra w Nowym Jorku zostało zalanych, co przełożyło się na straty w wysokości 5 mld dolarów. Za pośrednictwem położonych na głębokości ok. 6 metrów tuneli metra, wody powodziowe mogą dotrzeć do dalszych rejonów miasta niż te zalewające ulice.</p>
      <p>"Ponieważ intensywne zjawiska pogodowe jak huragan Sandy mają występować częściej, musimy działać teraz, by zabezpieczyć kluczowe elementy naszego systemu, aby pociągi kursowały bezpiecznie" - oświadczyło MTA w związku z jednym z realizowanych przez siebie projektów, związanych ze zmianami klimatycznymi.</p>
    </article>
  </body>
</html>