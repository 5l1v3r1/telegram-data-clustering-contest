<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/stiri/tesla-cybertruck-apocalipsa-175070.html"/>
    <meta property="og:site_name" content="Auto Bild"/>
    <meta property="article:published_time" content="2019-11-22T10:18:18+00:00"/>
    <meta property="og:title" content="Tesla Cybertruck – Pregătit pentru Apocalipsă"/>
    <meta property="og:description" content="Fani ai filmelor science fiction și excentrici de pretutindeni, Elon Musk a pregătit un pick-up pentru voi. Se numește Tesla Cybertruck."/>
  </head>
  <body>
    <article>
      <h6 class="kicker">Un pick-up excentric</h6>
      <h1>Tesla Cybertruck – Pregătit pentru Apocalipsă</h1>
      <address><time datetime="2019-11-22T10:18:18+00:00">22 Nov 2019, 10:18</time> by <a rel="author">Christian Bart</a></address>
      <slideshow>
        <figure>
          <img src="https://www.auto-bild.ro/wp-content/uploads/2019/11/772115l.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/195524l.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/258739l.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/322368l.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/465651l.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/480139l.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/498374l.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/508214l.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/580432l.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/835982l.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/842996l.jpg"/>
        </figure>
      </slideshow>
      <p>
        <b>Fani ai filmelor science fiction, fanatici ai Apocalipsei și excentrici de pretutindeni, Elon Musk a pregătit un pick-up pentru voi. Se numește Tesla Cybertruck și are un design compus din linii drepte și muchii ascuțite. Mai că ar fi fost executat de un copil de cinci ani înainte de culcare.</b>
      </p>
      <p>Chiar dacă pare greu de crezut, acesta nu este un concept. Elon Musk are încredere în vehiculul propus pentru “lumea de apoi” și are de gând să livreze primele exemplare la sfârșitul anului 2021.</p>
      <p>Nu știm exact dacă șeful Tesla s-a trezit pentru o perioadă într-un univers paralel în care Ziua Judecății din seria Terminator s-a întâmplat deja, dar designul pare să facă față unui astfel de mediu ostil fără prea multe probleme. Oficial, Musk a declarat că s-a inspirat de la vehiculele din filmele Back to the Future și Blade Runner.</p>
      <p>În acest sens, Tesla Cybertruck dispune de o caroserie din oțel, ce oferă protecție asupra atacurilor armate cu proiectile de până la 9 mm. De asemenea, pick-up-ul din viitor este dotat cu geamuri ultrarezistente, dar care nu au rezistat prea bine în timpul prezentării oficiale. Va exista oare și o versiune militară a acestui vehicul?</p>
      <p>În materie de performanțe, Musk ne-a asigurat că versiunea de top a lui Cybertruck va accelera de la 0 la 60 de mile/h în sub 2,9 secunde, deci suficient de rapid pentru a putea scăpa de atacul unor creaturi extraterestre. De asemenea, sprintul de 400 de metri ar trebui să fie realizat în 10,8 secunde.</p>
      <p>Vehiculul futurist este dotat cu suspensie pneumatică, ce va asigura o gardă la sol de maximum 40 de centimetri, dar și o rulare sigură, lipsită de prea mult ruliu. Pe partea de off-road, Tesla Cybertruck oferă un unghi de abordare de 35 de grade și un unghi de degajare de 28 de grade.</p>
      <p>Tesla Cybertruck va fi disponibil în trei versiuni de echipare, cu un preț de pornire de 39.900 de dolari. Prima dintre acestea oferă tracțiune spate și o autonomie de 400 de kilometri. De asemenea, poate accelera de la 0 la 96 km/h în 6,5 secunde și poate tracta 3,4 tone.</p>
      <p>Cea de-a doua versiune va fi dotată cu două motoare electrice și tracțiune integrală. Autonomia va fi de 482 de kilometri, iar capacitatea de tractare de 4,5 tone.</p>
      <p>Versiunea de top va beneficia de trei motoare electrice care îi vor oferi posibilitatea de a se bate de la egal la egal cu supercar-urile moderne. Va accelera de la 0 la 96 km/h în sub trei secunde, în timp ce autonomia va ajunge la uimitoarea valoare de 800 de kilometri, iar cârligul va suporta o sarcină maximă tractată de 6,35 tone. În acestă echipare, vehiculul are un preț de pornire de 69.900 de dolari.</p>
      <p>În toate cazurile, bena are o lungime de doi metri și o capacitate de încărcare de aproximativ 1,6 tone. De asemenea, vehiculul vine dotat cu un set de prize “la purtător”, ce vor fi deosebit de utile în timpul unei ieșiri în natură sau pe un câmp plin de resturi radioactive.</p>
      <p>La interior, mașina desenată “exclusiv cu rigla” dispune de o configurație cu șase locuri și de același design poligonal. Volanul are o dimensiune compactă, fiind inspirat din motorsport, iar designul planșei de bord este extrem de simplificat.</p>
      <p>Nu știm exact cum vor reacționa ceilalți participanți la trafic când vor vedea o asemenea mașină pe stradă, dar ne putem imagina ce s-ar întâmpla cu o persoană izbită de botul colțuros as mașinii. Au!</p>
      <p>Persoanele interesate își pot rezerva un exemplar pentru un avans de doar 100 de euro, cu 900 mai puțin decât în cazul lui Model 3. Am menționat suma în euro, deoarece acest pick-up colțuros poate fi comandat inclusiv în Europa. Nu știm de ce, dar abia așteptăm să privim una în “carne și oase”!</p>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/stiri/tesla-cybertruck-comenzi-prima-zi-175098.html"/>
        <a href="https://www.auto-bild.ro/stiri/tesla-autopilot-salveaza-vieti-cateva-situatii-surprinse-pe-camera-171343.html"/>
        <a href="https://www.auto-bild.ro/stiri/modelele-tesla-pot-fi-comandate-oficial-in-romania-170139.html"/>
      </related>
    </article>
  </body>
</html>