<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/stin-kriti-o-m-boridis-me-epikentro-ti-sunantisi-gia-to-dako.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-22T10:05:00+00:00"/>
    <meta property="og:title" content="Στην Κρήτη ο Μ. Βορίδης με επίκεντρο τη συνάντηση για το δάκο"/>
    <meta property="og:description" content="Στο επίκεντρο της συνάντησης που θα πραγματοποιηθεί αύριο στο Υπουργείο Αγροτικής Ανάπτυξης θα είναι και αυτό του δάκου και της καταστροφής που έχει προκαλέσει στην παραγωγή της …"/>
  </head>
  <body>
    <article>
      <h1>Στην Κρήτη ο Μ. Βορίδης με επίκεντρο τη συνάντηση για το δάκο</h1>
      <address>
        <time datetime="2019-11-22T10:05:00+00:00">22 Nov 2019, 10:05</time>
      </address>
      <p>Στο επίκεντρο της συνάντησης που θα πραγματοποιηθεί αύριο στο Υπουργείο Αγροτικής Ανάπτυξης θα είναι και αυτό του δάκου και της καταστροφής που έχει προκαλέσει στην παραγωγή της Κρήτης.</p>
      <p>Σύμφωνα με πληροφορίες ο Αντιπεριφερειαρχης Πρωτογενούς Τομέα Μανόλης Χνάρης, θα έχει αύριο συνάντηση με τον Υπουργό Αγροτικής Ανάπτυξης Μάκη Βοριδη και τον γενικό γραμματέα του Υπουργείου, στον απόηχο της παρουσίας του τελευταίου στις Βρυξέλλες.</p>
      <p>Υπεθυμίζεται ότι για ανυπολόγιστη καταστροφή στα λιόφυτα της Κρήτης, είχε κάνει λόγο και ο κ. Αρναουτάκης, ο οποίος είχε πει πως σύμφωνα με τα πρώτα στοιχεία αυτή ξεπερνά τα 100 εκ. ευρώ! Το θέμα αυτό που «καίει» τον αγροτικό κόσμο είχε τεθεί στο πλαίσιο συνεδρίασης του Περιφερειακού Συμβουλίου Κρήτης, αλλά και σε σύσκεψη που έγινε στα Χανιά.</p>
      <p>Στη σύσκεψη συζητήθηκε το πρόβλημα της μειωμένης και υποβαθμισμένης ελαιοπαραγωγής, καθώς επίσης και το θέμα με τις εκτεταμένες ζημιές στα θερμοκήπια των Δήμων Κισάμου και Καντάνου Σελίνου. Υπήρξε ενιαία στάση και άποψη όλων των συμμετεχόντων ότι χωρίς αποζημίωση για το χαμένο εισόδημα των αγροτών, δύσκολα εκείνοι θα συνεχίσουν την άσκηση του αγροτικού επαγγέλματος, με ότι αυτό συνεπάγεται για όλους.</p>
      <p>Ο Γενικός Γραμματέας του Υπουργείου Αγροτικής Ανάπτυξης Γεωργιος Στρατάκος που παρευρέθηκε σε αυτήν, δεσμεύτηκε να στηρίξει το κοινό αίτημα όλων στον Υπουργό κ. Μάκη Βορίδη κατά την αυριανή σύσκεψη στο Υπουργείο Αγροτικής Ανάπτυξης και Τροφίμων.</p>
      <p>Ο κ. Στρατάκος δεσμεύτηκε επίσης για την αναθεώρηση του θεσμικού πλαισίου τόσο για την δακοκτονία όσο και για τον ΕΛΓΑ, ούτως ώστε, να απαντά ικανοποιητικά στα νέα δεδομένα.</p>
      <p>Στην Κρήτη ο Υπουργός</p>
      <p>Εν τω μεταξύ στην Κρήτη θα βρεθεί στις 5 Δεκεμβρίου ο Υπουργός Αγροτικής Ανάπτυξης Μάκης Βορίδης. Ο κ. Βορίδης θα συμμετάσχει σε σύσκεψη στην Περιφέρεια μετά και την πρόσφατη κακοκαιρία και τις εκτεταμένες ζημιές που σημειώθηκαν στην αγροτική παραγωγή.</p>
      <p>Στα… δικαστήρια</p>
      <p>Μέσα σε όλα, η οργή του αγροτικού κόσμου είναι μεγάλη και κάποιοι σκέφτονται να προσφύγουν στη Δικαιοσύνη.</p>
      <p>Χαρακτηριστικό παράδειγμα για την οργή των κατοίκων είναι η συγκέντρωση σε συνάντηση στο Καστέλι, περίπου 150 αγροτών της περιοχής του Δήμου Μινώα Πεδιάδας που έγινε πριν από λίγα 24ωρα. Εκεί συζήτησαν σοβαρά και το ενδεχόμενο να πάρουν το δρόμο της Δικαιοσύνης.</p>
      <p>Ένα ενδεχόμενο που σκέφτονται σοβαρά να πάρουν εκατοντάδες ελαιοπαραγωγοί από την ευρύτερη περιοχή του Αρκαλοχωρίου, του Καστελίου και των γύρω χωριών, βλέποντας την ασύλληπτη καταστροφή στη φετινή ελαιοπαραγωγή.<br/>cretapost.gr</p>
    </article>
  </body>
</html>