<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/father-raped-minor-daughter-in-uttar-pradesh-2/273339/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-22T10:28:30+00:00"/>
    <meta property="og:title" content="रिश्ते हुए शर्मसार: पिता ने नाबालिग बेटी से किया दुष्कर्म, आरोपी गिरफ्तार"/>
    <meta property="og:description" content="उत्तर प्रदेश के एटा जिले के जलेसर कोतवाली क्षेत्र में एक पिता के अपनी नाबालिग बेटी के साथ कथित दुष्कर्म का मामला सामने आया है।"/>
  </head>
  <body>
    <article>
      <h1>रिश्ते हुए शर्मसार: पिता ने नाबालिग बेटी से किया दुष्कर्म, आरोपी गिरफ्तार</h1>
      <address><time datetime="2019-11-22T10:28:30+00:00">22 Nov 2019, 10:28</time> by <a rel="author">JKR Staff</a></address>
      <p>उत्तर प्रदेश के एटा से रिश्ते को शर्मसार कर देने वाली घटना सामने आई है। जलेसर कोतवाली क्षेत्र में एक पिता के अपनी नाबालिग बेटी के साथ कथित दुष्कर्म का मामला सामने आया है। फिलहाल, पुलिस ने मामले में कार्रवाई करते हुए आरोपी को गिरफ्तार कर लिया है।</p>
      <figure>
        <img src="http://www.jantakareporter.com/wp-content/uploads/2018/09/Stop-Rape-2.jpg"/>
      </figure>
      <p>समाचार एजेंसी भाषा की रिपोर्ट के मुताबिक, अपर पुलिस अधीक्षक संजय कुमार ने शुक्रवार को बताया कि कोतवाली देहात क्षेत्र के एक गांव में अपनी ननिहाल में रह रही किशोरी का घर जलेसर कोतवाली क्षेत्र में है। किशोरी बीते 18 नवम्बर को वहां अपनी बीमार दादी को देखने गई थी।</p>
      <p>किशोरी के नाना द्वारा कोतवाली जलेसर में दर्ज शिकायत में बताया गया है कि उसका आरोपी दामाद शराबी व गलत प्रवृत्ति का है। इसी के चलते उसकी बेटी अपनी दो बेटियों के साथ बीते छह वर्ष से मायके में रह रही है, जबकि उसका बेटा पिता के साथ रहता है।</p>
      <p>नाना का आरोप है कि काफी दिनों से बीमार दादी ने पौत्री को आखिरी बार देखने की इच्छा जताई, जिस पर बीते 18 नवम्बर को वह नाबालिग पिता के घर गयी थी। वहां जब वह रात में कमरे में सो रही थी तो पिता ने उसे धमकाकर उसके साथ दुष्कर्म किया।</p>
      <figure>
        <iframe src="https://www.youtube.com/embed/ySwGK-VR9os" width="696" height="392" data-service="Youtube" scrolling="no"/>
      </figure>
      <p>पिता के घर से ननिहाल लौटने पर जब किशोरी ने अपने मां व नाना को पूरी बात बतायी तो दोनों उसे लेकर जलेसर कोतवाली पहुंचे। मामले में प्राथमिकी दर्ज कर ली गयी है और पुलिस ने किशोरी का चिकित्सकीय परीक्षण कराने के साथ आरोपी को गिरफ्तार किया है।</p>
      <p>कुमार ने बताया कि पिता द्वारा अपनी बेटी के साथ दुष्कर्म करने का मामला संज्ञान में मामले की प्रथमदृष्टया पुष्टि होने पर आरोपी को गिरफ्तार कर लिया गया है।</p>
    </article>
  </body>
</html>