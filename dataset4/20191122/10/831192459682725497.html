<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/irthe-i-ora-toy-prothypoyrgoy-na-apofasisei-gia-ptd-ta-esokommatika-stratopeda-kai-ta-onomata-poy-akoygontai/"/>
    <meta property="og:site_name" content="europost.gr"/>
    <meta property="article:published_time" content="2019-11-22T10:15:36+00:00"/>
    <meta property="og:title" content="Ήρθε η ώρα του Πρωθυπουργού να αποφασίσει για ΠτΔ – Τα «εσωκομματικά στρατόπεδα» και τα ονόματα που ακούγονται…"/>
    <meta property="og:description" content="Ο βίος μιας κυβέρνησης αποσυνδέεται οριστικά από τη διαδικασία εκλογής Προέδρου της Δημοκρατίας, μετά την ψηφοφορία της αναθεώρησης του Συντάγματος τη Δευτέρα. Αυτό θα έχει ως επακόλουθο ότι ο Κυριάκος Μητσοτάκης θα αποκτήσει τη δυνατότητα να"/>
  </head>
  <body>
    <article>
      <h1>Ήρθε η ώρα του Πρωθυπουργού να αποφασίσει για ΠτΔ – Τα «εσωκομματικά στρατόπεδα» και τα ονόματα που ακούγονται…</h1>
      <address>
        <time datetime="2019-11-22T10:15:36+00:00">22 Nov 2019, 10:15</time>
      </address>
      <p>Ο βίος μιας κυβέρνησης αποσυνδέεται οριστικά από τη διαδικασία εκλογής Προέδρου της Δημοκρατίας, μετά την ψηφοφορία της αναθεώρησης του Συντάγματος τη Δευτέρα.</p>
      <p>Αυτό θα έχει ως επακόλουθο ότι ο Κυριάκος Μητσοτάκης θα αποκτήσει τη δυνατότητα να προτείνει για το ανώτατο πολιτειακό αξίωμα το πρόσωπο που θεωρεί κατάλληλο, καθώς θα αρκούν 151 ψήφοι για την εκλογή του και δεν θα απαιτείται η διάλυση της Βουλής.</p>
      <p>Η θητεία του Προκόπη Παυλόπουλου λήγει τον Μάρτιο του 2020 και η συζήτηση για το αν θα παραμείνει στο Προεδρικό Μέγαρο για δεύτερη πενταετία ή ο κ. Μητσοτάκης θα επιλέξει ένα νέο πρόσωπο για τη θέση του έχει πλέον αρχίσει να γίνεται δημόσια από τους βουλευτές της Νέας Δημοκρατίας.</p>
      <p><b>ΠτΔ: Τάση υπέρ της υποψηφιότητας Σαμαρά</b><br/>Τις τελευταίες ημέρες σειρά στελεχών έχει ταχθεί υπέρ της υποψηφιότητας του Αντώνη Σαμαρά. Ο Ανδρέας Κατσανιώτης είπε ότι «για μένα, ο καταλληλότερος για Πρόεδρος της Δημοκρατίας είναι ο Αντώνης Σαμαράς», ενώ λίγες ημέρες νωρίτερα ο Μάκης Βορίδης σε ερώτηση για το αν είναι η κατάλληλη επιλογή ο πρώην πρωθυπουργός απάντησε: «Αναφανδόν. Εγώ είμαι μέγας φαν και φίλος του Αντώνη Σαμαρά, είναι γνωστό αυτό. Μακάρι να το θέλει ο ίδιος -δεν ξέρω αν το θέλει- και μακάρι να είναι αυτή η πρόταση της παρατάξεως». Την ίδια άποψη έχουν εκφράσει ο Κώστας Καραγκούνης και ο ευρωβουλευτής Γιώργος Κύρτσος, που επίσης προκρίνουν την υποψηφιότητα του κ. Σαμαρά.</p>
      <p><b>Μέλη της ΝΔ δεν διαφωνούν με δεύτερη θητεία Παυλόπουλου</b><br/>Βέβαια, πολλά μέλη της Κοινοβουλευτικής Ομάδας της ΝΔ δεν συμμερίζονται αυτή την πρόταση και έχουν μια εντελώς διαφορετική προσέγγιση. Αρκετοί είναι αυτοί που θα έβλεπαν με καλό μάτι μια δεύτερη θητεία Παυλόπουλου και προέρχονται κυρίως από την «καραμανλική» πτέρυγα. Ο ίδιος ο Κώστας Καραμανλής, κατά τη διάρκεια της ομιλίας του στην Εταιρεία Μακεδονικών Σπουδών, παρουσία του Προέδρου της Δημοκρατίας, μίλησε για την «πολύπλευρη προσφορά του (σ.σ.: του κ. Παυλόπουλου) στον τόπο, ειδικά σε εθνικά κρίσιμες περιστάσεις», κάτι που πολλοί εξέλαβαν ως ψήφο εμπιστοσύνης. Για τα σενάρια που έχουν εμπλέξει το δικό του όνομα ως τον επόμενο ένοικο του Προεδρικού Μεγάρου, διευκρινίζουν από το περιβάλλον του ότι δεν τον αφορούν.</p>
      <p>«Όταν μπορείς να εκλέξεις ΠτΔ με 250 “ναι”, δεν χάνεις αυτήν την ευκαιρία», είχε πει σε πρόσφατη συνέντευξή του ο Νικήτας Κακλαμάνης, μιλώντας για «απολύτως πετυχημένη θητεία του κ. Παυλόπουλου», ενώ η Ντόρα Μπακογιάννη είχε δηλώσει ότι είναι απόφαση του πρωθυπουργού ποιον να υποστηρίξει για Πρόεδρο της Δημοκρατίας, σημειώνοντας παράλληλα ότι «ο κ. Παυλόπουλος είναι φίλος μου και αυτό δεν μπορώ να το αποσυνδέσω».</p>
      <p>Δεν λείπουν και πιο «πληθωρικές» προτάσεις, όπως του Κωνσταντίνου Μπογδάνου που έχει καταθέσει ως πρώτη επιλογή τη διαπρεπή ακαδημαϊκό Ελένη Γλύκατζη-Αρβελέρ, στη συνέχεια πρότεινε τον «αριστερογενή», όπως είπε, λογοτέχνη Τίτο Πατρίκιο και ως τρίτη επιλογή τον συγγραφέα Χρήστο Χωμενίδη.</p>
      <p>Η ονοματολογία δεν είναι στις επιδιώξεις του Μεγάρου Μαξίμου, καθώς θα προτιμούσαν να μη δημιουργούνται εσωκομματικά στρατόπεδα και να αποφευχθεί η αντιπαράθεση για μια επιλογή που ανήκει στον πρωθυπουργό.</p>
      <p>
        <b>Θέλει γυναίκα στο αξίωμα του ΠτΔ ο Μητσοτάκης</b>
      </p>
      <p>Στις 31 Μαρτίου 2015, με επιστολή του, ο κ. Μητσοτάκης είχε εξηγήσει τους λόγους που δεν θα ψήφιζε τον Προκόπη Παυλόπουλο για Πρόεδρο της Δημοκρατίας, διαχωρίζοντας τη θέση του από τη στάση του κόμματος. Μπορεί να έχει κυλήσει πολύ νερό στο αυλάκι από τότε, όμως εκτιμάται πολύ δύσκολο να αλλάξει άποψη, χωρίς όμως να έχει κλείσει εντελώς η πόρτα.</p>
      <p>Οι πληροφορίες που δημοσιεύτηκαν για επιθυμία του πρωθυπουργού στο ανώτατο πολιτικό αξίωμα να βρεθεί μια γυναίκα, κοινής αποδοχής και εκτός πολιτικού συστήματος, έφερε στην επιφάνεια μια σειρά από ονόματα. Τα πρώτα που ακούστηκαν ήταν της Μαρίας Δαμανάκη και της Άννας Διαμαντοπούλου, που μάλλον έχουν καεί, της ιστορικού Μαρίας Ευθυμίου και, προσφάτως, της πρώτης προέδρου του Συμβουλίου της Επικρατείας, Αικατερίνης Σακελλαροπούλου.</p>
      <p>Ο πρωθυπουργός, όσες φορές έχει ερωτηθεί σε συνεντεύξεις του, έχει αποφύγει να ανοίξει τα χαρτιά του, αφήνοντας κατ’ αυτόν τον τρόπο ανοιχτές τις επιλογές του. Η ώρα όμως για τις τελικές αποφάσεις πλησιάζει, καθώς, όπως αποκάλυψε η Φώφη Γεννηματά μετά την τελευταία συνάντησή τους, ο κ. Μητσοτάκης της είπε ότι θα καταλήξει στην πρότασή του τα Χριστούγεννα, όταν θα επισκεφθεί ένα βουνό για ολιγοήμερες διακοπές.</p>
    </article>
  </body>
</html>