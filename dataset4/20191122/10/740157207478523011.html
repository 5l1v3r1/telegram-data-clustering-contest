<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/podroze-koleja-z-krakowa-na-poludnie-beda-krotsze,135412.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T10:56:00+00:00"/>
    <meta property="og:title" content="Podróże koleją z Krakowa na południe będą krótsze"/>
    <meta property="og:description" content="Podpisano umowę na remont linii kolejowej Skawina - Sucha Beskidzka - Chabówka - Zakopane. Inwestycja warta blisko 1,5 mld zł to kolejny krok do krótszych podróży koleją z Krakowa na południe Polski - mówił w piątek na konferencji minister infrastruktury Andrzej Adamczyk."/>
  </head>
  <body>
    <article>
      <h1>Podróże koleją z Krakowa na południe będą krótsze</h1>
      <address><time datetime="2019-11-22T10:56:00+00:00">22 Nov 2019, 10:56</time> by <a rel="author">PAP/AKC  </a></address>
      <h4>Podpisano umowę na remont linii kolejowej Skawina - Sucha Beskidzka - Chabówka - Zakopane. Inwestycja warta blisko 1,5 mld zł to kolejny krok do krótszych podróży koleją z Krakowa na południe Polski - mówił w piątek na konferencji minister infrastruktury Andrzej Adamczyk.</h4>
      <hr/>
      <ul>
        <li>
          <b>Projekt zakłada usprawnienie ruchu na liniach kolejowych nr 97, 98 i 99 oraz powiązanie sieci kolejowej województwa małopolskiego z układem transportowym, m.in. z transeuropejską siecią transportową (TEN-T).</b>
        </li>
        <li>
          <b>Odcinki objęte inwestycją przebiegają przez tereny powiatów: krakowskiego, nowotarskiego, suskiego, tatrzańskiego i wadowickiego oraz 17 gmin województwa małopolskiego.</b>
        </li>
        <li>
          <b>Centrum Unijnych Projektów Transportowych zawarło z PKP PLK S.A. umowę o dofinansowanie inwestycji ze środków unijnych. Wartość projektu to prawie 1,5 mld zł. Unijne dofinansowanie z Programu Operacyjnego Infrastruktura i Środowisko 2014-2020 wyniesie prawie 716 mln zł.</b>
        </li>
      </ul>
      <p>- Dzięki realizacji projektów z Krajowego Programu Kolejowego tworzymy spójną sieć kolejową, z której korzystają pasażerowie, zapewniając jednocześnie coraz lepsze warunki przewozu towarów. Każda inwestycja, polegająca na modernizacji torów kolejowych, remoncie dworców czy zakupie taboru przybliża nas do celu, którym jest kolej bezpieczna, komfortowa i punktualna - powiedział Adamczyk.</p>
      <p>Jak mówił, podpisana w piątek umowa jest kolejnym krokiem do krótszych podróży koleją z Krakowa na południe Polski.</p>
      <p>Minister przypomniał, że w ciągu ostatnich czterech lat wzrosła wartość Krajowego Programu Kolejowego o blisko 10 mld zł do ponad 70 mld zł, a PKP Polskie Linie Kolejowe opracowały dokumentacje projektów modernizacyjnych na następną unijną perspektywę budżetową.</p>
      <p>
        <a href="https://www.portalsamorzadowy.pl/inwestycje/metrem-do-lotniska-pyrzowice-zobacz-jak-moze-wygladac-monrail,135244.html">Czytaj też: Metrem do lotniska Pyrzowice? Zobacz, jak może wyglądać monrail</a>
      </p>
      <p>W ramach projektu przewidziano: modernizację 19 stacji i 11 przystanków osobowych, budowę sześciu kolejnych przystanków, przebudowę 16 mostów i dwóch wiaduktów oraz prace na liniach kolejowych o łącznej długości 116,744 km.</p>
      <p>Lokomotywą rozwoju polskiej kolei są fundusze unijne - powiedziała minister funduszy i polityki regionalnej Małgorzata Jarosińska - Jedynak. Jej zdaniem korzyści z podpisanej umowy można streścić w trzech słowach: bezpieczeństwo, ekologia, dostępność. Po modernizacji znacznie zwiększy się bezpieczeństwo w ruchu kolejowym i drogowym. Projekt przyczyni się również do zmniejszenia oddziaływania linii kolejowej na środowisko - przekonywała.</p>
      <p>
        <a href="https://www.portalsamorzadowy.pl/inwestycje/poznan-wazny-wezel-przesiadkowy-z-decyzja-srodowiskowa,135138.html">Czytaj też: Poznań: Ważny węzeł przesiadkowy z decyzją środowiskową</a>
      </p>
      <p>- Co ważne, szczególnie dla mojego resortu, który zajmuje się Programem Dostępność Plus, po zakończeniu inwestycji zostaną wyeliminowane bariery architektoniczne na peronach - powiedziała. Dodała, że w obecnej perspektywie na inwestycje kolejowe przeznaczono dużą część środków w ramach programu POIiŚ, blisko 20 proc., czyli 5 mld euro.</p>
      <p>Inwestycja będzie zakończona do końca 2023 r.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>