<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426308/espase-to-rodi-o-polystratos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T14:10:01+00:00"/>
    <meta property="og:title" content="Έσπασε το ρόδι ο Πολύστρατος!"/>
    <meta property="og:description" content="Την πρώτη του νίκη στο φετινό πρωτάθλημα πανηγύρισε χθες ο Πολύστρατος ο οποίος πέρασε νικηφόρα από την Τήλο επικρατώντας του τοπικού Αθλητικού Συλλόγου με 1 – 0."/>
  </head>
  <body>
    <article>
      <h1>Έσπασε το ρόδι ο Πολύστρατος!</h1>
      <h2>Έκανε χθες στην Τήλο την πρώτη του φετινή νίκη στο πρωτάθλημα της Β’ Κατηγορίας (2ος όμιλος)</h2>
      <address>
        <time datetime="2019-11-22T14:10:01+00:00">22 Nov 2019, 14:10</time>
      </address>
      <p>
        <b>Την πρώτη του νίκη στο φετινό πρωτάθλημα πανηγύρισε χθες ο Πολύστρατος ο οποίος πέρασε νικηφόρα από την Τήλο επικρατώντας του τοπικού Αθλητικού Συλλόγου με 1 – 0.</b>
      </p>
      <p>Με το παιχνίδια αυτό, άνοιξε η αυλαία της 6ης αγωνιστικής στο πρωτάθλημα της Β’ Κατηγορίας Δωδεκανήσου σε ό,τι έχει να κάνει με τον 2ο όμιλο.</p>
      <p>Η ομάδα των Λαέρμων σκόραρε στο 60’ με4 εύστοχο χτύπημα πέναλτι του Μπακαρή.<br/>Το τέρμα αυτό ήταν αρκετό για να δώσει τους πολύτιμους τρεις βαθμούς στους φιλοξενούμενους.</p>
      <p>Μετά το γκολ, οι γηπεδούχοι ανέβασαν στροφές και πίεσαν την άμυνα των φιλοξενούμενων χωρίς ωστόσο να μπορέσουν να φθάσουν στην ισοφάριση. Σε γενικές γραμμές, το παιχνίδι ήταν μοιρασμένο και στη μεγαλύτερή του διάρκεια μέτριο. Σημειώνεται ότι στις καθυστερήσεις της αναμέτρησης, ο Πολύστρατος έμεινε με δέκα ποδοσφαιριστές καθώς αντίκρισε τη δεύτερη κίτρινη κάρτα (κόκκινη) ο Παπαστεργής για διαμαρτυρία.</p>
      <p>Μετά από το πρώτο «τρίποντο», η ομάδα του Πολύστρατου αναμένεται να συνεχίσει με άλλον αέρα τις υποχρεώσεις της στο πρωτάθλημα, στοχεύοντας να αναρριχηθεί και άλλο στη βαθμολογία και να εξασφαλίσει σύντομα την παραμονή της.</p>
      <p>Ο Πολύστρατος Λαέρμων επιθυμεί και δημόσια να ευχαριστήσει «τη Δήμαρχο Τήλου κ. Μαρία Καμμά που διαθέτει το λεωφορείο του Δήμου προκειμένου να μετακινηθούν οι ομάδες από το λιμάνι προς το γήπεδο και το αντίστροφο δωρεάν.<br/>Είναι σίγουρα μια αξιέπαινη πρωτοβουλία για την οποία αξίζουν πολλά συγχαρητήρια».</p>
      <figure>
        <img src="https://www.rodiaki.gr/medias/2019/11/21/0ffbe4acb21a14ed46b54955319b91d5.jpg"/>
      </figure>
    </article>
  </body>
</html>