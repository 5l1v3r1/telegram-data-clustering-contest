<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109382-Otravyane-s-gaz-fosfin-e-prichina-za-smartta-na-9-godishnoto-dete-v-Kardam"/>
    <meta property="og:site_name" content="Канал 3"/>
    <meta property="article:published_time" content="2019-11-22T14:34:00+00:00"/>
    <meta property="og:title" content="Отравяне с газ фосфин е причина за смъртта на 9-годишното дете в Кардам"/>
    <meta property="og:description" content="При остро отравяне с него смъртта настъпва в първите 12 до 24 часа, каза прокурор Чанева"/>
  </head>
  <body>
    <article>
      <h1>Отравяне с газ фосфин е причина за смъртта на 9-годишното дете в Кардам</h1>
      <h2>При остро отравяне с него смъртта настъпва в първите 12 до 24 часа, каза прокурор Чанева</h2>
      <address>
        <time datetime="2019-11-22T14:34:00+00:00">22 Nov 2019, 14:34</time>
      </address>
      <p>
        <b>Причината за смъртта на 9-годишното дете от Кардам е отравяне с фосфин. Това съобщи на пресконференция днес районният прокурор на Генерал Тошево Йорданка Чанева, предаде кореспондентът на БГНЕС в региона.</b>
      </p>
      <p>
        <i>Фосфинът е силно отровен безцветен газ без мирис, който поразява най-напред нервната система, нарушава обмяната на веществата, въздейства на кръвоносните съдове, дихателната система, черния дроб и бъбреците. </i>
      </p>
      <p>"От експертизата на Военно медицинска академия - София, става ясно, че в представените за изследване вътрешни органи и проби от кръв, е установено наличие на фосфин. Поради липса на това вещество в стомашното съдържание, експертите са достигнали до извода, че то е постъпило по инхалаторен път”, поясни тя. Заключението на съдебния лекар също посочва отравяне с фосфин, при което е настъпила остра тотална сърдечна недостатъчност.</p>
      <p>
        <b>"Според вещите лица всички симптоми на натровените деца, в това число и на починалото момче, са симптомите на отравяне с фосфин. Те са предимно гадене, повръщане, коремна болка, диария, главоболие, забавяне на сърдечния ритъм. Установената концентрация на фосфин в представените за изследване биологични тъкани значително надвишава публикуваните данни за смъртен случай, който се дължи на отравяне с фосфин. При остри отравяния с фосфин смъртта настъпва в първите 12 до 24 часа”, каза прокурор Чанева.</b>
      </p>
      <p>Експертизата на Военно медицинска академия – София сочи, че на анализ са подложени намерените при огледа в дома на починалото дете, непосредствено до леглото му, две топчета с неправилна овална форма в син цвят. Общото им тегло е било около 1,6 грама, а химическият анализ е доказал, че основното вещество, съдържащо се в тях, е съединението алуминиев фосфит, при който активно действащ компонент е отровният газ фосфин.</p>
      <p>
        <b>Предстои изготвяне на експертизи, които да установят дали симптомите на другите две деца, които бяха хоспитализрание в болницата в Варна, са били причинени от този газ.</b>
      </p>
      <p>Досъдебното производство ще приключи на 28 декември 2019 г. Следствието се води по член 122 от НК - за причиняване на смърт по непредпазливост.</p>
      <related>
        <h4>Още по темата</h4>
        <a href="http://kanal3.bg/news/bulgaria/crime/107730-9-godishniyat-ot-Kardam-e-pochinal-ot-nasishtane-s-tedzki-metali-ili-ot-ostra-infekciya"/>
      </related>
    </article>
  </body>
</html>