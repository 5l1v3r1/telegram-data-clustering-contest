<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/tuntetest-tartanak-a-tanarok-november-vegen"/>
    <meta property="og:site_name" content="infostart"/>
    <meta property="article:published_time" content="2019-11-22T14:31:16+00:00"/>
    <meta property="og:title" content="Tüntetést tartanak a tanárok november végén"/>
    <meta property="og:description" content="A gyermekek jövője érdekében demonstrációt tart november 30-án Budapesten a Pedagógusok Szakszervezete (PSZ), több, az oktatás területén érdekképviseletet ellátó szervezet támogatásával - jelentette be a PSZ elnöke."/>
  </head>
  <body>
    <article>
      <h1>Tüntetést tartanak a tanárok november végén</h1>
      <address><time datetime="2019-11-22T14:31:16+00:00">22 Nov 2019, 14:31</time> by <a rel="author">Infostart / MTI</a></address>
      <h3>"A gyermekek jövője érdekében" demonstrációt tart november 30-án Budapesten a Pedagógusok Szakszervezete (PSZ), több, az oktatás területén érdekképviseletet ellátó szervezet támogatásával - jelentette be a PSZ elnöke.</h3>
      <p>A demonstrációról azután döntöttek, hogy a szakszervezetnek és a kormánynak a pedagógusok béremeléséről és a munkaterhek csökkentéséről folytatott tárgyalásai a szakszervezet által adott november 22-i határidőig, vagyis a magyar közoktatás napjáig nem vezettek eredményre - közölte Szabó Zsuzsanna.</p>
      <p>Arra a következtetésre jutottak - mondta -, hogy a kormány részéről nincs elég politikai akarat az oktatás problémáinak megoldására. A pedagógusok elhagyják a pályát, mert magukra hagyta őket az oktatáspolitika. Társadalmi problémák megoldását várják tőlük, miközben sem anyagilag, sem erkölcsileg nem becsüli meg a kormány az oktatásban dolgozókat - vélekedett.</p>
      <p>A szakszervezet követeli a pedagógusok béremelését, a tanárok, oktatók óraszámának, munkaterhének csökkentését, a pályakezdő pedagógusok támogatását, a köznevelési intézmények állapotának javítását, a 6 éves gyermekek kötelező beiskolázásáról szóló szabályozás visszavonását - sorolta az elnök.</p>
      <p>Hozzátette:</p>
      <blockquote>arra kérik az államfőt, hogy ne írja alá az új szakképzési törvényt, amelynek következtében a szakképzésben dolgozók elveszítik közalkalmazotti státuszukat.</blockquote>
      <p>Közölte, hogy a demonstrációt támogatja a Pedagógusok Demokratikus Szakszervezete, a Magyar Közoktatási és Szakképzési Szakszervezet, az Oktatási Vezetők Szakszervezete, a Keresztény Pedagógusok Szakszervezete, a Szakszervezetek Együttműködési Fóruma (SZEF) és a Magyar Szakszervezeti Szövetség (Maszsz).</p>
      <p>Csóti Csaba, a SZEF elnöke a sajtótájékoztatón hangsúlyozta, a 13 tagszervezetet tömörítő SZEF felszólítja tagjait, hogy vegyenek részt a demonstráción, illetve az Országos Közszolgálati Sztrájkbizottság is támogatja a PSZ követeléseit.</p>
      <p>Kordás László, a Maszsz vezetője szintén azt mondta, hogy a tömörülésnek mind a 32 tagszervezete szolidáris a pedagógusokkal, törekvéseik egybeesnek a társadalom érdekeivel.</p>
      <p>Totyik Tamás, a PSZ alelnöke azt hangsúlyozta, hogy a kormány által közölt adatokkal ellentétben soha nem voltak ilyen messze a nemzetgazdasági átlagtól a pedagógusfizetések és a kezdők bére még a garantált bérminimumot sem éri el.</p>
      <p>Közlése szerint miközben 2008-ban a GDP 5,5 százalékát költötte az állam a közoktatásra, ma ez az érték 5 százalék, és 2010 óta euróban számolva mindössze 4 százalékkal emelkedett a pedagógusok átlagbére. Példaként említette, hogy a román közoktatásban - átszámítva - átlagosan 30 ezer forinttal többet keresnek a pedagógusok.</p>
      <p>Fazekas Elek szociológus ismertette a PSZ-nek a pedagógusok munkaterhelését felmérő kutatását, amelyben 4281 kitöltött kérdőívet dolgoztak fel.</p>
      <p>E szerint a pedagógusok átlagosan 25 órát oktatnak egy héten, ám az egyéb feladatokkal együtt - helyettesítések, felkészülés, gyermekfelügyelet, továbbképzés, esti tagozat - az átlagos heti munkaidejük 56 óra.</p>
      <p>A kitöltők 77 százaléka válaszolta azt, hogy alacsonyabb terhelés mellett sokkal jobb munkát tudna végezni, illetve 2616-an írták azt: a munkahelyi leterheltségnek is szerepe volt abban, hogy orvoshoz kellett fordulniuk - ismertette az adatokat Fazekas Elek.</p>
    </article>
  </body>
</html>