<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243256/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T14:09:34+00:00"/>
    <meta property="og:title" content="‘รถไฟไทย-จีน’ เปลี่ยนใช้เงินดอลลาร์จ่ายค่าจ้าง คาดลงนามสัญญา 2.3 ปลายปีนี้"/>
    <meta property="og:description" content="‘ครม.เศรษฐกิจ’ ไฟเขียวเปลี่ยนใช้เงินดอลลาร์จ่ายค่าจ้าง ‘รถไฟไทย-จีน’ สัญญา 2.3 คาดจรดปากกาลงนามได้เดือนหน้า"/>
  </head>
  <body>
    <article>
      <h1>‘รถไฟไทย-จีน’ เปลี่ยนใช้เงินดอลลาร์จ่ายค่าจ้าง คาดลงนามสัญญา 2.3 ปลายปีนี้</h1>
      <address><time datetime="2019-11-22T14:09:34+00:00">22 Nov 2019, 14:09</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>‘ครม.เศรษฐกิจ’ ไฟเขียวเปลี่ยนใช้เงินดอลลาร์จ่ายค่าจ้าง ‘รถไฟไทย-จีน’ สัญญา 2.3 คาดจรดปากกาลงนามได้เดือนหน้า</b>
      </p>
      <figure>
        <img src="https://www.thebangkokinsight.com/wp-content/uploads/2019/10/DSC6370-700x467.jpg"/>
      </figure>
      <p>นายศักดิ์สยาม ชิดชอบ รัฐมนตรีว่าการกระทรวงคมนาคม เปิดเผยว่า วันนี้ (22 พ.ย.) ที่ประชุมคณะรัฐมนตรี (ครม.) เศรษฐกิจ ได้รับทราบการเปลี่ยนแปลงสกุลเงินที่ใช้ชำระค่าจ้างในร่างสัญญาโครงการก่อสร้างรถไฟไทย-จีน เฟสที่ 1 ช่วงกรุงเทพฯ-นครราชสีมา ฉบับที่ 2.3 งานระบบราง ระบบไฟฟ้าและเครื่องกล รวมทั้งจัดหาขบวนรถไฟและฝึกอบรมบุคลากร วงเงินประมาณ 5 หมื่นล้านบาทตามที่กระทรวงคมนาคมเสนอ</p>
      <p>เนื่องจากฝ่ายจีนต้องการให้ฝ่ายไทยชำระค่าจ้างในสัญญา 2.3 เป็นเงินสกุลดอลลาร์สหรัฐ แทนที่จะเป็นเงินบาทเหมือน 2 สัญญาแรก เพราะมองว่าปัจจุบันเงินดอลลาร์สหรัฐมีความเสถียรมากกว่า ซึ่งกระทรวงคมนาคมและหน่วยงานอื่นๆ จำนวน 9 หน่วยงาน ก็ได้ประชุมสรุปว่า ประเทศไทยสามารถชำระค่าจ้างเป็นเงินดอลลาร์ได้ แต่ต้องมีการป้องกันความเสี่ยงเรื่องอัตราแลกเปลี่ยนและยึดผลประโยชน์ของประเทศให้มากที่สุด</p>
      <figure>
        <img src="https://www.thebangkokinsight.com/wp-content/uploads/2019/11/fig-06-11-2019_07-51-47.jpg"/>
      </figure>
      <p>นายศักดิ์สยามกล่าวว่า หลังจากนี้ฝ่ายไทยและฝ่ายจีนจะกำหนดวันประชุมร่วมกันของ 2 ฝ่าย ซึ่งคาดว่าจะเป็นช่วงปลายเดือนนี้หรือต้นเดือนธันวาคม เพื่อสรุปรายละเอียดทั้งหมด โดยเฉพาะวันที่จะใช้กำหนดอัตราแลกเปลี่ยน ขณะเดียวกันการถไฟฯ จะต้องส่งร่างสัญญาไปให้สำนักงานอัยการสูงสุดพิจารณาและรายงานให้ ครม. รับทราบการเปลี่ยนแปลงรายละเอียดอีกครั้ง จากนั้นก็คาดว่าจะลงนามสัญญาได้ภายในเดือนธันวาคม 2562</p>
      <p>ส่วนการแหล่งเงินกู้ที่จะใช้ในร่างสัญญาฉบับที่ 2.3 นั้น นายศักดิ์สยามกล่าวว่า เบื้องต้นน่าจะใช้แหล่งเงินกู้ในประเทศ เพราะคิดอัตราดอกเบี้ยต่ำประมาณ 1.5-16% ด้านแหล่งเงินกู้จากจีนมีอัตราดอกเบี้ยต่ำกว่า 3% เล็กน้อย อย่างไรก็ตามกระทรวงคมนาคมไม่สามารถเลือกแหล่งเงินกู้เองได้ เพราะเป็นอำนาจของสำนักงานบริหารหนี้สาธารณะ (สบน.)</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243256%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243348/"/>
        <a href="https://www.thebangkokinsight.com/243337/"/>
        <a href="https://www.thebangkokinsight.com/243200/"/>
        <a href="https://www.thebangkokinsight.com/243278/"/>
      </related>
    </article>
  </body>
</html>