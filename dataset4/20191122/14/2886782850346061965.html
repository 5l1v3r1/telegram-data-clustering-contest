<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/22/strasbourg-a-tavalyi-merenylet-utan-ujbol-megnyilt-a-karacsonyi-vasar"/>
    <meta property="og:site_name" content="euronews"/>
    <meta property="article:published_time" content="2019-11-22T14:34:37+00:00"/>
    <meta property="og:title" content="Strasbourg: a tavalyi merénylet után újból megnyílt a karácsonyi vásár"/>
    <meta property="og:description" content="Öt hétre újból karácsonyi díszbe öltözik Strasbourg egy évvel a tavaly decemberi véres merénylet után."/>
  </head>
  <body>
    <article>
      <h1>Strasbourg: a tavalyi merénylet után újból megnyílt a karácsonyi vásár</h1>
      <address><time datetime="2019-11-22T14:34:37+00:00">22 Nov 2019, 14:34</time> by <a rel="author">Rippel Veronika</a></address>
      <figure>
        <img src="https://static.euronews.com/articles/stories/04/31/54/72/773x435_cmsv2_b37c9fe3-8c1c-5a85-9fc1-82e5be5c7fc9-4315472.jpg"/>
      </figure>
      <p>Öt hétre újból karácsonyi díszbe öltözik Strasbourg egy évvel a tavaly decemberi véres merénylet után. Illatos gyertyák és forralt bor illata tölti be a katedrális környékét. 300 árusító bódét állítottak föl a környéken.</p>
      <p>Komoly biztonsági előkészületekkel nyitották meg a karácsonyi vásárt. A rendőrség azt ígérte, hogy a korábbinál összehangoltabb intézkedéseket vezetnek be. Mintegy 500 egyenruhás és civil rendőrt vezényelnek a térre és környékére.</p>
      <p>Az árusok ugyanúgy kipakolnak, mint mindig. Bár a félelem mindenkiben ott él, nem engednek az ünnepi hangulatból.</p>
      <p>- Van bennünk aggodalom, mindig van, de nem félünk, nem hagyjuk abba a munkát. Szeretjük a karácsonyi hangulatot, ez elzászi hagyomány, tehát mi mindig itt leszünk - mondta az egyik árus.</p>
      <p>Éberségre intett a francia belügyminiszter. Ugyanakkor azt kérte, hogy az emberek nyugalomban ünnepeljenek. Az itt élőknek azonban nehéz elfelejteni az öt halálos áldozatot követelő tavalyi merényletet.</p>
      <p>- Legyen szó akár két, három, négy vagy tíz évről, személy szerint mindig a fejemben hallom a lövések hangját, a szemem előtt látom a torkolattüzet. Ezt soha nem fogjuk elfelejteni - emlékezett Maxime Sengel, az egyik olyan étterem tulajdonosa, aminek a közelében tavaly az egyik áldozat meghalt.</p>
      <p>Előzetes óvintézkedésként akadályokat helyeznek el az úttorkolatoknál, hogy egy esetleges merénylő ne tudjon áttörni semmilyen járművel.</p>
      <p>- Összességében, azt hiszem, hogy megfelelő a védelmünk, de sajnos zéró kockázat nem létezik, és soha nem is fog. Tehát félelem nélkül kell élni, tovább lépni, és szembenézni a barbársággal - vélte egy férfi.</p>
      <p>A 450. karácsonyi vásár sikere fontos az itteniek számára. Az esemény költségvetése mintegy 5 millió euró. Ebből csak 1 millió eurót a biztonsági intézkedésekre költöttek.</p>
    </article>
  </body>
</html>