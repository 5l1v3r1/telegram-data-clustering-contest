<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685911/se-katastasi-ektaktis-anagkis-perioches-se-kavala-kai-thaso"/>
    <meta property="og:site_name" content="enikos.gr"/>
    <meta property="article:published_time" content="2019-11-22T14:56:00+00:00"/>
    <meta property="og:title" content="Σε κατάσταση έκτακτης ανάγκης περιοχές σε Καβάλα και Θάσο - ΦΩΤΟ αναγνώστη"/>
    <meta property="og:description" content="Σε κατάσταση έκτακτης ανάγκης κηρύχθηκαν, με απόφαση του περιφερειάρχη Ανατολικής Μακεδονίας και Θράκης, περιοχές της Καβάλας και της Θάσου, που επλήγησαν από την έντονη βροχόπτωση..."/>
  </head>
  <body>
    <article>
      <h1>Σε κατάσταση έκτακτης ανάγκης περιοχές σε Καβάλα και Θάσο - ΦΩΤΟ αναγνώστη</h1>
      <address>
        <time datetime="2019-11-22T14:56:00+00:00">22 Nov 2019, 14:56</time>
      </address>
      <p>Σε κατάσταση έκτακτης ανάγκης κηρύχθηκαν, με απόφαση του περιφερειάρχη Ανατολικής Μακεδονίας και Θράκης, περιοχές της <a href="http://www.enikos.gr/society/685875/afto-einai-to-simeio-opou-vrike-tragiko-thanato-o-56chronos-stin-">Καβάλας</a> και της Θάσου, που επλήγησαν από την έντονη βροχόπτωση.</p>
      <p>Η Περιφέρεια έκανε δεκτό το αίτημα των δύο δήμων, Καβάλας και Θάσου, να κηρυχθούν συγκεκριμένες περιοχές τους σε κατάσταση έκτακτης ανάγκης, προκειμένου να ξεκινήσουν άμεσα οι διαδικασίες για την αποκατάσταση των ζημιών και την καταβολή αποζημιώσεων στους πληγέντες. Στη Θάσο, έξι περιοχές κηρύχθηκαν σε κατάσταση έκτακτης ανάγκης στα νότια του νησιού, ενώ στην Καβάλα δύο περιοχές στη δημοτική ενότητα Φιλίππων.</p>
      <p>Βελτιωμένη είναι σήμερα η κατάσταση στις αγροτικές περιοχές των Δήμων Καβάλας και Παγγαίου, που χθες, Πέμπτη, αντιμετώπισαν πολλά πλημμυρικά φαινόμενα, λόγω της έντονης βροχόπτωσης στην περιοχή.</p>
      <p>Λόγω της κλίσης του εδάφους, ο μεγαλύτερος όγκος του νερού, αφού υποχώρησε από τις τοπικές κοινότητες Πολύστηλου και Δάτου, στη δημοτική ενότητα Φιλίππων του Δήμου Καβάλας, συσσωρεύτηκε στον κάμπο των Τεναγών. Μικροπροβλήματα υπήρξαν ωστόσο σε γειτονιές μέσα στην πόλη της Καβάλας με πτώσεις δέντρων και παλιών τοιχίων, ενώ έγιναν κατολισθήσεις μικρής έκτασης στην περιμετρική οδό.</p>
      <p>Στο νησί της Θάσου, με απόφαση του δημάρχου, Λευτέρη Κυριακίδη, τα σχολεία όλων των βαθμίδων εκπαίδευσης παρέμειναν σήμερα κλειστά, λόγω των δυσμενών καιρικών συνθηκών που επικρατούν στο νησί τα δύο τελευταία 24ωρα, καθιστώντας έτσι δύσκολη την προσέλευση και παραμονή των μαθητών στα σχολεία.</p>
      <p>Η έντονη βροχόπτωση προκάλεσε πολλά και εκτεταμένα προβλήματα σε περιοχές της νότιας Θάσου και ειδικότερα στα Λιμενάρια, όπου για μια ακόμη φορά κάτοικοι και επιχειρηματίες είδαν τις περιουσίες τους να βουλιάζουν μέσα στα νερά και τη λάσπη, λόγω των πολεοδομικών προβλημάτων που παρουσιάζει το χωριό. Προβλήματα όμως υπήρχαν και σε άλλες περιοχές του νησιού, όπως στον Θεολόγο, τον Ποτό και τις Μαριές.</p>
      <p>Τα πλοία στο λιμάνι της Καβάλας παραμένουν σήμερα δεμένα, καθώς λόγω των ισχυρών θυελλωδών ανέμων, εντάσεως μέχρι και επτά μποφόρ, που πνέουν στο Θρακικό Πέλαγος, δεν πραγματοποιούνται δρομολόγια στην πορθμειακή γραμμή Καβάλας - Πρίνου. Μόνο δυο δρομολόγια πραγματοποιούνται στην πορθμειακή γραμμή Κεραμωτή - Λιμένα.</p>
      <p>Το Κεντρικό Λιμεναρχείο Καβάλας εξέδωσε έκτακτο δελτίο επικίνδυνων καιρικών φαινομένων, με το οποίο συστήνει τους κυβερνήτες σκαφών και πλοίων να λάβουν όλα τα απαραίτητα μέτρα προφύλαξης.</p>
      <p>Πηγή πληροφοριών: ΑΠΕ - ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/685875/afto-einai-to-simeio-opou-vrike-tragiko-thanato-o-56chronos-stin-%0A%20%20%20%20%0A"/>
        <a href="http://www.enikos.gr/society/685872/tragodia-stin-kavala-nekros-andras-apo-ptosi-se-ardeftiko-kanali-%0A%20%20%20%20%0A"/>
        <a href="http://www.enikos.gr/society/685800/eikones-sok-sti-rodopi-leoforeio-pou-metefere-mathites-akinitopoi%0A%20%20%20%20%0A"/>
        <a href="http://www.enikos.gr/society/685809/eikones-pou-kovoun-tin-anasa-apo-tous-keravnous-se-attiki-kai-evv%0A%20%20%20%20%0A"/>
        <a href="http://www.enikos.gr/society/685791/anoixan-oi-ouranoi-sta-voreia-proastia-photo-anagnosti%0A%20%20%20%20%0A"/>
        <a href="http://www.enikos.gr/society/685788/ischyri-kataigida-stin-attiki-tora%0A%20%20%20%20%0A"/>
        <a href="http://www.enikos.gr/society/685670/vroches-kai-kataigides-saronoun-ti-chora-pou-tha-einai-pio-entona%0A%20%20%20%20%0A"/>
        <a href="http://www.enikos.gr/society/685649/provlimata-apo-tin-kakokairia-stin-ileia-potamia-oi-dromoi-plimmy%0A%20%20%20%20%0A"/>
        <a href="http://www.enikos.gr/society/685640/synechizetai-i-kakokairia-simera-pou-tha-simeiothoun-vroches-kai-%0A%20%20%20%20%0A"/>
      </related>
    </article>
  </body>
</html>