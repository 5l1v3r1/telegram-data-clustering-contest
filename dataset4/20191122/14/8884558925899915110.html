<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/vodja-gibanja-pet-zvezd-na-strankarskem-glasovanju"/>
    <meta property="og:site_name" content="Primorske novice"/>
    <meta property="article:published_time" content="2019-11-22T14:40:22+00:00"/>
    <meta property="og:title" content="Vodja Gibanja pet zvezd na strankarskem glasovanju doživel poraz"/>
    <meta property="og:description" content="Člani italijanskega Gibanja pet zvezd so svojemu voditelju Luigiju di Maiu v četrtek na glasovanju znotraj stranke zadali precejšen udarec - zavrnili so njegov predlog, da stranka januarja ne bi nastopila na deželnih volitvah v Emilii Romagni. Stranka se sicer sooča s padanjem podpore, v njenih vrstah pa se krepi kritika na računa di Maia."/>
  </head>
  <body>
    <article>
      <h1>Vodja Gibanja pet zvezd na strankarskem glasovanju doživel poraz</h1>
      <address><time datetime="2019-11-22T14:40:22+00:00">22 Nov 2019, 14:40</time> by <a rel="author">STA</a></address>
      <p>
        <b>Člani italijanskega Gibanja pet zvezd so svojemu voditelju Luigiju di Maiu v četrtek na glasovanju znotraj stranke zadali precejšen udarec - zavrnili so njegov predlog, da stranka januarja ne bi nastopila na deželnih volitvah v Emilii Romagni. Stranka se sicer sooča s padanjem podpore, v njenih vrstah pa se krepi kritika na računa di Maia.</b>
      </p>
      <figure>
        <img src="https://static.primorske.si/foto/highres/gnweb/720874_269-di_maio.jpg"/>
        <figcaption>Člani italijanskega Gibanja pet zvezd so svojemu voditelju Luigiju di Maiu v četrtek na glasovanju znotraj stranke zadali precejšen udarec . </figcaption>
      </figure>
      <p><b>RIM</b> &gt; Proti predlogu trenutnega zunanjega ministra je glasovalo 70,6 odstotkov tistih, ki so se udeležili spletnega glasovanja. Volilna udeležba je bila sicer slaba - svoj glas je oddala le približno petina upravičencev oz. 19.200 članov, registriranih na spletni platformi stranke.</p>
      <p>Člani Gibanja pet zvezd na glasovanjih prek platforme, ki je namenjena izrekanju glede odločitev vodstva stranke, še nikoli niso glasovali proti strankarski politiki. In udeležba ni bila še nikoli tako nizka.</p>
      <p>Stranka, ki je nastala iz protestnega gibanja, je na parlamentarnih volitvah marca 2018 postala najmočnejša stranka v državi, a je odtlej v anketah precej izgubila na podpori. Di Maio je sprva vladal z desno Ligo <b>Mattea Salvinija</b>, po propadu zavezništva konec poletja pa je oblikoval koalicijo z Demokratsko stranko (PD).</p>
      <p>Na deželnih volitvah v Umbriji konec oktobra sta Gibanje pet zvezd in PD s skupno listo močno izgubila proti Ligi. Di Maio je nato predlagal "volilno pavzo" za stranko, češ da ta doživlja "težko fazo" in potrebuje čas, da se na novo organizira. To pa naj bi bilo težko združljivo s pogostimi deželnimi volitvami, ki terjajo polno angažiranost stranke.</p>
      <p>Emilia Romagna s prestolnico Bologno velja za utrdbo levice, a jo želi tako kot Umbrijo, ki je bila vse od 70. let prejšnjega stoletja v rokah leve sredine, na volitvah 26. januarja prevzeti Salvini.</p>
      <p>Po odločitvi članov stranke je Di Maio napovedal, da bo stranka prihodnji teden predstavila volilno listo za deželne volitve. Na njih bo nastopila brez povezovanja z drugimi strankami. Vodilni kandidat PD v Emilii <b>Romagni Stefano Bonaccini</b> je odločitev Gibanja pet zvezd, da bo nastopila kot tekmec njegovi stranki, označil za uslugo Salviniju.</p>
    </article>
  </body>
</html>