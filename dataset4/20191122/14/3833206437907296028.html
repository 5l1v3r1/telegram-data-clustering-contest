<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Spored-ekspertizite-Toksichniyat-gaz-fosfin-e-pogubil-9-godishniya-Stefcho-915946"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T14:18:00+00:00"/>
    <meta property="og:title" content="Според експертизите: Токсичният газ фосфин е погубил 9-годишния Стефчо"/>
    <meta property="og:description" content="Починалото в с. Кардам дете е било натровено с токсичния газ фосфин, отделен от силно действаща отро..."/>
  </head>
  <body>
    <article>
      <h1>Според експертизите: Токсичният газ фосфин е погубил 9-годишния Стефчо</h1>
      <address>
        <time datetime="2019-11-22T14:18:00+00:00">22 Nov 2019, 14:18</time>
      </address>
      <p>Починалото в с. Кардам дете е било натровено с токсичния газ фосфин, отделен от силно действаща отрова за борба с вредители. Това посочи пред журналисти днес наблюдаващия прокурор Йорданка Чанева от РП – Генерал Тошево, съобщава Добрич онлайн. </p>
      <p>Припомняме, че 9-годишно момче от генералтошевското село Кардам почина в дома си на 27 октомври. Първоначалните съмнения бяха за отравяне. В къщата, където е починало детето, се отглеждат общо 6 деца на възраст от 4 до 13 години. Основно грижи за тях полагат бабата и дядото. Двете сестри на момчето също са пострадали.</p>
      <p>Наблюдаващият прокурор Йорданка Чанева заяви, че три от експертизите, назначени по досъдебното производство вече са готови. От съдебно-медицинската експертиза става ясно, че причината за смъртта на детето е отравяне с газ фосфин. Военно-медицинската академия в София е потвърдила причината. Нейното становище е, че от представените за изследване части от вътрешните органи на детето и пробите от кръвта му е било установено наличие на отровното вещество, но тъй като то липсва в стомашното съдържание експертите са стигнали до извода, че  е постъпило по инхалаторен път. </p>
      <p>"Според вещите лица всички симптоми на пострадалите деца, в това число и на починалото дете, са на отравяне с фосфин, а именно гадене, повръщане диария, коремна болка, главоболие, замаяност, а в крайна сметка неправилен сърдечен ритъм и сърдечен арест", заяви Чанева. </p>
      <p>По нейните думи установената концентрация на веществото в представените за изследване биологични тъкани значително надвишава  публикуваните данни за смъртен случай, дължащ се на отравяне. </p>
      <p>"В заключението на съдебния лекар е посочено именно отравяне с фосфин в летална концентрация, при което е настъпила остра сърдечна недостатъчност. По трупа на детето не са установени травматични или други увреждания, които да имат отношение към настъпването на смъртта", посочи наблюдаващият прокурор Йорданка Чанева. </p>
      <p>Тя допълни, че при огледа на дома на починалото дете непосредствено до леглото му са намерени две сиви топчета с приблизително тегло 1,6 грама. Химическото изследване е показало, че като основно вещество в тях се съдържа съединението алуминиев фосфид. Става въпрос за силно действаща отрова срещу вредители. Йорданка Чанева посочи, че таблетките са били поставени в отвори в стената, замазани с кал, в изключителна близост до леглото на детето. Поставени във влажна среда от тях започва бързото и спонтанно отделяне на отровния газ фосфин. Той е изключително токсичен и уврежда предимно сърдечносъдовата и дихателната система като причинява сърдечна недостатъчност. </p>
      <p>"Периода на излагане на починалото дете на токсичното въздействие на газа и неговата концентрация са надвишили значително тежестта на ефектите, описани в специализираната литература.  Според нея са достатъчни само 30-40 мин да настъпи смърт", заяви прокурор Чанева. 9-годишното момче е било изложено на това въздействие в рамките на 12 до 14 часа.  </p>
      <p>"Въпреки резултатите, относно причината разследването към настоящия момент не е приключило и продължава. Все още не е постъпила медицинската документация, която е изискана след изписването на двете пострадали сестри на починалото момче от УМБАЛ "Света Марина" във Варна, те също бяха с подобни симптоми", допълни Йорданка Чанева.  Тя сподели, че социалните работници, със съдействието на кмета на с. Кардам и добронамерени съседи са осигурили на децата жилище, което се намира до къщата, в която са живели досега с много по-добри условия за живот. </p>
      <p>Към момента са проведени много разпити на свидетели, набавени са много документи, но това, по думите на наблюдаващия прокурор, не е достатъчно, за да се направи извод за виновността на определено лице за извършването на престъпление от общ характер. "Съгласно процесуалните норми събирането на всички доказателства е условие за привличане на обвиняем, предстои допълнителен анализ и получаване на допълнителни доказателства", каза в заключение Йорданка Чанева от ОП – Генерал Тошево.</p>
    </article>
  </body>
</html>