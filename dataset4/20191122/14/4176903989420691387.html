<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/zelenovic-da-parlament-raspravlja-o-smeni-malog-da-vucic-kaze-da-li-priznaje-univerzitet/"/>
    <meta property="og:site_name" content="Krstarica"/>
    <meta property="article:published_time" content="2019-11-22T14:10:04+00:00"/>
    <meta property="og:title" content="Zelenović: Da parlament raspravlja o smeni Malog, da Vučić kaže da li priznaje Univerzitet"/>
    <meta property="og:description" content="Predsednik stranke Zajedno za Srbiju i jedan od lidera Saveza za Srbiju, Nebojša Zelenović zatražio je danas od predsednica parlamenta Maje Gojković da"/>
  </head>
  <body>
    <article>
      <h1>Zelenović: Da parlament raspravlja o smeni Malog, da Vučić kaže da li priznaje Univerzitet</h1>
      <address><time datetime="2019-11-22T14:10:04+00:00">22 Nov 2019, 14:10</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-vf59sq0az2.640x360_rss-1-750x430.jpg"/>
        <figcaption>Foto: Beta</figcaption>
      </figure>
      <p>Predsednik stranke Zajedno za Srbiju i jedan od lidera Saveza za Srbiju, Nebojša Zelenović zatražio je danas od predsednica parlamenta Maje Gojković da „odmah“ zakaže vanrednu sednicu Skupštine Srbije „sa predlogom za smenu ministra finansija Siniše Malog“ pošto je Odbor za profesionalnu etiku Univerziteta u Beogradu utvrdio da je u njegovom doktoratu bilo „neakademskog ponašanja“.</p>
      <p>Navodeći da se Mali „ruga svim gradjanima Srbije“, Zelenović je u pisanoj izjavi ocenio da ministar finansija „da ima trunke morala, morao je juče da podnese ostavku, da se zauvek povuče iz javnog života, da pokaže barem da se kaje i da se izvini gradjanima Srbije i Univerzitetu u Beogradu čiji je kredibilitet narušio“.</p>
      <p>„Umesto toga, on se salvom uvreda obratio akademskoj zajednici i još se sveti Univerzitetu kom je smanjio budžetska sredstva za 525 miliona dinara u 2020. godini“, naveo je Zelenović a prenela stranka Zajedno za Srbiju.</p>
      <p>On je ocenio da predsednica parlamenta ima „obavezu da zaštiti kredibilitet institucija Srbije jer ni u jednoj zemlji na svetu, lažni doktor nauka ne može biti ministar“.</p>
      <p>„Juče su svi svetski mediji preneli bruku da je u Srbiji ministar plagijator, a vlast se žali zbog tretmana koji Srbija ima u medjunarodnoj zajednici. Pa zamislite sada, da li je moguće da predstavnici Svetske banke ili Medjunarodnog monetarnog fonda sede u istoj prostoriji sa takvim ministrom, a kamoli da o nečemu ozbiljnom sa njim razgovaraju“, upitao je Zelenović.</p>
      <p>Pozvao je i predsednika Srbije Aleksandra Vučića da se oglasi i kaže „da li vlast uopšte priznaje beogradski Univerzitet i njegove odluke ili će se doktorati ubuduće deliti u partijskim kancelarijama Srpske napredne stranke“.</p>
      <p>„Ukoliko Mali ne bude smenjen, to znači da za Vučića Univerzitet u Beogradu ne postoji“, naveo je lider Zajedno za Srbiju.</p>
      <p>(Beta)</p>
    </article>
  </body>
</html>