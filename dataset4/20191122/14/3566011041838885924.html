<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549033.html/%D8%A2%D9%85%D8%A7%D8%AF%DA%AF%DB%8C-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D9%88-%D8%A7%D9%86%D8%AA%D8%B8%D8%A7%D9%85%DB%8C-%D8%A8%D8%B1%D8%A7%DB%8C-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%A7%D8%BA%D8%AA%D8%B4%D8%A7%D8%B4-%DA%A9%D8%A7%D9%81%DB%8C-%D8%A8%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T14:09:00+00:00"/>
    <meta property="og:title" content="آمادگی نیروهای امنیتی و انتظامی برای مقابله با اغتشاش کافی بود؟"/>
    <meta property="og:description" content="اگر تور امنیتی کشور اینقدر گسترده است چرا شاهد چنین اتفاقاتی در کشور هستیم؛ هرچند نمی توان منکر این مساله شد که کشور ما در یکی از مناطق نا امن دنیا قرار گرفته و گروه های تروریستی در کشورهای اطراف به راحتی جولان می دهند."/>
  </head>
  <body>
    <article>
      <h1>آمادگی نیروهای امنیتی و انتظامی برای مقابله با اغتشاش کافی بود؟</h1>
      <h2>دانا گزارش می‌دهد؛</h2>
      <address>
        <time datetime="2019-11-22T14:09:00+00:00">22 Nov 2019, 14:09</time>
      </address>
      <p>اگر تور امنیتی کشور اینقدر گسترده است چرا شاهد چنین اتفاقاتی در کشور هستیم؛ هرچند نمی توان منکر این مساله شد که کشور ما در یکی از مناطق نا امن دنیا قرار گرفته و گروه های تروریستی در کشورهای اطراف به راحتی جولان می دهند.</p>
      <p>به گزارش خبرنگار <a href="http://www.dana.ir/">شبکه اطلاع رسانی راه دانا</a>؛ ساعت صفر 24 آبان ماه سال جاری زمانی بود که دولت تصمیم گرفته بعد از چندین سال توقف سهمیه بندی بنزین، سوخت بنزین را سهمیه بندی و قیمت آن را افزایش دهد. این تصمیم یکباره دولت در ابتدا و حدود 24 ساعت بدون تقریباً هیچ واکنشی از سوی مردم همراه بود و از آنجایی که دولت وعده داده بود تمامی درآمد ناشی از افزایش قیمت بنزین را به حساب سرپرستان خانواده ها واریز کند، مردم امیدوار بودند این طرح به کاهش فاصله طبقاتی منجر شود.</p>
      <p>اگرچه مردم نسبت به این وعده دولت بی اعتماد بودند اما در نهایت بعد از گذشت 24 ساعت و آتش افروزی جریان های سیاسی معاند و اپوزیسیون در کشور از بستر شبکه های اجتماعی به ویژه تلگرام و اینستاگرام، یکباره برخی از استان های کشور ملتهب شده و اغتشاشاتی صورت گرفت.</p>
      <p>آنچه که تا کنون ثابت شده و بارها توسط دستگاه های امنیتی بر آن تاکید شده، حضور گروهک‌های معاند و میدانداری اراذل و اوباش در اغتشاشات به بهانه اعتراض به تصمیم افزایش قیمت بنزین بوده است.</p>
      <p>بررسی ها نشان می دهد بعدازظهر جمعه در چند شهر کشور به‌ویژه شهرهای تهران، اهواز، آبادان، خرمشهر، کرمانشاه، مشهد و سیرجان تجمع‌هایی برگزار شد که معترضین در واکنش به افزایش قیمت بنزین شعار می‌دادند؛ اغلب این اعتراضات که از سوی مهره‌های فعال و هواداران اپوزیسیون ساماندهی و مدیریت می‌شد به‌ویژه در شهرهای اصفهان، کازرون، ملارد و برخی شهرستان‌های استان تهران تا شب دوشنبه ادامه داشت.</p>
      <figure>
        <img src="http://newsroom.dana.ir/content/upload/af3962e8-d045-42db-8b1f-320b61df05b5.jpg"/>
      </figure>
      <p>
        <b>آموزش برون مرزی؛ تخریب درون مرزها</b>
      </p>
      <p>اقداماتی نظیر خالی شدن بار سنگ توسط یک کامیون در اتوبان امام علی، مسدود شدن برخی از اتوبان های اصفهان به وسیله خودروهای سواری مشخص و تحریک سایرین برای خاموش کردن اتوموبیل های خود، حمله با برنامه به مراکز حساس در سطح شهرها، استفاده از شیوه ها وابزار های حرفه ای برای تخریب و برش در دیوار و درب بانک ها، حمل اسلحه به ویژه کلت کمری توسط برخی از اغتشاشگران و ... حاکی از یک برنامه ریزی و آموزش دراز مدت این نیروها است.</p>
      <p>«امیرحسین اعتمادی» ضدانقلاب خارج‌نشین و عضو سازمان دانش‌آموختگان لیبرال ایران در گفت‌وگو با بی‌بی‌سی فارسی گفت: «اعتراضات اخیر ایران هم رهبر ملی دارد و هم فرمانده میدانی؛ دو - سه سال است برای این اعتراضات سازمان‌دهی و شبکه‌سازی و حتی شعارنویسی شده است.»</p>
      <p>در همین راستا روزنامه کیهان نیز نوشت: اسناد همراه اغتشاشگران به وضوح نشان می‌دهد که اشرار و اراذل آشوبگر از سوی سرویس‌های اطلاعاتی برخی کشورها، ازجمله آمریکا، اسرائیل و فرانسه در داخل ایران و بعضاً در کشورهای یادشده آموزش عملیات تروریستی و تخریب دیده‌اند و هزینه این آموزش را نیز دولت جنایتکار و قرون وسطایی آل‌سعود تامین کرده است. گفتنی است که محل انجام بخشی از آموزش‌ها نیز در عربستان بوده است.</p>
      <p>نوع ظهور و بروز این آشوب ها نشان دهنده سطح بالا و سازماندهی پیشرفته از مدت ها قبل توسط دستگاه های امنیتی گسترده از خارج از کشور بود.</p>
      <p>اسلحه های موجود در دست آشوبگران و مهارت دقیق آنها در استفاده از این اسلحه ها، اعترافات آشوبگران و سردسته های آنها در مرحله نخست مبنی بر آموزش در کشورهای خارجی به ویژه عربستان و بررسی های میدانی همه حاکی از برنامه ریزی گسترده برای این آشوب بود.</p>
      <p> </p>
      <p>
        <b>آمادگی نیروهای امنیتی و انتظامی برای مقابله با اغتشاش کافی بود؟</b>
      </p>
      <p>اگر هوشیاری نیروهای امنیتی نبود و این آشوب ها ادامه پیدا می کرد بسیاری از زیرساخت های اساسی کشور توسط آشوبگران که با هدف تخریب اموال عمومی و کشتار وارد عمل شده بودند از بین می رفت.</p>
      <figure>
        <img src="https://snn.ir/files/fa/news/1398/8/30/844514_271.jpg"/>
      </figure>
      <p>این سوال مطرح است که از آنجایی که وزارت کشور، وزارت اطلاعات و به طور کلی دستگاه های امنیتی و انتظامی دولتی از مدت ها در جریان طرح افزایش قیمت بنزین بوده اند تا چه اندازه برای این اغتشاشات آمادگی داشتند و در زمان اغتشاشات چگونه این جمعیت آشوبگر را مدیریت کردند.</p>
      <p>برآوردها نشان می دهد در این اغتشاشات تعداد بسیاری از شعبه های بانکی در سراسر کشور در آتش کینه و عداوت اغتشاشگران سوختند؛ برخی از فروشگاه های زنجیره ای مورد غارت قرار گرفتند تا جایی که برآوردها نشان می دهد ارقام میلیاردی به این فروشگاه ها آسیب رسیده است.</p>
      <p>حالا این سوال برای مردم پیش آمده است که هنگام بروز چنین خسارت عظیمی توسط عده ای از اشرار و اوباش، دستگاه های امنیتی به ویژه نیروی انتظامی که از طریق وزارت کشور در جریان بوده است چه اقداماتی انجام داده و برای مقابله با اشرار دستوری داشته است یا خیر؟</p>
      <p>نیروی انتظامی و دستگاه های امنیتی در حین بروز چنین فاجعه ای برای اموال عمومی و خصوصی تا چه اندازه آمادگی داشته و اینکه چارچوب های مقابله آنها با اشرار چگونه بوده است؛ طبیعی است وقتی فردی به بهانه اعتراض به بیت المال و اموال مردم دست درازی کرده و به آنها خسارت وارد می کند جای مماشات نیروهای امنیتی و دفاعی با این افراد نباید باقی بماند.</p>
      <p> </p>
      <p>
        <b>خلأهای قانونی که اغتشاشگران از آنها برای غارت اموال مردم سوء استفاده کردند</b>
      </p>
      <p>این میزان از نظم یافتگی و حتی آموزش در خارج از مرزها موضوع کوچکی نبوده است که از دید نهادهای امنیتی پنهان بماند و این سوال برای مردم پیش خواهد آمد که آیا اقدام دستگاه های امنیتی برای حفاظت از جان و اموال مردم کافی بود؟</p>
      <p>کدام خلا قانونی یا امنیتی در کشور به اغتشاشگران اجازه داد تا این حجم وسیع از تخریب را در کشور انجام بدهند و تا این اندازه برای آسیب رساندن به اموال دولتی و خصوصی اهتمام به خرج بدهند.</p>
      <p>در سال های گذشته بارها شاهد بروز چنین حوادثی در سطح کشور بودیم؛ هنوز حمله تروریستی داعش به مجلس و مرقد امام از اذهان مردم پاک نشده است و برای مردم این سوال به قوت خود باقی مانده که گزارش عملکرد دستگاه های نظارتی و امنیتی در این حادثه چه بود و چگونه با وجود لایه های امنیتی بسیار در کشور، داعش تا مرکز تهران وارد شد و اقدام به اعمال تروریستی زد.</p>
      <p>در حادثه هایی نظیر حادثه دلخراش اهواز و یا اتوبوس نیروهای سپاه در خاش هم همچنان شبهاتی برای مردم باقی مانده است.</p>
      <p>اگر تور امنیتی کشور اینقدر گسترده است چرا شاهد چنین اتفاقاتی در کشور هستیم؛ هرچند نمی توان منکر این مساله شد که کشور ما در یکی از مناطق نا امن دنیا قرار گرفته و گروه های تروریستی در کشورهای اطراف به راحتی جولان می دهند.</p>
      <p> </p>
      <p>انتهای پیام/ط</p>
    </article>
  </body>
</html>