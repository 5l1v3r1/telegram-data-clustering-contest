<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/sports/cricket/news/mumbai-and-hyderabad-swap-dates-of-t20is-vs-windies-126111064.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-22T14:37:36+00:00"/>
    <meta property="og:title" content="वेस्टइंडीज सीरीज / सुरक्षा कारणों से बीसीसीआई का फैसला, मुंबई में होने वाला पहला टी-20 अब हैदराबाद में होगा"/>
    <meta property="og:description" content="भारत-वेस्टइंडीज के बीच 3 मैचों की टी-20 सीरीज 6 दिसंबर से शुरू होगी मुंबई पुलिस के सुरक्षा देने से इंकार करने के बाद मैच का वेन्यू बदला गया नए शेड्यूल के मुताबिक पहला मैच हैदराबाद में और तीसरा मैच मुंबई में होगा | BCCI made a big change in the program, now the first T20 will be in Hyderabad"/>
  </head>
  <body>
    <article>
      <h1>वेस्टइंडीज सीरीज / सुरक्षा कारणों से बीसीसीआई का फैसला, मुंबई में होने वाला पहला टी-20 अब हैदराबाद में होगा</h1>
      <address><time datetime="2019-11-22T14:37:36+00:00">22 Nov 2019, 14:37</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/22/india-vs-wi-final_1574432267.png"/>
        <figcaption>प्रतिकात्मक फोटो।</figcaption>
      </figure>
      <ul>
        <li>भारत-वेस्टइंडीज के बीच 3 मैचों की टी-20 सीरीज 6 दिसंबर से शुरू होगी</li>
        <li>मुंबई पुलिस के सुरक्षा देने से इंकार करने के बाद मैच का वेन्यू बदला गया</li>
        <li>नए शेड्यूल के मुताबिक पहला मैच हैदराबाद में और तीसरा मैच मुंबई में होगा</li>
      </ul>
      <h3>Dainik Bhaskar</h3>
      <p>Nov 22, 2019, 08:07 PM IST</p>
      <p><b>मुंबई</b>. भारतीय क्रिकेट कंट्रोल बोर्ड (बीसीसीआई) ने सुरक्षा कारणों से वेस्टइंडीज के खिलाफ तीन मैचों की टी-20 सीरीज के कार्यक्रम में बदलाव किया है। अब 6 दिसंबर को मुंबई के बजाए हैदराबाद में पहला टी-20 मैच खेला जाएगा, जबकि तीसरा और आखिरी मुकाबला मुंबई में होगा। मुंबई पुलिस ने 6 दिसंबर को मैच के लिए सुरक्षा मुहैया कराने से मना कर दिया था।</p>
      <p>मुंबई पुलिस ने कहा था कि 6 दिसंबर को बाबरी मस्जिद विध्वंस की बरसी के अलावा महापरिनिर्वाण दिवस (डॉ अंबेडकर की पुण्यतिथि) के चलते शहर में हाई अलर्ट है। इस दिन लाखों की संख्या में बाबा साहेब के अनुयायी दादर स्थित उनके मेमोरियल (चैत्यभूमि) आते हैं। ऐसे में पुलिस के लिए मैच को सुरक्षा दे पाना संभ‌व नहीं है। </p>
      <p>
        <b>वेन्यू में बदलाव के पीछे एचसीए अध्यक्ष अजहरुद्दीन का अहम योगदान रहा</b>
      </p>
      <p>पुलिस के इंकार के बाद बीसीसीआई ने पहले टी-20 के लिए नए वेन्यू की तलाश शुरू की। बोर्ड ने हैदराबाद क्रिकेट एसोसिएशन (एचसीए) के अध्यक्ष मोहम्मद अजहरुद्दीन से बात की। उनकी मंजूरी मिलने के बाद मुंबई और हैदराबाद के बीच मैचों की अदला-बदली हुई। सूत्रों के मुताबिक, वेन्यू में बदलाव के पीछे एचसीए अध्यक्ष का रोल अहम रहा। अगर वे तैयार नहीं होते, तो मुंबई से मैच की मेजबानी छिन जाती।</p>
      <p>
        <b>2017 में वानखेड़े स्टेडियम में आखिरी अंतरराष्ट्रीय मैच खेला गया था</b>
      </p>
      <p>आखिरी बार 2017 में मुंबई क्रिकेट एसोसिएशन ने श्रीलंका के खिलाफ अंतरराष्ट्रीय टी-20 मैच की मेजबानी की थी। पिछले साल भी प्रशासनिक वजहों से वेस्टइंडीज और भारत के बीच होने वाले वनडे को वानखेड़े स्टेडियम से शिफ्ट कर दिया गया था। उस वक्त यह मैच क्रिकेट क्लब ऑफ इंडिया (सीसीआई) की मेजबानी में ब्रेबोर्न स्टेडियम में खेला गया था। </p>
      <p><b>टी-20 सीरीज का बदला हुआ कार्यक्रम:</b><br/>पहला टी-20 मैच: 6 दिसंबर, हैदराबाद<br/>दूसरा टी-20 मैच: 8 दिसंबर, तिरुवनंतपुरम<br/>तीसरा टी-20 मैच: 11 दिसंबर, मुंबई</p>
      <p><b>वनडे सीरीज का कार्यक्रम:-</b><br/>पहला वनडे: 15 दिसंबर, चेन्नई<br/>दूसरा वनडे: 18 दिसंबर, विशाखापट्टनम<br/>तीसरा वनडे: 22 दिसंबर, कटक</p>
      <figure>
        <img src="https://visuals.dbnewshub.com/bhaskar/cms-assets/news/images/2019-08/Rashifal_strip3.png"/>
      </figure>
      <related>
        <h4>Recommended News</h4>
        <a href="https://www.bhaskar.com/sports/cricket/news/indian-squad-for-the-t20i-and-odi-series-against-west-indies-announced-01692345.html?ref=rlreco"/>
      </related>
    </article>
  </body>
</html>