<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/kultura/umetnici-iz-albanskog-grada-kroce-posetili-skupstinu-grada/"/>
    <meta property="og:site_name" content="Krstarica"/>
    <meta property="article:published_time" content="2019-11-22T14:33:00+00:00"/>
    <meta property="og:title" content="Umetnici iz albanskog grada Kroče posetili Skupštinu grada"/>
    <meta property="og:description" content="BEOGRAD - Umetnici pozorišta &quot;Čajupi&quot; iz albanskog grada Korče koji će 23. novembra u &quot;Zvezdara teatru&quot; izvesti predstavu &quot;Dr Šuster&quot; rađenu po delu našeg"/>
  </head>
  <body>
    <article>
      <h1>Umetnici iz albanskog grada Kroče posetili Skupštinu grada</h1>
      <address><time datetime="2019-11-22T14:33:00+00:00">22 Nov 2019, 14:33</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521021-750x430.jpg"/>
        <figcaption>Foto: Tanjug/Beoinfo</figcaption>
      </figure>
      <p>BEOGRAD – Umetnici pozorišta „Čajupi“ iz albanskog grada Korče koji će 23. novembra u „Zvezdara teatru“ izvesti predstavu „Dr Šuster“ rađenu po delu našeg dramskog pisca Dušana Kovačevića, posetili su danas Skupštinu grada Beograda.</p>
      <p>Zamenica predsednika Skupštine grada Andrea Radulović naglasila je da joj je velika čast što će umetnici iz Albanije u beogradskom pozorištu izvesti predstavu rađenu po delu velikog Dušana Kovačevića, saopštio je gradski sekretarijat za informisanje.</p>
      <p>„Grad Beograd obiluje raznolikim programima kulturnih manifestacija tokom cele godine. Samo u našoj prestonici postoji 26 pozorišta, od kojih je 14 profesionalnih, pet amaterskih i sedam dečjih. Grad Beograd iz godine u godinu nastoji da unapredi kulturnu ponudu, jer je upravo ona važna za razvoj grada, tako da su ulaganja u kulturu sve veća. Na osnovu Programa bilateralne kulturne saradnje, koji je potpisan pre dve godine, nadamo se daljoj uspešnoj saradnji dveju zemalja i radu na nekim budućim kulturnim projektima“, rekla je Andrea Radulović i zahvalila na pozivu za posetu pozorištu u Albaniji.</p>
      <p>Sekretar za kulturu Ivan Karl istakao je da se budžet za kulturu iz godine u godinu povećava jer postoje dobri uslovi za to.</p>
      <p>„Kada postoji dobra saradnja između predstavnika kulturnih ustanova grada, unutar kuće, onda je i saradnja sa kulturnim radnicima iz drugih zemalja vrlo dobra i produktivna“, naveo je Karl.</p>
      <p>Direktorka opere Narodnog pozorišta Jasmina Trumbetaš Petrović pozvala je umetnike iz Korče da na Dan pozorišta, koji se obeležava danas, 22. novembra, posete Narodno pozorište u Beogradu.</p>
      <p>„Prošle sezone započeli smo saradnju sa albanskim umetnicima, kada su solisti tiranske opere gostovali kod nas u pozorištu. Budući da je danas Dan pozorišta i da se ove godine proslavljala 150. godišnjica Narodnog pozorišta, dobrodošli ste da posetite našu kuću“, rekla je Jasmina Trumbetaš Petrović.</p>
      <p>Direktorka Pozorišta „Čajupi“ i Kulturnog centra u Korči Zamira Kita zahvalila je na prijemu i istakla da je radosna što će albanski umetnici biti deo projekta izvođenjem predstave po delu srpskog pisca Dušana Kovačevića, kao i zbog otvaranja mogućnosti za daljom saradnjom sa ustanovama kulture u Beogradu.</p>
      <p>Predstava „Dr Šuster“ realizuje se u okviru projekta koji finansira Fond za Zapadni Balkan, a u njemu učestvuju Regionalni umetnički i kulturni centar Korče, „Zvezdara teatar“ i Narodni teatar iz Bitolja.</p>
      <p>Prijemu su prisustvovali i gradski sekretar za kulturu Ivan Karl, v.d. podsekretara za kulturu Gordana Goncić, direktor Kulturnog centra Beograda Aleksandar Ilić, upravnik Pozorišta na Terazijama Aleksandar Đaja i direktor Teatra „Vuk“ Svetislav Bule Goncić.</p>
      <p>(Tanjug)</p>
    </article>
  </body>
</html>