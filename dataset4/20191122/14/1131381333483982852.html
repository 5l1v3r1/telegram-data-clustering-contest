<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/cinema/2019/11/22/louis-garrel-migliori-film.html"/>
    <meta property="og:site_name" content="Sky TG24"/>
    <meta property="article:published_time" content="2019-11-22T14:47:00+00:00"/>
    <meta property="og:title" content="I migliori film di Louis Garrel"/>
    <meta property="og:description" content="Attore e regista, marito di Laetitia Casta, Louis Garrel è tra i più straordinari talenti del cinema francese contemporaneo."/>
  </head>
  <body>
    <article>
      <h1>I migliori film di Louis Garrel</h1>
      <h2>Attore e regista, marito di Laetitia Casta, Louis Garrel è tra i più straordinari talenti del cinema francese contemporaneo.</h2>
      <address>
        <time datetime="2019-11-22T14:47:00+00:00">22 Nov 2019, 14:47</time>
      </address>
      <p>Francese classe 1983,<a href="https://tg24.sky.it/spettacolo/fotogallery/2019/04/07/laetitia-casta-marito-luis-garrel-foto.html"> Louis Garrel (marito di Laetitia Casta) </a>è un vero figlio d’arte. Ma è anche un attore e un regista di grandissimo talento.</p>
      <p>Ora nelle sale cinematografiche con <a href="https://tg24.sky.it/spettacolo/cinema/recensioni/2019/11/21/lufficiale-e-la-spia-recensione.html">“L’Ufficiale e la Spia” di Roman Polanski</a>, nel 2019 è stato impegnato anche sul set di “Piccole donne” di Greta Gerwig. Ma quale sono ad oggi i suoi film più famosi?</p>
      <h3>“The Dreamers – I sognatori” (2003)</h3>
      <p>Diretto nel 2003 da <a href="https://tg24.sky.it/spettacolo/cinema/top/2018/11/26/migliori-film-bernardo-bertolucci.html">Bernardo Bertolucci</a>, “The dreamers - I sognatori” è basato sul racconto di Gilbert Adair “The Holy Innocents”.</p>
      <p>Il film racconta la storia di Matthew (Michael Pitt), giovane studente americano che arriva a Parigi per studiare il francese. Qui incontra Isabelle (<a href="https://tg24.sky.it/spettacolo/cinema/2019/07/06/migliori-film-eva-green.html">Eva Green</a>) e suo fratello gemello Théo (Louis Garrel), che lo invitano a stare da loro. Matthew si trova così coinvolto in un’intimità estrema ed incestuosa, fatta di giochi erotici e perversi, che cambierà per sempre la sua vita. </p>
      <h3>“Ma mère” (2004)</h3>
      <p>Basato sull'omonimo e controverso romanzo incompiuto di Georges Bataille, “Ma mère” di Christophe Honoré racconta le vicende di Pierre (Louis Garrel) che - dopo un’adolescenza trascorsa coi nonni - raggiunge i genitori per le vacanze estive.</p>
      <p>Si troverà davanti ad un matrimonio ormai distrutto, con i genitori che si odiano e si tradiscono fino a quando il padre muore improvvisamente. La madre, che per Pierre è sempre stata pura e perfetta, gli rivela inaspettatamente la sua perversa sessualità e lo inizia al sadomaso e all’incesto. </p>
      <h3>“Les Amants réguliers” (2005)</h3>
      <p>Scritto e diretto dallo stesso Louis Garrel, “Les Amants réguliers” è un film sul maggio francese. Garrel è François Dervieux, poeta ventenne sotto processo per aver disertato il servizio militare. I suoi amici, quasi tutti artisti, frequentano la casa del ricco ereditiere Antoine, dove le giornate scorrono tra l’oppio e i discorsi sull’arte. Qui conosce la scultrice Lilie, di cui s’innamora e con cui andrà a vivere. Ma, presto, la ragazza sceglierà di trasferirsi negli Stati Uniti. </p>
      <p>Per il film, Louis Garrel vince il premio César come migliore promessa maschile e il premio Lumière come miglior regista.</p>
      <h3>“Les chansons d’amour” (2007)</h3>
      <p>Film musicale diretto da Christophe Honoré, “Les chansons d’amour” è dedicato - per l’appunto - alle canzoni d’amore. Che sono sempre un po’ tutte uguali: chi ama troppo, chi non sa decidersi, chi chiede perdono, chi non riesce a stare senza la persona amata.</p>
      <p>Louis Garrel è Ismael, un giovane parigino amato da Julie, che è disposta a condividerlo con l'amica Alice. Quando la fidanzata muore, Ismael pare riprendersi in fretta. Ma le cose non sono come sembrano...</p>
      <h3>“La Belle Personne” (2008)</h3>
      <p>Adattamento cinematografico del romanzo “La principessa di Clèves” di Madame de La Fayette, “La Belle Personne” ha per protagonista la sedicenne Junie (Léa Seydoux) che - dopo la morte della madre - cambia liceo e si iscrive nella stessa classe del cugino Mathias. </p>
      <p>Da subito corteggiatissima, Julie incontra qui l’amore della sua vita, il professore d’italiano Nemours (Louis Garrel). Ma la loro è una passione destinata a fallire.</p>
      <h3>“Saint Laurent” (2014)</h3>
      <p>Nel 2014 Louis Garrel è nel cast di “Saint Laurent”, film di Bertrand Bonello che narra la vita dello stilista francese Yves Saint Laurent (interpretato da Gaspard Ulliel).</p>
      <p>Louis è Jacques de Bascher, amante perverso dello straordinario stilista.</p>
    </article>
  </body>
</html>