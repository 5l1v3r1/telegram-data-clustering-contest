<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/ilikeit/ce-site-uri-sunt-vizate-de-hackeri-in-perioada-black-friday-cum-actioneaza.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T14:03:00+00:00"/>
    <meta property="og:title" content="Ce site-uri sunt vizate de hackeri în perioada Black Friday. Cum acționează"/>
    <meta property="og:description" content="Infractorii cibernetici vizează, în perioada Black Friday, clienţii site-urilor de comerţ electronic, în special cele de îmbrăcăminte, încălţăminte, cadouri, jucării şi bijuterii, avertizează Kaspersky, în cel mai recent raport „Black Friday Alert 2019”."/>
  </head>
  <body>
    <article>
      <h1>Ce site-uri sunt vizate de hackeri în perioada Black Friday. Cum acționează</h1>
      <h2>Infractorii cibernetici vizează, în perioada Black Friday, clienţii site-urilor de comerţ electronic, în special cele de îmbrăcăminte, încălţăminte, cadouri, jucării şi bijuterii, avertizează Kaspersky, în cel mai recent raport „Black Friday Alert 2019”.</h2>
      <address>
        <time datetime="2019-11-22T14:03:00+00:00">22 Nov 2019, 14:03</time>
      </address>
      <p>
        <i>„Black Friday este, foarte probabil, cea mai aşteptată perioadă de reduceri din lume, în care mărcile au cele mai bune oferte promoţionale. În acelaşi timp, fraudatorii cibernetici consideră şi ei fructuoasă această perioadă, urmărind să-i atragă pe oameni în scheme suspecte şi să le fure banii.</i>
      </p>
      <p>
        <i>În perioada de vânzări ocazionate de Black Friday şi de sărbătorile de iarnă, infractorii cibernetici vizează clienţii site-urilor de comerţ electronic - în special cele de îmbrăcăminte, încălţăminte, cadouri, jucării şi bijuterii.</i>
      </p>
      <p><i>Utilizatorii care caută oferte în aceste domenii în următoarele săptămâni sunt sfătuiţi să fie atenţi atunci când fac cumpărături online”</i>, se arată în document.</p>
      <p>Conform experţilor, <b>ameninţările de tip botnet</b> prin care se distribuie <b>troieni bancari</b> cu scopul de a fura datele de autentificare şi financiare ale utilizatorilor sunt cele mai utilizate de către hackeri. Astfel, în funcţie de alegerea creatorului botnet-ului, programul malware poate descărca şi module infectate suplimentare, pentru a le folosi în alte scopuri.</p>
      <p>Recent, cercetătorii Kaspersky au observat botnet-uri formate din computere infectate cu programe malware ce vizează <b>interceptarea datelor de identificare</b> ale utilizatorilor pentru a obţine acces la site-uri de comerţ electronic şi implicit (în unele cazuri) la detalii despre cardurile bancare, asociate conturilor de utilizator din magazinele electronice.</p>
      <p>Kaspersky a găsit <b>15 familii de malware care atacau 91 de site-uri de comerţ electronic şi aplicaţii mobile</b> din întreaga lume. Dintre acestea,<b> bunurile de larg consum</b> - cum ar fi magazinele de îmbrăcăminte, bijuterii şi jucării - par a fi principalul obiectiv al operatorilor de botnet-uri financiare în acest sezon, 28 de site-uri din această categorie făcând parte din familiile de malware menţionate.</p>
      <p>Pe locul secund s-a clasat segmentul de <b>divertisment</b> - filme, muzică şi jocuri (cu 20 de site-uri vizate), iar pe poziţia a treia utilizatorii mărcilor de comerţ electronic care se ocupă de <b>industria de turism</b>, cum ar fi comercianţii de vânzare a biletelor de transport, servicii de taxi şi hoteluri - cu 15 site-uri populare.</p>
      <p>Statistica din 2018 arăta faptul că numărul total de mărci vizate a fost mai mic, de doar 67, în timp ce topul celor mai „vânate” a fost condus de site-uri de îmbrăcăminte, divertisment şi electronice pentru consumatori.</p>
      <p>În acest an, doar două site-uri din ultima categorie au fost identificate printre cele vizate de una dintre cele 15 familii periculoase, precizează raportul Kaspersky.</p>
      <p>Sursa: Agerpres</p>
    </article>
  </body>
</html>