<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Konfederacja/191129744-Braun-o-politykach-obozu-wladzy-Zawsze-beda-malymi-oszustami.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T14:27:49+00:00"/>
    <meta property="og:title" content="Braun o politykach obozu władzy: Zawsze będą małymi oszustami"/>
    <meta property="og:description" content="- Obóz władzy, który ma pełnię władzy, najwyraźniej organicznie nie jest w stanie się przymusić do tego, żeby przestrzegać nawet własnych zasad - powiedział w Radiu Plus poseł Konfederacji i lider partii Korona Grzegorz Braun, odnosząc się do nocnego powtórzonego głosowania w sprawie wyboru członków KRS."/>
  </head>
  <body>
    <article>
      <h1>Braun o politykach obozu władzy: Zawsze będą małymi oszustami</h1>
      <address><time datetime="2019-11-22T14:27:49+00:00">22 Nov 2019, 14:27</time> by <a rel="author">zew</a></address>
      <p>
        <b>- Obóz władzy, który ma pełnię władzy, najwyraźniej organicznie nie jest w stanie się przymusić do tego, żeby przestrzegać nawet własnych zasad - powiedział w Radiu Plus poseł Konfederacji i lider partii Korona Grzegorz Braun, odnosząc się do nocnego powtórzonego głosowania w sprawie wyboru członków KRS.</b>
      </p>
      <p>- Uczucie zażenowania ogarnąć musi każdego dorosłego, aspirującego do powagi należnej wysokiej izbie, człowieka - komentował Braun.</p>
      <p>- To było żenujące. Obóz władzy, który ma pełnię władzy - owszem, z pewnym dość wąskim w tej chwili marginesem, ale jednak robi, co chce - najwyraźniej organicznie nie jest w stanie się przymusić do tego, żeby przestrzegać nawet własnych zasad. Nie są w stanie tego zrobić. Mają siłę, ale jednocześnie zawsze będą małymi oszustami, będą małymi krętaczami. I to jest smutne - powiedział poseł Konfederacji.</p>
      <p>
        <i>
          <b>Czytaj także:</b>
        </i>
        <br/>
        <b>
          <a href="https://www.rp.pl/Konfederacja/191129758-Korwin-Mikke-Marszalek-Witek-zrobila-potworny-blad.html">Korwin-Mikke: Marszałek Witek zrobiła potworny błąd</a>
        </b>
      </p>
      <p>Dodał, że zatrzymanie procedury parlamentarnej z powodu, że "prezes naczelnik Kaczyński nie radzi sobie ze swoim terminalem" obserwował z rosnącym wzruszeniem, "które ogarnia człowieka na widok kogoś, kto sobie nie radzi z rzeczywistością".</p>
      <p>Pytany, czy jego zdaniem popełniono przestępstwo, odparł: - Bez wątpienia. - Regulamin jest naruszany, a procedury są co najmniej naciągane, kiedy tylko można i kiedy trzeba, i kiedy nie trzeba. To po prostu jest rutyna, to jest organiczne - mówił.</p>
      <p>Grzegorz Braun oświadczył, że Konfederacja jest "od tego, żeby powagą traktowania spraw państwowych stwarzać stosowny punkt odniesienia". Według posła, PO i PiS, "z przystawkami rzecz jasna", uprawiają zapasy, ale "podstawowa, systemowa zasada ustrojowa III RP - my nie ruszamy waszych, wy nie ruszacie naszych - zostaje dochowana".</p>
      <p>Poseł był też pytany o słowa, jakie wypowiedział we wtorek w Sejmie po exposé premiera Mateusza Morawieckiego. <a href="https://www.rp.pl/Konfederacja/191119391-Braun-w-Sejmie-mowi-o-zdradzie-cytuje-Galczynskiego.html">- Mówili (tu) o bezpieczeństwie narodowym ludzie, którzy jego gwarancji upatrują w sprowadzaniu wojsk obcych na terytorium Rzeczypospolitej. I to jest zdrada, ale wysoka izba oswoiła się z tą fałszywą doktryną bezpieczeństwa narodowego do tego stopnia, że nikt nie reaguje - mówił wtedy Braun.</a></p>
      <p>- Nie powątpiewam o tym, że to się wszystko domaga Trybunału Stanu. Opieranie polskiej doktryny bezpieczeństwa narodowego na sprowadzaniu wojsk obcych na terytorium Rzeczypospolitej, z ewidentnym upośledzeniem w tym procesie Wojska Polskiego, jest działaniem świadczącym o rozmijaniu się z rzeczywistością lub też jakimś cynicznym wyrachowaniu - oświadczył.</p>
      <p>- Z punktu widzenia mojego i moich kolegów z Konfederacji, Wojsko Polskie ma być filarem doktryny bezpieczeństwa państwa. Żołnierze obcych armii, obcych służb, sprowadzani na terytorium Rzeczypospolitej, nie składają przysięgi na wierność Polsce, narodowi polskiemu, i w związku z tym nie będzie można w razie czego mieć do nich pretensji o to, że nie stają na wysokości zadania, bo oni tego nie mają w kontrakcie - podkreślił lider partii Korona.</p>
      <p>Ocenił, że zdrada stanu jest w sposób niejasny i "mało spektakularny" zagrożona penalizacją, wobec czego w Polsce jest na nią popyt. - Artykułowanie poglądów jawnie zdradzieckich ma u nas prawo obywatelstwa na rynku politycznym - powiedział Grzegorz Braun.</p>
      <p>- Instalowanie baz obcych wojsk na terytorium Rzeczypospolitej, sprowadzanie tutaj kolejnych kontyngentów żołnierzy, którzy nie składali przysięgi na wierność Polsce, jest elementem podnoszącym ryzyko, a nie zwiększającym nasze bezpieczeństwo - podkreślił.</p>
      <p>W nocy z czwartku na piątek Sejm wybrał Bartosza Kownackiego, Arkadiusza Mularczyka, Kazimierza Smolińskiego i Marka Asta do składu Krajowej Rady Sądownictwa. Dwie kandydatki zgłoszone przez Koalicję Obywatelską i Lewicę nie zdobyły wymaganej większości.<br/><br/>W sprawie wyboru członków KRS głosowano dwa razy. Pierwsze głosowanie zostało przerwane po tym, jak marszałek Sejmu Elżbieta Witek (PiS) otrzymała sygnały, że doszło do problemów z głosowaniem. Na nagraniu z obrad w pewnym momencie słychać słowa "Trzeba anulować, bo my przegramy...". Według przedstawicieli opozycji, słowa te wypowiada jedna z posłanek PiS. Po pojawieniu się sygnałów o problemach z głosowaniem marszałek Witek podjęła decyzję o anulowaniu głosowania. W drugim głosowaniu większość zdobyli kandydaci PiS.</p>
      <p><a href="https://www.rp.pl/Polityka/191129789-Oszustwo-i-przestepstwo-Lewica-o-powtorzonym-glosowaniu.html">Zdaniem klubu Lewicy, doszło do złamania zasad demokracji.</a> Komentując sprawę, rzeczniczka klubu Anna-Maria Żukowska użyła słów "oszustwo i przestępstwo".</p>
      <p><a href="https://www.rp.pl/Polityka/191129792-Budka-Zadamy-ujawnienia-prawdziwych-wynikow-glosowania.html">Koalicja Obywatelska zażądała ujawnienia wyników anulowanego głosowania.</a> Według tego klubu, mogło dojść "do poważnego naruszenia Kodeksu karnego - do przestępstwa fałszerstwa". Jak poinformował szef klubu Borys Budka, KO przygotowała wniosek o odwołanie Elżbiety Witek, może też złożyć zawiadomienie o możliwości popełnienia przestępstwa.</p>
      <p>
        <a href="https://www.rp.pl/Polityka/191129785-Sasin-powtorzyc-glosowanie-chciala-poslanka-PO.html">- Jeśli były zgłaszane z sali liczne uwagi, że nie działa aparatura do głosowania, że posłowie nie są w stanie prawidłowo oddać głosu, to nie miała pani marszałek innego wyjścia, jak powtórzyć to głosowanie - ocenił z kolei minister aktywów państwowych Jacek Sasin (PiS).</a>
      </p>
      <p><a href="https://www.rp.pl/Polityka/191129767-Terlecki-Nie-bylo-takiego-zagrozenia-zebysmy-glosowanie-przegrali.html">Zdaniem wicemarszałka Sejmu i szefa klubu PiS Ryszarda Terleckiego, przewaga Zjednoczonej Prawicy "była na tyle bezpieczna", że "nie było takiego zagrożenia", by formacja rządząca głosowanie przegrała.</a> Dopytywany, skąd w takim razie decyzja o anulowaniu głosowania, Terlecki odparł: - Bo posłowie się tego domagali.</p>
    </article>
  </body>
</html>