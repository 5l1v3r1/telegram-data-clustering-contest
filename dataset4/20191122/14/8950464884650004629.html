<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techbyte.sk/2019/11/recenzia-huawei-watch-gt-2/"/>
    <meta property="og:site_name" content="TECHBYTE.sk"/>
    <meta property="article:published_time" content="2019-11-22T14:09:09+00:00"/>
    <meta property="og:title" content="RECENZIA Huawei Watch GT 2: Najlepšie smart hodinky pre bežného človeka?"/>
    <meta property="og:description" content="Inteligentné hodinky s mnohými obmedzeniami alebo fitness náramok s mnohými výhodami?"/>
  </head>
  <body>
    <article>
      <h1>RECENZIA Huawei Watch GT 2: Najlepšie smart hodinky pre bežného človeka?</h1>
      <h2>Inteligentné hodinky s mnohými obmedzeniami alebo fitness náramok s mnohými výhodami?</h2>
      <address><time datetime="2019-11-22T14:09:09+00:00">22 Nov 2019, 14:09</time> by <a rel="author" href="https://www.techbyte.sk/author/lukas/" target="_blank">Lukáš Zachar</a></address>
      <p>
        <b>Huawei Watch GT 2 sú naozaj krásne. Prevedenie, spracovanie, dizajn, jednoducho všetko. Sú to naozaj vydarené smart hodinky. Majú však jeden problém – nie sú to smart hodinky, ktoré by ste možno čakali. To môže byť dobrá aj zlá vec. Viac vysvetlím v recenzii nižšie.</b>
      </p>
      <p>Podobne ako Huawei Watch GT, aj hodinky Huawei Watch GT 2 sa <b>funkciami viac podobajú na fitness náramok</b>, než na inteligentné hodinky, ktoré ponúka povedzme Samsung či Apple. Bežia totiž na vlastnom operačnom systéme od Huawei – <b>Lite OS</b>, na ktorom si nestiahnete aplikácie a ani si nevychutnáte svižné odozvy a plynulé animácie. Základné funkcie však zvládajú vynikajúco a vynikajúca je aj <i><b>takmer </b></i>2-týždňová výdrž na jedno nabitie.</p>
      <p><b>V čom sa</b> teda Huawei Watch GT 2 <b>líšia</b> od 1. generácie? Tentokrát sú k dispozícii <b>dve verzie</b>. Menšia z nich, <b>42 mm</b>, je určená <b>pre nežnejšie pohlavie</b>, zatiaľ čo väčšia, <b>46 mm</b> (v našej recenzii) je určená <b>pre pánov</b>. Rozdiel je však aj vo výbave. <b>Väčšia verzia</b> má k dispozícii <b>reproduktor a mikrofón</b>, cez ktorý môžete po prepojení s telefónom telefonovať. Okrem toho je na zariadení <b>interná pamäť</b> pre <b>prehrávanie hudby</b> bez toho, aby ste so sebou museli ťahať smartfón. Nové sú aj dva senzory – <b>geomagnetický a senzor tlaku vzduchu</b>. No a nakoniec, Watch GT 2 využívajú modernejší a lepší <b>Bluetooth 5.1</b> (namiesto Bluetooth 4.0).</p>
      <p>Je však cena takmer <b>250 €</b> opodstatnená alebo vám rovnaký zážitok z používania prinesie aj lacnejší náramok?</p>
      <figure>
        <img src="https://www.techbyte.sk/wp-content/uploads/2019/11/huawei-watch-gt-2-9.jpg"/>
      </figure>
      <h3>Huawei Watch GT 2: Dizajn a displej</h3>
      <p>Huawei Watch GT 2 v oboch verziách, 42 mm aj 46 mm, ponúka <b>kvalitný OLED displej</b> s krásnym podaním farieb a dostatočným jasom pre využitie či už v interiéri alebo exteriéri. Nami testovaná 46 mm verzia ponúka displej s rozlíšením <b>454 x 454 pixelov</b> a <b>22 mm remienok</b>. V porovnaní so 42 mm verziou má niekoľko výhod. Má <b>viac</b> operačnej pamäte <b>RAM</b>, má <b>dlhšiu výdrž batérie</b> a jemnejší displej. Inými slovami, 42 mm Watch GT 2 sú v mnohých aspektoch orezanou verziou plnotučnej 46 mm verzie.</p>
      <p>V slovenských obchodoch môžete stretnúť 2 verzie Watch GT 2, a to <b>športovú čiernu</b> s gumeným remienkom a tzv. <b><i>Classic Edition</i></b> s hnedým remienkom a svetlou lunetou. Verzia s kovovým remienkom sa na Slovensku zatiaľ nepredáva, no ako sa hovorí, čo nie je, môže byť.</p>
      <p>Hodinky sú už na prvý dotyk <b>kvalitne spracované</b>. Tentokrát krycie sklíčko zachádza až po úplný okraj displeja hodiniek. Pri prvej generácii končil tam, kde začínala luneta.</p>
      <p>Na zadnej strane nájdete mierne vyvýšený senzor rýchlosti tepu, ktorému po oboch stranách robia spoločnosť <b>POGO konektory</b> pre nabíjanie. Keď už sme pri téme nabíjania, v balení si nájdete starú známu nabíjaciu stanicu, ktorú k nabíjačke pripojíte pomocou USB A – USB C kábla.</p>
      <figure>
        <img src="https://www.techbyte.sk/wp-content/uploads/2019/11/huawei-watch-gt-2-1.jpg"/>
      </figure>
      <h3>Huawei Watch GT 2: Operačný systém je skutočne Lite</h3>
      <p>Používateľské rozhranie Lite OS je príjemné a dobre premyslené. Je však cítiť, že ani zďaleka nejde o tak kvalitný, resp. prepracovaný systém ako ten, ktorý používa Samsung. Či už funkcionalitou alebo rýchlosťou.</p>
      <p>Vyznať sa v ňom je však hračka. Swipnutím dole sa vám otvoria rýchle nastavenia vrátane rýchleho prístupu k nastaveniu budíka, čo mi na 1. generácii veľmi chýbalo. Swipnutím hore zas zobrazíte notifikácie. Horné hardvérové tlačidlo spúšťa zoznam predinštalovaných aplikácií a spodné tlačidlo si zas môžete nastaviť podľa seba.</p>
      <p>K dispozícii je v čase písania tejto recenzie <b>25 rôznych ciferníkov</b>, čo rozhodne nie je málo, no ak sa vám nepáči ani jeden z nich, máte celkom smolu. Teda aspoň nateraz. Huawei aktualizáciami postupne pridáva ďalšie, no to, kedy prídu ďalšie však vie len Huawei.</p>
      <p>Hodinkám chýba aj možnosť multitaskingu, čo pocítite hlavne pri cvičení. Ak spustíte tréning a ste na obrazovke vyhradenej pre cvičenie, nemôžete ju opustiť a zapnúť si napríklad stopky. Toto je niečo, čo Lite OS nedokáže, resp. dokázať nechce. Sčasti určite kvôli tomu, aký výkonný je hardvér, sčasti kvôli výdrži batérie a sčasti kvôli samotnému systému, ktorý na to nebol prispôsobený.</p>
      <p>Podobne ako pri 1. generácii Watch GT sa mi úplne <b>nepáči</b> to, ako <b>hodinky pracujú s notifikáciami</b>. Tie na ne síce chodia úplne bez problémov, no keď sú na hodinkách, nič s nimi nespravíte. Bolo by dobré, ak by ste na správu vedeli odpovedať, kľudne aj predvolenými správami, poprípade ak by ste si mohli otvoriť mail a pozrieť či je to len ďalší spam alebo niečo, kvôli čomu sa vám oplatí vytiahnuť telefón z vrecka.</p>
      <p>Aj napriek týmto výhradám si však nemyslím, že operačný systém je vyslovene zlý. K všetkému, na čo som hodinky používal som sa dostal rýchlo a spoľahlivo. Či už to bol samotný čas, upozornenia, rýchlosť tepu alebo počet prejdených krokov, všetko som mal k dispozícii okamžite alebo takmer okamžite. Ak by som si mal vybrať medzi výdržou batérie a mierne pomalším či osekanejším systémom, určite by som si vybral dlhšiu výdrž.</p>
      <figure>
        <img src="https://www.techbyte.sk/wp-content/uploads/2019/11/huawei-watch-gt-2-10.jpg"/>
      </figure>
      <h3>Huawei Watch GT 2: Batéria a výkon</h3>
      <p>Huawei tvrdí, že ich hodinky ponúkajú <b>2-týždňovú výdrž batérie</b>. Možno v laboratórnych podmienkach. Ak si však zapnete automatické a kontinuálne meranie rýchlosti tepu a hodnoty stresu, výdrž batérie začne klesať. Nikdy však neklesne tak nízko, že by som si povedal, že na jedno nabitie vydržia vyslovene krátko. Len namiesto každých 2 týždňov budete <b>nabíjať každých 10, v lepšom prípade každých 12 dní</b>. To sú fantastické čísla, ktoré by som rád videl aj pri iných zariadeniach. Pochopiteľne, výdrž sa rapídne znižuje napríklad pri zapnutí vstavaného <b>GPS</b>, ktoré je prekvapivo presné (otestované cez Google Maps). Ak by ste ho nechali zapnuté stále, hodinky by to vzdali už po <b>30 hodinách</b>, čo je paradoxne stále viac ako výdrž konkurenčných hodiniek.</p>
      <figure>
        <img src="https://www.techbyte.sk/wp-content/uploads/2019/11/huawei-watch-gt-2-8.jpg"/>
      </figure>
      <p>Vo vnútri hodiniek sa nachádza <b>4 GB</b> interná pamäť (z toho voľných cca. <b>2,27 GB</b>) pre prehrávanie hudby či už priamo cez hodinky alebo pripojené Bluetooth slúchadlá. Samotné zariadenie poháňa vlastný čip <b>Kirin A1</b>, teda rovnaký čip, aký nájdeme aj v nových bezdrôtových slúchadlách FreeBuds 3.</p>
      <p>V čom však výbava Watch GT 2 poriadne, ale že poriadne zaostáva, je kapacita operačnej pamäte RAM. Pri <b>32 MB</b> pamäti (46 mm verzia), resp. <b>16 MB</b> (42 mm verzia) sa čudujem, že sa hodinky nezaseknú už len pri pomyslení na to, že sa ich dotknem. Prekvapivo sa však nezaseknú a fungujú dobre či už počas bežného dňa alebo počas cvičenia.</p>
      <figure>
        <img src="https://www.techbyte.sk/wp-content/uploads/2019/11/huawei-watch-gt-2-6.jpg"/>
      </figure>
      <h3>Huawei Watch GT 2: Verdikt</h3>
      <p>Pri kúpe Huawei Watch GT 2 by ste si mali dať veľký pozor na to, akú verziu kupujete. Medzi oboma veľkosťami je totiž obrovský rozdiel. Zatiaľ čo Watch GT 2 46 mm ponúkajú všetko, čo by ste čakali, 42 mm verzia nie. Je síce elegantnejšia a viac sa hodí pre nežné pohlavie, náročnejší zákazníci s ňou nemusia byť úplne spokojní.</p>
      <p>S Watch GT 2 som bez dvoch dní strávil <b>celý mesiac</b>, za ktorý som si ich skutočne zamiloval. Veľmi sa mi páči vylepšený dizajn, ktorý pôsobí elegantnejšie, prepracovanejšie a modernejšie. Hlavným dôvodom, prečo ich rád nosím a prečo ich preferujem pred plnohodnotnými hodinkami je však jednoznačne <b>výdrž batérie</b>. Pocit, že si na predĺžený víkend nemusím baliť aj nabíjačku na hodinky je na nezaplatenie.</p>
      <p>Treba si však uvedomiť, že Huawei Watch GT 2 sú hodinky určené skôr pre pasívne sledovanie rýchlosti tepu, počtu prejdených krokov, úrovne stresu či spánku. Náruživí a náročnejší športovci by tak z nich mohli ostať sklamaní, preto ich tejto jednej cieľovej skupine neodporúčame.</p>
      <p>Bežní ľudia ako ja a väčšina z nás by z nich však mala veľkú radosť. Ak vám nevadí, že ich cena miestami atakuje takmer 250 €, nemáte sa čoho obávať. Získate <b>zariadenie, ktoré vám bude slúžiť v dobrom aj v zlom</b>. A o to presne ide. Technológií, ktoré skutočne slúžia vám a nie vy im, je prekvapivo málo.</p>
      <table bordered="">
        <tr>
          <td colspan="2">
            <b>PREHĽAD RECENZIE</b>
          </td>
        </tr>
        <tr>
          <td colspan="2">Konštrukcia<br/>90 %</td>
        </tr>
        <tr>
          <td colspan="2">Dizajn<br/>95 %</td>
        </tr>
        <tr>
          <td colspan="2">Funkcie<br/>70 %</td>
        </tr>
        <tr>
          <td colspan="2">Výdrž<br/>100 %</td>
        </tr>
        <tr>
          <td><b>ZHRNUTIE<br/></b>Huawei Watch GT 2 sú fantastickým zariadením pre ľudí, ktorí majú radi prehľad o tom, akí sú aktívni, čo ich môže motivovať hýbať sa viac. Pasívne meranie rýchlosti tepu či úrovne stresu je výborným spôsobom, ako si niekedy uvedomiť, že treba v živote spomaliť, čo môže mať z dlhodobého hľadiska veľmi dobrý vplyv hlavne na psychický blahobyt. Pre športových nadšencov, resp. hard-core športovcov určené sú vhodnejšie iné zariadenia. Väčšina "bežných" ľudí však bude nadšená. Ak teda pred sebou dokážete ospravedlniť vyššiu cenovku.</td>
          <td>88.8%<br/><b>4</b><b>.5<br/></b>CELKOVÉ SKÓRE</td>
        </tr>
      </table>
    </article>
  </body>
</html>