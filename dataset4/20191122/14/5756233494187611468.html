<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622765/%D8%B1%DB%8C%DB%8C%D8%B3-%D8%AC%D9%85%D9%87%D9%88%D8%B1%DB%8C-%DA%86%DB%8C%D9%86-%D8%A7%D9%82%D8%AA%D8%B5%D8%A7%D8%AF-%D8%AC%D9%87%D8%A7%D9%86-%D8%A8%D8%A7-%D8%AE%D8%B7%D8%B1-%D8%AC%D8%AF%DB%8C-%D9%85%D9%88%D8%A7%D8%AC%D9%87-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T14:09:00+00:00"/>
    <meta property="og:title" content="رییس جمهوری چین: اقتصاد جهان با خطر جدی مواجه است"/>
    <meta property="og:description" content="رییس جمهوری چین با اشاره به اینکه اقتصاد جهانی به دلیل کند شدن رشد اقتصادی، احیا حمایتگرایی و چندجانبه گرایی به خطر افتاده و تجارت آزاد با چالش های جدی روبرو شده است خواستار ایفای نقش بیشتر صندوق بین المللی پول در این زمینه شد."/>
  </head>
  <body>
    <article>
      <h1>رییس جمهوری چین: اقتصاد جهان با خطر جدی مواجه است</h1>
      <address>
        <time datetime="2019-11-22T14:09:00+00:00">22 Nov 2019, 14:09</time>
      </address>
      <p>
        <i>رییس جمهوری چین با اشاره به اینکه اقتصاد جهانی به دلیل کند شدن رشد اقتصادی، احیا حمایتگرایی و چندجانبه گرایی به خطر افتاده و تجارت آزاد با چالش های جدی روبرو شده است خواستار ایفای نقش بیشتر صندوق بین المللی پول در این زمینه شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>"شی جین پینگ" روز جمعه در دیدار با مدیرکل صندق بین المللی پول در پکن ابراز امیدواری کرد صندوق بین المللی پول با رهبری «کریستالینا گئورگیِوا»، نظام بین المللی پول را کامل کند و حق کشورهای در حال رشد را افزایش دهد.</p>
      <p>رییس جمهوری چین گفت: چین فعالانه طرفدار ایده مدیریت جهان مبنی بر رایزنی مشترک، ساخت مشترک و بهره مندی مشترک است و قاطعانه با حمایتگرایی مخالفت و از نظام تجارت چندجانبه با محوریت سازمان تجارت جهانی دفاع می کند.</p>
      <figure>
        <img src="https://aftabnews.ir/files/fa/news/1398/9/1/362098_101.jpg"/>
      </figure>
      <p>وی اظهار امیدواری کرد صندوق بین المللی پول همچنان در دستور کار جلسه تجارت جهانی نقش مهمی ایفا کند و از بازار مالی عادلانه و باز جهانی دفاع نماید و به توسعه نظم بین المللی عادلانه کمک کند.</p>
      <p>شی با اشاره به اینکه توسعه اقتصاد چین دارای استقامت، انعطاف پذیری و نیروی بالقوه عظیمی است تصریح کرد: چین ضمن پایبندی بر ایده توسعه جدید، همچنان به گشایش در سطح بالاتر یاری می کند و فرصت های بیشتری برای رشد اقتصاد جهان ایجاد خواهد کرد.</p>
      <p>مدیرکل صندوق بین المللی پول هم در این دیدار گفت این سازمان به همکاری با چین اهمیت می دهد و به تعمیق همکاری با چین ادامه می دهد.</p>
      <p>«کریستالینا گئورگیِوا» افزود: اگرچه بعضی کشورها تنش تجاری ایجاد می کنند و اقتصاد جهان در دوران سختی قرار دارد اما صندوق بین المللی پول قاطعانه از تجارت آزاد و باز پشتیبانی و برای تحقق مناسبات تجاری صلح آمیز تلاش می کند.</p>
      <p>او گفت: صندوق بین المللی پول مایل است به اتفاق چین فعالانه ایجاد جامعه بشری با سرنوشت مشترک را به پیش سوق دهد و همکاری در ساخت کمربند و جاده را تقویت بخشد و به توسعه بهتر کشورهای در حال رشد کمک کند.</p>
      <p>«کریستالینا گئورگیِوا» مدیرکل صندوق بین المللی پول به منظور برگزاری چهارمین میزگرد 6+1 چین و سازمان های بین المللی اقتصادی و مالی جهان به پکن سفر کرده است.</p>
      <p>این نشست با حضور مقامات چین و رییس بانک جهانی، مدیرکل صندوق بین المللی پول، معاون مدیر سازمان تجارت جهانی، مدیرکل سازمان بین المللی کار، دبیرکل سازمان همکاری و توسعه اقتصادی و رییس شورای تثبیت مالی برگزار شد.</p>
      <p>مسئولان سازمان های بین المللی اقتصادی و مالی حاضر در این نشست با قدردانی از خدمات مثبت چین برای رشد اقتصاد جهانی اعلام کردند چین از جوامع عمده اقتصاد جهانی و شرکت کننده مهم جهانی است و در پیشگیری و مقابله با بحران مالی نقش بسیار مهمی ایفا کرده است.</p>
    </article>
  </body>
</html>