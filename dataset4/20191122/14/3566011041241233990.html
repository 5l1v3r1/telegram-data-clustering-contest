<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549127.html/%D8%AE%D8%B1%D9%88%D8%B4-%D9%85%D8%B1%D8%AF%D9%85-%D9%85%D8%B4%D9%87%D8%AF%D8%A7%D9%84%D8%B1%D8%B6%D8%A7-%D8%B9%D9%84%DB%8C%D9%87-%D8%A2%D8%B4%D9%88%D8%A8-%DA%AF%D8%B1%D8%A7%D9%86--%D8%B9%D9%84%D9%85-%D8%A7%D9%84%D9%87%D8%AF%DB%8C--%D8%A8%D8%B3%DB%8C%D8%AC-%D9%85%D8%B1%D8%AF%D9%85%DB%8C--%D8%AF%D8%B4%D9%85%D9%86-%D8%B1%D8%A7-%D8%AF%D8%B1-%D9%87%D9%85%D9%87-%D9%81%D8%AA%D9%86%D9%87-%D9%87%D8%A7-%D9%85%D8%B3%D8%AA-%D8%B5%D9%84-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T14:17:00+00:00"/>
    <meta property="og:title" content="خروش مردم مشهدالرضا علیه آشوب‌گران/ علم‌الهدی: بسیج مردمی، دشمن را در همه فتنه‌ها مستأصل کرده است"/>
    <meta property="og:description" content="در ادامه قیام خودجوش مردم استان‌های مختلف کشور بر علیه اغتشاش‌گران، امروز مردم مشهد در راهپیمایی پرشور آشو‌ب‌های اخیر را محکوم کردند."/>
  </head>
  <body>
    <article>
      <h1>خروش مردم مشهدالرضا علیه آشوب‌گران/ علم‌الهدی: بسیج مردمی، دشمن را در همه فتنه‌ها مستأصل کرده است</h1>
      <h2>گزارش اختصاصی دانا/ معجزه حضور (4)؛</h2>
      <address>
        <time datetime="2019-11-22T14:17:00+00:00">22 Nov 2019, 14:17</time>
      </address>
      <p>در ادامه قیام خودجوش مردم استان‌های مختلف کشور بر علیه اغتشاش‌گران، امروز مردم مشهد در راهپیمایی پرشور آشو‌ب‌های اخیر را محکوم کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ پس از آنکه مردم ولایت‌مدار زنجان روز دوشنبه در حمایت از مواضع مقام معظم رهبری و محکوم‌کردن آشوب‌های روزهای اخیر اشرار در استان‌های مختلف، به خیابان‌ها آمدند، این حرکت باشکوه در سایر استان‌ها ادامه پیدا کرد.</p>
      <p>به گزارش <a href="http://sobhtoos.ir/">صبح توس</a>؛ صبح امروز راهپیمایی "ابراز انزجار از اغتشاشگران و میثاق با ولایت" با حضور اقشار مختلف مردم، نماینده ولی فقیه در خراسان رضوی، رئیس دادگستری خراسان رضوی و سایر مسئولان لشکری و کشوری در شهر مقدس مشهد برگزار شد.</p>
      <p>مردم شهیدپرور مشهد با در دست داشتن پلاکاردهایی با مضامین ضداستکباری از ساعتی قبل از آغاز مراسم، در خیابان‌های منتهی به حرم مطهر رضوی حاضر شدند تا از میدان شهدا به سوی حرم مطهر رضوی راهپیمایی کنند.</p>
      <p> </p>
      <figure>
        <img src="http://newsroom.dana.ir/content/upload/ab546c69-2cb8-4e56-b6c4-56dc2184af0c.jpeg"/>
      </figure>
      <p> </p>
      <p>مردم شعارهایی همچون "مرگ بر آمریکا"، "مرگ بر اسرائیل" و "مرگ بر فتنه‌گر" و "هدف از ایجاد فتنه گمراه کردن مردم است"، سر دادند.</p>
      <p> </p>
      <figure>
        <img src="http://newsroom.dana.ir/content/upload/12d78a56-2ea1-4837-9ef5-8ffe23921186.jpg"/>
      </figure>
      <p> </p>
      <p>یکی از حاضران در راهپیمایی گفت: مردم آمدند که بگویند این راه و رسم اعتراض نیست، همگی به مطالبه‌گری به حق با روش قانونی اعتقاد داریم.</p>
      <p>وی افزود: جایی‌که بحث از اعتراض خارج شده و به اغتشاش تبدیل شود، عوامل ضدانقلاب مدیریت کار را در اختیار می‌گیرند.</p>
      <p> </p>
      <figure>
        <img src="http://newsroom.dana.ir/content/upload/3d8288bc-d50e-437b-97f0-46a83e82585d.jpeg"/>
      </figure>
      <p> </p>
      <p>جوان دیگری در عرصه میدان شهدا اظهار کرد: مردم از همان روزهای نخستِ اتفاقات، خط خود را از آشوبگران و اغتشاش‌گران جدا کردند.</p>
      <p>وی افزود: رهبر معظم انقلاب می‌فرمایند؛ "مطالبه‌گری حق مردم است به شرطی که مسالمت‌آمیز و در چارچوب قانون باشد؛ کسی با اعتراض مشکلی ندارد و باید حرف‌ها به گوش نمایندگان مردم برسد تا در تصمیم‌گیری‌های مسئولان اثرگذار باشد".</p>
      <p> </p>
      <figure>
        <img src="http://newsroom.dana.ir/content/upload/ae5d04c0-63bc-4638-9691-22235868127e.jpeg"/>
      </figure>
      <p> </p>
      <p>اکبری، از دیگر شهروندان مشهدی حاضر در این راهپیمایی با ابراز انزجار از اغتشاشگران و میثاق با ولایت تصریح کرد: می‌توان به‌صورت مسالمت‌آمیز حرف‌ها و اعتراضات را به گوش مسئولان رساند چرا که آسیب‌رسانی به بانک‌ها، مراکز دولتی و وسایل حمل و نقل هزینه‌سازی برای مردم و بیت‌المال است.</p>
      <p> </p>
      <figure>
        <img src="http://newsroom.dana.ir/content/upload/c1cfb196-a1f6-4c6b-b6a1-510981a50a49.jpeg"/>
      </figure>
      <p> </p>
      <p>وی با اشاره به مردم حاضر در راهپیمایی گفت: این‌ها مردم هستند، نه آشوبگرانی که به شهر خسارت زدند، قطعاً راه مردم از این وحشی‌گری‌ها جداست و اگر هم مطالبه‌گری در حوزه‌های اقتصادی و اجتماعی وجود داشته باشد به شیوه‌های بهتری انجام می‌شود.</p>
      <p>آیت‌الله علم‌الهدی:</p>
      <p>
        <b>بسیج مردمی، دشمن را در همه فتنه‌ها مستأصل کرده است</b>
      </p>
      <p>آیت‌الله سیداحمد علم‌الهدی، امام جمعه مشهد ظهر امروز پس از شرکت در راهپیمایی در خطبه‌های نمازجمعه مشهد اظهار کرد: به همان اندازه که اسراف ممنوع است، سختگیری هم ممنوع است، مصداق تقوا، کسانی که در زندگی به زن و فرزندانشان سخت می‌گیرند، این‌ها به خدا بدبین هستند، خدا تا الان زندگی را برای شما تامین می‌کند از الان به بعد هم نیازهای شما برآورده می‌شود.</p>
      <p>وی افزود: درست نیست که شما درآمد خود را بگیرید و با سخت‌گیری بر عائله نسبت به آینده وحشت داشته باشید، در آیه قرآن آمده است که سوظن به خدا نسبت به تامین آینده زندگی، با تقوا و توحید نمی سازد.</p>
      <p>امام جمعه مشهد با اشاره به سال روز صدور حکم امام بزرگوار در تشکیل بسیج، گفت: اندیشه امام در مسئله تاسیس بسیج مورد توجه تمام سیاستمداران دنیا قرار گرفت، یک سیاستمدار آمریکایی بعد از رحلت امام گفت چند سال است امام از داخل قبر بر مردم و نظام ایران بوسیله بسیج حکومت می‌کند، این زیربنای فکری جریان مدیریت ولایت فیقه است که براساس سیره  پیغمبر است.</p>
      <p>آیت‌الله علم‌الهدی افزود: مردم مدینه با پیغمبر(ص) بیعت کرده بودند اما با کدام امکانات و تجهیزات، هیچکدام این‌ها نبود، پیغمبر به مردم فرمود هرکسی با شمشیر و سپر خودش در میدان دفاع حضور پیدا کند.</p>
      <p>وی با اشاره به اینکه سیره پیغمبر(ص) زیربنای فکری امام(ره) در تاسیس بسیج شد، گفت: امام به مردم گفت عین زمان پیغمبر در خط دفاع از انقلاب و دین  با تجهیزات خودشان بایستند.</p>
      <p>نماینده ولایت فقیه در خراسان رضوی در ادامه گفت: در هر بحرانی که پیش می‌آید برکات بسیج را می‌بینیم، بسیج یعنی مردم، مسئله بسیج در نظام ما، نماد حضور مردم در صحنه انقلاب است، حضور بسیج به دنیا نشان داده است که مردمسالاری دینی بالاترین نوع مردم سالاری است.</p>
      <p>وی ادامه داد: آنچه در عمر چهل ساله انقلاب دشمن را در همه حرکت‌ها، فتنه‌ها و توطئه‌ها مستاصل کرده مردمی بودن این نظام و حضور مردم در عرصه نظام به عنوان بسیج است، یعنی هر وقت آمریکا موازنه قدرت کند که آیا می‌تواند در حرکت نظامی بیاید بر سرما، در موازنه قدرت دچار مشکلات شده، از نظر فناوری نظامی توانسته است، اما آنجایی که ناامید شده، از نظر نیروی انسانی است و نتوانسته حساب کند، در هر فتنه‌ایی می‌بینند همه جا مردم حضور دارند  و توطئه دشمن را جمع می‌کنند و مقابل دشمنان این نظام می‌ایستند.</p>
      <p>آیت‌الله علم‌الهدی با اشاره به اینکه متاسفانه در بعضی از مشکلات مردم را نادیده می‌گیریم، گفت: مردم جلوتر از مسئولان و قدرت‌ها در عرصه‌ها حضور دارند و هرجا مردم حضور دارند بحران‌ها ها حل است.</p>
      <p>وی ادامه داد: ما در سال 89 در این ممکلت این تجربه را داشتیم که بنزین سهمیه بندی 4 برابر قیمت بشود، و بنزین آزاد 7 برابر قیمت، ولی چون مردم در صحنه بودند و  از اول این مسئله با خود مردم در میان گذاشته شد، بدون کوچکترین مسئله‌ای این مسئله حل شد.</p>
      <p>نماینده ولایت فقیه در خراسان رضوی با اشاره به اینکه نباید مردم در مسئله بنزین غافلگیر می‌شدند گفت: حامل انرژی برای همه مردم است، نه برای عده‌ایی خاصی، برنامه توسعه ششم هم این است که دولت یارانه را هر سال ارتقا بدهد و این یارانه را از حامل‌های انرژی تامین کند.</p>
      <p>آیت‌الله علم‌الهدی در ادامه گفت: چهل سال دشمن اطراف ماست ولی جرات نزدیک شدن به ما را ندارد و این بخاطر مردم است.</p>
      <p>وی با اشاره به اینکه نباید مسئولین کاری بکنند که مردم شوکه بشوند، گفت: عزیزان ما موقعیت منطقه را می‌دانند، در همچنین موقعیتی که لبنان و عراق را به‌خاطر ما بهم می‌ریزند، نباید جوری برنامه‌ریزی کنیم که سیبل دشمن بشویم. در سایر شهرها که اوضاع بهم ریخت غالبا در حاشیه شهرها بود، مردم مستضعف و  فقیر دچار مشکلات معیشتی هستند، شوکه شدند و برای اعتراض به خیابان‌ها آمدند اما دشمن آمد بر موج اعتراض این‌ها سوار شد و بیمارستان و پمب بنزین را آتش زدند.</p>
      <p>نماینده ولی فقیه در خراسان رضوی در ادامه با اشاره به اینکه مشهد نسبت به تمام کشور وضعیت استثانیی داشت، گفت: در مشهد ما مشکلی نداشتیم نه خسارت داشتیم نه کشتار داشتیم نه زخمی داشتیم و این عنایت خاصه امام هشتم (ع) است، جهت دومی که در مشهد بود هماهنگی و وحدت بین نیروهای امنیتی و قضایی و درجات مختلف و حضور همه مسئولین در عرصه جریان بود و این هماهنگی موجب موفقیت شد.</p>
      <p>وی با اشاره به اینکه ما دو جور اشرار داریم گفت: یک دسته آن‌هایی بودند که که عامل دشمن بودند و دستگیر شدند اما قسمت دوم اشرار باقی مانده است، و آن آدم‌های فرصت طلبند که به بهانه اینکه بنزین گران شده است، یک مرتبه سیب زمینی و نان را هم گران می‌کنند. کجای بنزین به سیب زمینی و نان مربوط است؟ آن‌هایی که دست به این کار زدند ناخواسته و ندانسته پیاده نظام آمریکا هستند.</p>
      <p> </p>
      <p> </p>
      <figure>
        <img src="http://newsroom.dana.ir/content/upload/74f7530b-27ec-4ba4-82a3-8d51d54839d1.jpeg"/>
      </figure>
      <figure>
        <img src="http://newsroom.dana.ir/content/upload/e0a7e341-fc0e-4efb-ae41-747fe526086d.jpeg"/>
      </figure>
      <figure>
        <img src="http://newsroom.dana.ir/content/upload/83a115fb-d37a-4666-b244-daeea5bbc3d4.jpeg"/>
      </figure>
      <p> </p>
      <p> </p>
      <p> </p>
      <figure>
        <img src="http://newsroom.dana.ir/content/upload/3a394ed8-90e1-4e02-8e1c-9c8b83185ef2.jpeg"/>
      </figure>
      <figure>
        <img src="http://newsroom.dana.ir/content/upload/7688dd19-9599-43b4-9119-d284dd704062.jpeg"/>
      </figure>
      <figure>
        <img src="http://newsroom.dana.ir/content/upload/b68e937b-7799-4f9e-9b89-2b8ef1e6400e.jpeg"/>
      </figure>
      <p> </p>
      <p>بنابر این گزارش مردم سمنان، ارومیه، قزوین، اهواز، سنندج، بجنورد و بوشهر فردا، شنبه در مرکز استان راهپیمایی خواهند کرد. مردم بیرجند نیز ساعت 10 صبح فردا مقابل مسجد امام خمینی این شهر تجمع می‌کنند.</p>
      <p>همچنین مردم کرمانشاه و مازندران روز یکشنبه تجمع انقلابی خواهند داشت.</p>
      <p>روز دوشنبه، ۴ آذرماه نیز راهپیمایی محکومیت اغتشاشات اخیر در شهر تهران از ساعت ۹:۳۰ صبح از میدان امام حسین(ع) به سمت میدان شهدا برگزار خواهد شد.</p>
      <p>گفتنی‎ست روزهای سه‌شنبه تا پنجشنبه خیابان‌های تبریز و شهرکرد، خرم‌آباد، ایلام، همدان، اراک، گیلان، گرگان، اردبیل، شیراز، کرج، اصفهان، کهگیلویه و بویراحمد، هرمزگان، کرمان و سیستان و بلوچستان میزبان قدم‌های مردم ولایت‌مدار بود و مردم قم نیز در میدان مصلا تجمع کردند.</p>
      <p> </p>
      <p>ببینید:</p>
      <p>
        <b>
          <a href="http://www.dana.ir/News/1548470.html">معجزه حضور از تبریز تا شهرکرد؛ مردم، منادی آرامش در کشور/ مطالبه ملت ایران ربطی به بیگانگان ندارد+ فیلم و تصاویر</a>
        </b>
      </p>
      <p>
        <b>
          <a href="http://www.dana.ir/News/1548711.html">تداوم موج خشم مردم از اغتشاش‌های سازمان‌یافته/ همدان، ایلام، اراک، گیلان، گرگان، اردبیل و خرم‌آباد هم به پاخاستند+فیلم و تصاویر</a>
        </b>
      </p>
      <p>
        <b>
          <a href="http://www.dana.ir/News/1548960.html">خروش اعتراض مردم سراسر کشور به اغتشاشات/ مردم فارس، البرز، کهگیلویه و بویراحمد، اصفهان، زاهدان، هرمزگان، کرمان و قم هم به پاخاستند+فیلم و تصاویر</a>
        </b>
      </p>
      <p>انتهای پیام/</p>
    </article>
  </body>
</html>