<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/napadniki-yaki-zabili-cholovika-do-smerti-provedut-za-gratami-po-15-rokiv"/>
    <meta property="og:site_name" content="Кременчугская газета"/>
    <meta property="article:published_time" content="2019-11-22T14:00:00+00:00"/>
    <meta property="og:title" content="Нападники, які забили чоловіка до смерті, проведуть за гратами по 15 років"/>
    <meta property="og:description" content="Обвинувачені у вчиненні 16 епізодів злочинів. "/>
  </head>
  <body>
    <article>
      <h1>Нападники, які забили чоловіка до смерті, проведуть за гратами по 15 років</h1>
      <address>
        <time datetime="2019-11-22T14:00:00+00:00">22 Nov 2019, 14:00</time>
      </address>
      <figure>
        <img src="https://kg.ua/sites/default/files/styles/news_style_3/public/news4/8389455727.jpg?itok=z_BRbq9I"/>
      </figure>
      <p>
        <b>Обвинувачені у вчиненні 16 епізодів злочинів. </b>
      </p>
      <p>За результатами підтримання обвинувачення прокуратурою  Полтавщини 33-річний житель Полтавського району отримав 15 років і 6 місяців позбавлення волі. Його 34-річний спільник із Зіньківського району – 15 років. Вирок за 16 епізодами злочинів постановив Полтавський районний суд. Про це повідомилти в <a href="https://pol.gp.gov.ua/ua/news.html?_m=publications&amp;_t=rec&amp;id=261559">прес-службі </a>прокуратури Полтавської області.</p>
      <p>У травні 2016 року вночі, в одному із сіл Зіньківського району, розбивши віконне скло, молодики вдерлися в оселю місцевого подружжя і побили їх  дерев’яними молотком та палицею, які принесли із собою. Один із нападників навіть вистрілив жінці в голову з травматичної зброї. Потім, зв’язавши господарів, обшукали будинок. Заволодівши 600 грн, мобільними телефонами, банківською карткою, на рахунку якої знаходилося 1 тис 975 грн, відімкнули гараж і на викраденому авто втекли із місця події. Від отриманих травм через тиждень потерпілий помер. Жінка довго лікувалася.</p>
      <p>Окрім цього, упродовж травня-липня 2016 року на території Полтавської та Харківської областей зловмисники вчинили цілу низку корисливих злочинів. Викрадали майно з магазинів, автомобілів, а також транспортні засоби. В одній із крамниць на Харківщині поцупили не лише гроші, цигарки, продукти харчування, а й, погрожуючи зброєю, зірвали із шиї продавчині 2 золотих ланцюжки з ладанкою.</p>
      <figure>
        <img src="https://kg.ua/sites/default/files/inline/images/kvvr65531.jpg"/>
      </figure>
      <p>Зазначені особи засуджені за 6 статтями Кримінального кодексу України:</p>
      <p>ч. 2 ст. 185 – крадіжка, вчинена повторно, за попередньою змовою групою осіб;</p>
      <p>ч. 2 ст. 190 – шахрайство, вчинене повторно, за попередньою змовою групою осіб;</p>
      <p>ч. 2 ст. 186 – грабіж, вчинений повторно, за попередньою змовою групою осіб;</p>
      <p>ч. ч. 2, 3, 4 ст. 187 – розбій, вчинений за попередньою змовою групою осіб, поєднаний із проникненням у житло, із заподіянням тяжких тілесних ушкоджень, особою, яка раніше вчинила розбій;</p>
      <p>ч. ч. 2, 3 ст. 289 – незаконне заволодіння транспортним засобом, вчинене повторно, за попередньою змовою групою осіб, поєднані з погрозою застосування насильства, небезпечного для життя чи здоров’я потерпілого, з проникненням у приміщення;</p>
      <p>ч. 2 ст. 121 –  умисне тяжке тілесне ушкодження, що спричинило смерть потерпілого.</p>
      <p>Вирок суду поки що не набув законної сили.</p>
      <p> </p>
      <p>За матеріалами джерела</p>
    </article>
  </body>
</html>