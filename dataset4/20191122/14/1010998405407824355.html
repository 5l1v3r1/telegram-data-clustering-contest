<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/dermendzhiev-stapka-po-stapka-bez-euforija-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T14:27:00+00:00"/>
    <meta property="og:title" content="Дерменджиев: Стъпка по стъпка, без еуфория (ВИДЕО)"/>
    <meta property="og:description" content="&quot;Не можем да говорим за подценяване на Унгария&quot;, заяви националният селекционер"/>
  </head>
  <body>
    <article>
      <h1>Дерменджиев: Стъпка по стъпка, без еуфория (ВИДЕО)</h1>
      <h2>"Не можем да говорим за подценяване на Унгария", заяви националният селекционер</h2>
      <address>
        <time datetime="2019-11-22T14:27:00+00:00">22 Nov 2019, 14:27</time>
      </address>
      <p>Селекционерът на българския национален отбор по футбол - Георги Дерменджиев, заяви, че играчите не трябва да се поддават на еуфория, след като стана ясно, че "лъвовете" ще играят първо с Унгария, а след това евентуално с победителя от мача Исландия - Румъния в баражите за класиране на европейското първенство през 2020 г. </p>
      <p>Националите попаднаха в Дивизия "А", а само победителят в нея ще заеме едно от местата на първенството на Стария континент.</p>
      <p>"Винаги на един жребий треньорът иска да се падне най-лекото. Ние играем с Унгария като домакини и се насочваме към този отбор. Ще го анализираме достатъчно подробно, ще бъдат запознати и играчите. За мен е добре, че ние ще играем в София. Аз, лично, и момчетата ще разчитаме на феновете. Първо трябва да се справим с първия мач и след това да се насочваме към втория", каза Дерменджиев минути след жребия в Нион, Швейцария.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025030.jpg"/>
        <figcaption>Снимка: Lap.bg</figcaption>
      </figure>
      <p>"Унгарският футбол е в подем. На този етап не може да има каквото и да било подценяване. Нека да караме стъпка по стъпка и да не изпадаме в еуфория. Когато отборът имаше 12 мача без победа, всичко беше настръхнало и имаше много голям негативизъм срещу момчетата. Сега, когато се появи определена възможност, вече сме горе в облаците и едва ли не сме се класирали на европейско. Искам да бъдем много разумни, да караме стъпка по стъпка", добави той.</p>
      <p>Мачовете на България ще се проведат през март 2020 г. </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FBulgarianNationalTeam%2Fvideos%2F547700889406965%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>