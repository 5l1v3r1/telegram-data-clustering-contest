<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.israelhayom.co.il/article/709419"/>
    <meta property="og:site_name" content="ישראל היום"/>
    <meta property="article:published_time" content="2019-11-22T14:42:19+00:00"/>
    <meta property="og:title" content="הצגה על השואה מעוררת סערה בליטא"/>
    <meta property="og:description" content="מסביב לעולם היהודי"/>
  </head>
  <body>
    <article>
      <h1>הצגה על השואה מעוררת סערה בליטא</h1>
      <h2>הצגה בהשראת ספר המתאר את פשעי הליטאים ביהודים בתקופת השואה תעלה במדינה • עלייתה כבר מעוררת סערה • בקהילה היהודית חוששים</h2>
      <address><time datetime="2019-11-22T14:42:19+00:00">22 Nov 2019, 14:42</time> by <a rel="author" href="https://www.israelhayom.co.il/writer_articles?tid=462" target="_blank">דן לביא</a></address>
      <p><b>פרסום ראשון:</b> שנתיים לאחר שהורד מהמדפים הספר המצליח והשנוי במחלוקת "מסע עם האויב", המגולל את חלקם של הליטאים בפשעי השואה - הוא שוב מעורר סערה: הערב צפויה הצגת הבכורה בליטא של מחזה חדש המבוסס על הספר, בצל החשש מהפגנות ומחאות.</p>
      <p>המתח הרב סביב ההצגה הורגש לאורך כל השבועות האחרונים וכלל סימני שאלה גדולים לגבי עצם קיומה של ההצגה בפועל. המחזאי הפולני מיכאל וולצ'ק כתב את המחזה בהשראת נראטיב הספר של ד"ר אפרים זורוף ורותה ונאגייטה, ועד מהרה צצו המתחים סביבו. הקהילה היהודית בליטא חוששים שמא יצלחו הניסיונות להשתקת החופש האמנותי ולשכתוב האמת ההסטורית.</p>
      <p>הספר על פיו נכתב המחזה, מתאר את פשעי הליטאים כלפי שכניכם היהודים – לרבות אישים מחוגי הכמורה, האינטליגנציה ובעלי המקצועות החופשיים. בספר נכתב כי אותם ליטאים בני המעמד הגבוה רצחו את שכניהם היהודים, זאת בניגוד לנרטיב שמכתיב הממסד המקומי, לפיו אותם מקומיים בודדים היו רק "אנאלפביתים" ו-"נבערים מדעת". המחקר מעלה, בין היתר, כי למעלה מ-20 אלף ליטאים נטלו חלק ברצח ההמוני של היהודים, החל מעידוד וסיוע לרצח ועד לירי בפועל.</p>
      <figure>
        <img src="https://www.israelhayom.co.il/sites/default/files/u116519/3380_858_0.jpg"/>
        <figcaption>
          <b> יהודים בפולין בתקופת השואה // צילום: ארכיון תצלומים, יד ושם</b>
        </figcaption>
      </figure>
      <p>מקור המקורב להצגה סיפר ל"ישראל היום" כי "עצם הרעיון כי התיאטרון יפיק את ההצגה הוליד ביקורת רבה במדינה. לא ברור למקומיים עניין הבימוי, כמו גם בחירת המחזאי או חברי הצוות היצירתי האחרים...וודאי לא כשהיא צפויה להכיל ביקורת רבה כלפי הממסד. גורמים רבים ניסו למנוע את עליית ההצגה בטענה שהיא עלולה להשמיץ את ליטא". </p>
      <p>כותבת הספר ונגאייטה אמרה ל"ישראל היום" בעניין: "אישית אני לא חוששת, אבל המתח כבר מורגש באוויר. אנשים מקומיים אמרו בפניי שצפויות מחאות וביקורת סביב ההצגה".</p>
      <p>הבימאי ארטוראס אריימה נחוש להציג את הבכורה הערב חרף האיומים להפגנות. "למרות האווירה הטעונה, אני לא מפחד מהפגנות או ביקורות כלשהן אלא רק מהביצועים של שחקניי. אני עוסק באמנות וכל הרעיון שלי הוא להראות כיצד אנשים מגיבים בימינו לגבי השואה ולעורר מודעות לדיון על הנושא שאף אחד לא רוצה לדבר על אודותיו ובפועל מתהווה לה אדישות רחבה ומסוכנת ביותר"- כך מסר ל"ישראל היום".</p>
      <p>
        <b>עוד בנושא:</b>
      </p>
      <p>
        <a href="https://www.israelhayom.co.il/article/687601">נשיא פולין: "השואה היא חלק מהזיכרון הלאומי שלנו"</a>
      </p>
      <p>
        <a href="https://www.israelhayom.co.il/article/572235">ליטא: חוק חדש עלול לטשטש את זכר השואה</a>
      </p>
      <p>
        <a href="https://www.israelhayom.co.il/article/653739">מתוך הגיהינום, הלב שוב נפתח</a>
      </p>
      <p>כזכור, ספרם המצליח של ד"ר אפריים זורוף, צייד הנאצים הראשי של מרכז ויזנטל והסופרת הליטאית רותה ונאגייטה ("מסע עם האויב") הורד מהמדפים בליטא לפני שנתיים בצל ביקורת שהטיחה ונאגייטה בהחלטת הפרלמנט הליטאי. היא יצאה במחאה נגד הפרלמנט במדינה שהחליט להקדיש את שנת 2018 לזכרו של הלוחם האנטי-סובייטי אדולפס רמנאוסקס, שנתפס כגיבור לאומי והיה מפקד של קבוצת פרטיזנים ליטאים בדרום ליטא, שהתעללה ביהודים בשבועות הראשונים של הפלישה הנאצית.</p>
    </article>
  </body>
</html>