<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232748/"/>
    <meta property="og:site_name" content="Українська правда"/>
    <meta property="article:published_time" content="2019-11-22T14:02:00+00:00"/>
    <meta property="og:title" content="Покаявся: злочинцю, який відмив 6 млн доларів, дали іспитовий строк"/>
    <meta property="og:description" content="Антикорупційний суд засудив до 4 років позбавлення волі з іспитовим строком 2 роки 46-річного киянина, якого обвинувачували у легалізації понад 6 млн доларів."/>
  </head>
  <body>
    <article>
      <h1>Покаявся: злочинцю, який відмив 6 млн доларів, дали іспитовий строк</h1>
      <address>
        <time datetime="2019-11-22T14:02:00+00:00">22 Nov 2019, 14:02</time>
      </address>
      <p>Антикорупційний суд засудив до 4 років позбавлення волі з іспитовим строком 2 роки 46-річного киянина, якого обвинувачували у легалізації понад 6 млн доларів.</p>
      <p><b>Джерело:</b> <a href="https://www.facebook.com/sap.gov.ua/photos/a.836519139784604/1991943940908779/?type=3&amp;theater">пресслужба</a> САП</p>
      <p><b>Деталі:</b> Киянин протягом 2011-2013 років уклав ряд "правочинів" із компанією-нерезидентом. Спочатку у САП повідомили назву компанії Briklin Limited, але згодом цю згадку прибрали.</p>
      <p>Надалі кошти перераховувались з банківських рахунків компанії на рахунки інших фізичних та юридичних осіб. Після чого чоловік знімав готівку з цих рахунків в одному зі столичних банків.</p>
      <p>Таким чином, зловмисникам вдалося легалізувати понад 6 млн доларів, в гривневому еквіваленті понад 48 млн гривень.</p>
      <p><b>Дослівно САП:</b> "Обвинувачення у справі, зваживши на щире каяття чоловіка та його активне сприяння розкриттю злочину, уклало з ним угоду про визнання винуватості, яку суд затвердив.</p>
      <p>Так, відповідно до угоди, громадянина визнано винним у вчиненні злочину, передбаченого ч. 3 ст. 209 КК України та засуджено до 4 років позбавлення волі з іспитовим строком 2 роки".</p>
      <p>Наразі матеріали щодо третіх осіб, причетних до вчинення вказаного злочину, виділені в окреме провадження, досудове розслідування в якому ще триває.</p>
      <figure>
        <img src="https://img.pravda.com/images/doc/a/4/a4c5f98-d0139f6-kosmos-naby.jpg"/>
      </figure>
      <p>
        <b>Нагадаємо: </b>
      </p>
      <ul>
        <li>Компанія <a href="https://www.epravda.com.ua/news/2017/12/18/632278/?fbclid=IwAR3Cf39PatUtSAIIcuNIF4xTFhaO31c_2DJ992nZZxWQjD_1FJt-s6D1Jhk">Briklin Limited</a> з Сейшельських островів фігурувала у справі щодо зникнення 8 млн доларів. Зокрема, у травні 2010 року ДП "Укркосмос" і канадська компанія MDA підписали контракт зі створення першого українського телекомунікаційного супутника "Либідь". Супутник мали запустили у 2012 році, але не запустили досі. </li>
        <li>У 2019 році детективи НАБУ під керівництвом САП повідомили колишньому керівнику ДП "<a href="https://www.pravda.com.ua/news/2019/01/30/7205315/">Укркосмос</a>" про підозру у зловживанні своїм службовим становищем (ч.2 ст.364 КК).</li>
        <li>Слідство встановило, що впродовж 2011-2017 років підозрювані організували схему, в результаті якої вивели за кордон та легалізували 8,245 мільйонів доларів призначених для будівництва ракети-носія на потужностях ДП "ВО Південмаш", та виділених за кредитом Канадського експортного агентства під гарантії українського уряду в розмірі 292,4 мільйона доларів.</li>
        <li>Фірма Briklin Limited з Сейшельських островів з’явилася в проекті у 2011 році за ініціативи української сторони.</li>
        <li>Сейшельський офшор став посередником між канадською стороною та українським підприємством Південмаш, яке мало збудувати ракету-носій "Зеніт" для виведення супутника на орбіту.</li>
        <li>Однак частина канадських грошей, а саме 8 мільйонів доларів, які сейшельська компанія мала передати Південмашу, зникла.</li>
        <li>Через це добудова ракети зупинилася.</li>
        <li>Роботу над проектом тоді доручили Михайлу Гріншпону — бізнесменові зі скандальним минулим.</li>
        <li>В період роботи в Космічному агентстві України, саме Гріншпон мав стосунок до сейшельського офшору, де зникли гроші для ракети-носія.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/21/7232646/"/>
        <a href="https://www.pravda.com.ua/news/2019/11/20/7232535/"/>
        <a href="https://www.pravda.com.ua/news/2019/11/19/7232433/"/>
      </related>
    </article>
  </body>
</html>