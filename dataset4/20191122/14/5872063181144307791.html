<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1561010/minuma-zois-apo-to-stelio-kubouropoulo-pou-episkefthike-to-irakleio/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T14:50:00+00:00"/>
    <meta property="og:title" content="Μήνυμα ζωής από τον Στέλιο Κυμπουρόπουλο που επισκέφθηκε το Ηράκλειο"/>
    <meta property="og:description" content="«Οι ανάπηροι να εισέλθουν στην κοινωνία με την υποστήριξη του προσωπικού βοηθού»"/>
  </head>
  <body>
    <article>
      <h1>Μήνυμα ζωής από τον Στέλιο Κυμπουρόπουλο που επισκέφθηκε το Ηράκλειο</h1>
      <address>
        <time datetime="2019-11-22T14:50:00+00:00">22 Nov 2019, 14:50</time>
      </address>
      <p>
        <b>«Οι ανάπηροι να εισέλθουν στην κοινωνία με την υποστήριξη του προσωπικού βοηθού»</b>
      </p>
      <p>Ο ευρωβουλευτής Στέλιος Κυμπουρόπουλος, ο πρόεδρος της ΕΣΑμεΑ Γιάννης Βαρδακαστάνης και ο «χρυσός» παραολυμπιονίκης Γιώργος Καπελλάκης έδωσαν το «παρών» σε ημερίδα  με θέμα «Προτάσεις για τη βελτίωση της ποιότητας της ζωής των ΑμεΑ» στο Ηράκλειο.</p>
      <p>Η ημερίδα διοργανώθηκε από τη Διεύθυνση Κοινωνικής Μέριμνας της Περιφέρειας Κρήτης, με τη συμμετοχή εκπροσώπων εθνικών, περιφερειακών και τοπικών σωματείων ΑμεΑ, ατόμων με αναπηρίες και γονέων παιδιών ΑμεΑ, διακεκριμένων επιστημόνων αλλά και κοινωνικών φορέων.</p>
      <p>Ο κ. Κυμπουρόπουλος στις δηλώσεις του, ανέφερε ότι η σημερινή κυβέρνηση έχει δεσμευτεί και υλοποιεί ζητήματα του αναπηρικού κινήματος που για πολλά χρόνια δεν λύνονταν. «Ένα από αυτά, από τα βασικότερα» όπως τόνισε, «είναι η αποϊδρυματοποίηση και στη συνέχεια πώς οι ανάπηροι θα εισέλθουν στην κοινωνία με την υποστήριξη του προσωπικού βοηθού».</p>
      <p>Ο περιφερειάρχης Κρήτης Σταύρος Αρναουτάκης ανέφερε σύμφωνα με το ΑΠΕ-ΜΠΕ ότι η Περιφέρεια θα συνεχίσει να είναι στο πλευρό όλων των φορέων ΑμεΑ της Κρήτης, βοηθώντας στην άμβλυνση των προβλημάτων που αντιμετωπίζουν και πως οι πολιτικές κοινωνικής πρόνοιας στη χώρα θα πρέπει να πάψουν να είναι αποσπασματικές. «Απαιτείται μελέτη, μακροπρόθεσμος σχεδιασμός, συντονισμός και συνέργεια των πολιτικών και των μέτρων που θα εφαρμοστούν -οι οποίες πρέπει να βασίζονται εξ ολοκλήρου στη δικαιωματική προσέγγιση της αναπηρίας- και φυσικά διάθεση δημόσιας χρηματοδότησης» σημείωσε ο κ. Αρναουτάκης.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/irakleio/1560684/anartisi-katapeltis-aktivistrias-ton-amea-i-epitropi-i-apogoiteusi-kai-oi-apohoriseis/"/>
        <a href="https://www.neakriti.gr/article/kriti/irakleio/1559049/harisan-to-hamogelo-se-80-paidia-amea/"/>
      </related>
    </article>
  </body>
</html>