<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/fan-courier-preia-operatorul-de-transport-si-logistica-sls-cargo-1922402422002019111419177550"/>
    <meta property="og:site_name" content="News.ro"/>
    <meta property="article:published_time" content="2019-11-22T14:24:00+00:00"/>
    <meta property="og:title" content="FAN Courier preia operatorul de transport şi logistică SLS Cargo"/>
    <meta property="og:description" content="FAN Courier, cel mai mare jucător pe piaţa locală de curierat, a anunţat vineri că îşi consolidează poziţia pe segmentul transporturi integrate şi logistică prin achiziţia companiei SLS Cargo, fondată în anul 2014 de omul de afaceri Mihai Stoica."/>
  </head>
  <body>
    <article>
      <h1>FAN Courier preia operatorul de transport şi logistică SLS Cargo</h1>
      <address><time datetime="2019-11-22T14:24:00+00:00">22 Nov 2019, 14:24</time> by <a rel="author">Alina Oprea</a></address>
      <p>
        <b>FAN Courier, cel mai mare jucător pe piaţa locală de curierat, a anunţat vineri că îşi consolidează poziţia pe segmentul transporturi integrate şi logistică prin achiziţia companiei SLS Cargo, fondată în anul 2014 de omul de afaceri Mihai Stoica.</b>
      </p>
      <p>Tranzacţia a fost perfectată de acţionarii celor două companii la începutul lunii noiembrie şi se află, în prezent, în procedură de avizare la Consiliul Concurenţei.</p>
      <p>Compania SLS Caro va opera în continuare sub brand propriu. Cu o echipă de 120 de angajaţi, şapte birouri operaţionale în România şi două în afara ţării, SLS Cargo a încheiat exerciţiul financiar din 2018 cu o cifră de afaceri de 12 milioane de euro.</p>
      <p>”Este un parteneriat câştigător pentru ambele părţi implicate şi nu o achiziţie propriu zisă. Experienţa în piaţa de freight forwarding pe care o are partenerul nostru se suprapune obiectivelor FAN Courier de a dezvolta, la standardele de calitate asumate, gama de servicii oferită clienţilor noştri. Vrem să le oferim partenerilor pentru care prestăm servicii o experienţă mai bună pe toate liniile de business, nu doar pe cea a serviciilor de curierat”, a declarat Adrian Mihai, managing partner FAN Courier.</p>
      <p>În baza parteneriatului, compania SLS Cargo va continua să funcţioneze sub brand propriu, fără a fi absorbită de FAN Courier. Fondatorul companiei îşi menţine calitatea de acţionar şi CEO, o decizie similară fiind asumată şi pentru echipa de top management a operatorului de freight forwarding.</p>
      <p>
        <b>SLS Cargo va continua să funcţioneze sub brand propriu</b>
      </p>
      <p>”Ne bucurăm să devenim partener al liderului unei pieţe în continuă dezvoltare. Suntem convinşi că transferul reciproc de know-how va fi cheia dezvoltării noastre pe termen lung”, a declarat Mihai Stoica, fondatorul companiei SLS Cargo.</p>
      <p>Prin dezvoltarea portofoliului, clienţii FAN Courier vor avea acces la o gamă mai largă de servicii pe segmentul transport-logistică-distribuţie. Planurile pe termen scurt şi mediu ale celor doi parteneri includ dezvoltarea business-ului şi creşterea echipei.</p>
      <p>FAN Courier, companie integral privată românească, fondată în 1998, a încheiat exerciţiul financiar 2018 cu o cifră de afaceri de 147 de milioane de euro. Compania estimează pentru anul în curs o creştere a afacerilor cu 15% şi investiţii de peste 15 milioane de euro.</p>
      <p>Compania de servicii logistice SLS Cargo a demarat operaţiunile în anul 2014 prin deschiderea primului său birou operaţional în Bucureşti. În 2015, activitatea companiei se dezvoltă prin deschiderea a două locaţii noi în Rădăuţi şi în Constanţa, urmate în anul 2016 de inaugurarea primului depozit SLS Cargo din Bucureşti.</p>
      <p>Odată cu formarea unei noi echipe, 2017 a însemnat şi deschiderea primului terminal feroviar în Bucureşti exclusiv operat de SLS Cargo.</p>
      <p>În 2018, compania a deschis primele birouri în Bulgaria şi în Italia.</p>
      <p>Anul acesta, SLS Cargo şi-a consolidat poziţia de jucător pe piaţa serviciilor de transport şi logistică prin operarea a 25.000 mp spaţii de depozitare în 4 locaţii din Mogoşoaia, Bâcu, Buftea şi Cluj, gestionarea unei flote proprii de camioane precum şi derularea activităţii operaţionale de transport prin 7 birouri în Romania şi 2 birouri internaţionale, în Bulgaria şi Italia.</p>
      <p>FAN Courier este o companie cu capital integral românesc, fondată în 1998 de Adrian Mihai, Neculai Mihai şi Felix Pătrăşcanu. FAN Courier a devenit în 2006 liderul pieţei româneşti de curierat, poziţie consolidată constant datorită investiţiilor şi serviciilor cu valoare adăugată noi, introduse permanent.</p>
      <p>FAN Courier are peste 50.000 de clienţi, majoritatea persoane juridice, peste 6.900 de colaboratori şi o flotă auto de peste 4,200 de autovehicule.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>