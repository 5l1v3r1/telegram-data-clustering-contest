<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2003806/%E2%80%8Bbm-suudi-arabistan-yemen-insani-yard%C4%B1m-plan%C4%B1%E2%80%99n%C4%B1n-en-b%C3%BCy%C3%BCk-destek%C3%A7isi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-22T14:45:00+00:00"/>
    <meta property="og:title" content="​BM: Suudi Arabistan, Yemen İnsani Yardım Planı’nın en büyük destekçisi"/>
    <meta property="og:description" content="Birleşmiş Milletler (BM) İnsani İşlerden Sorumlu Genel Sekreter Yardımcısı Mark Lowcock, Suudi Arabistan’ın Yemen İnsani Yardım Planı’nın en büyük destekçi olduğunu belirterek, Kral Selman Yardım ve İnsani Çalışmalar Merkezi (KSRelief) aracılığıyla y"/>
  </head>
  <body>
    <article>
      <h1>​BM: Suudi Arabistan, Yemen İnsani Yardım Planı’nın en büyük destekçisi</h1>
      <address>
        <time datetime="2019-11-22T14:45:00+00:00">22 Nov 2019, 14:45</time>
      </address>
      <p>Birleşmiş Milletler (BM) İnsani İşlerden Sorumlu Genel Sekreter Yardımcısı Mark Lowcock, Suudi Arabistan’ın Yemen İnsani Yardım Planı’nın en büyük destekçi olduğunu belirterek, Kral Selman Yardım ve İnsani Çalışmalar Merkezi (KSRelief) aracılığıyla yapılan yardımların tüm alanları kapsadığını, 13 milyon Yemenli için BM ve ajanslarına kaynak sağladığını belirtti.<br/><br/>KSRelief’e yaptığı ziyaretin ardından dün açıklama yapan Lowcock, merkezin gelişmiş profesyonel performansı ve insani misyonu ile kısa sürede geniş uluslararası alanlara yayıldığını belirterek, Birleşmiş Milletler İnsani Yardım Koordinasyon Ofisi (OCHA) ile ortaklık halinde dünya üzerinde yardım çalışmaları yürüttüğünü söyledi. Suudi Arabistan’ın OCHA’ya bağışladığı 500 milyon dolara da işaret eden Genel Sekreter Yardımcısı, bu yardımın geçtiğimiz Eylül ayında KSRelief Sorumlusu Dr. Abdullah bin Abdulaziz er-Rabia aracılığı ile New York’ta alındığını ifade etti. Suudi hibesinin gıda güvenliğinin arttırılması ve Yemen'deki milyonlarca muhtaç kişiye tıbbi, barınma ve diğer yardımların sağlanmasına katkıda bulunduğunu söyleyen Lowcock, Riyad’a çalışmalarından ötürü teşekkür etti.<br/><br/>Yemen’de insani yardıma ihtiyaç duyulduğunu altını çizen Lowcock, kolera vakası ile mücadele, milyonlarca çocuğa aşı, öğrencilerin eğitimi, temiz su gibi yardım alanlarına değinerek, Suudi Arabistan Krallığı’nın desteği olmadan bu programların iyi bir şekilde yapılamayacağını belirtti.<br/><br/>BM yetkilisi, İran destekli Husilerin insani yardıma engel olmaya çalışmasından duyduğu üzüntüyü dile getirerek, ihtiyaç sahibi kimselerin yardımı alabilmesi için onlarla farklı yollardan iletişime geçtiklerini, bu sayede yüzde 95 oranında yardımın başarılı bir biçimde gerekli adreslere teslim edildiğini dile getirdi. 2019 yılının başlarında Dünya Gıda Programı’nın da yardım dağıtımı konusunda sorunlar yaşadığını ancak yardımlara devam edildiğini belirten Lowcock, Yemen’deki Husiler tarafından kontrol edilen alanlardaki yardımların askıya alınmasına işaret etti.<br/><br/>Öte yandan Suudi Arabistan’ın Yemen'in Geliştirilmesi ve Yeniden Yapılandırılması Programı çalışanlarından bir ekip dün Hadramut iline giderek, bölgede bulunan elektrik santralleri, hastane ve eğitim komplekslerini gezdi.<br/><br/>Ekip, tesislerde sunulan hizmet ve yaşanan zorluklar hakkında bölge yöneticileri tarafından bilgilendirildi. Suudi Arabistan’ın program ekibinin bu ziyaretinin, kırsal alanlardaki temel hizmet seviyelerini yakından incelemek ve önümüzdeki dönemde nerelere müdahale edilebileceğini incelemek amaçlı yapıldığı belirtildi.</p>
    </article>
  </body>
</html>