<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/profesyonel-oyunu-10-yildir-kapali-gise-sahneleniyor-257469h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T14:01:00+00:00"/>
    <meta property="og:title" content="Profesyonel oyunu, 10 yıldır kapalı gişe sahneleniyor"/>
    <meta property="og:description" content="Tiyatro ve sinemanın usta sanatçıları Bülent Emin Yarar ve Yetkin Dikinciler'in oynadıkları Profesyonel oyunu, 10 yıldır kapalı gişe izlenmeye devam ediliyor."/>
  </head>
  <body>
    <article>
      <h1>Profesyonel oyunu, 10 yıldır kapalı gişe sahneleniyor</h1>
      <address><time datetime="2019-11-22T14:01:00+00:00">22 Nov 2019, 14:01</time> by <a rel="author">Yeni Çağ Gazetesi</a></address>
      <p>
        <b>Tiyatro ve sinemanın usta sanatçıları Bülent Emin Yarar ve Yetkin Dikinciler'in oynadıkları Profesyonel oyunu, 10 yıldır kapalı gişe izlenmeye devam ediliyor.</b>
      </p>
      <p>Sırp yazar Duşan Kovaçeviç'in kaleme aldığı, usta yönetmen Işıl Kasapoğlu'nun yönetmenliğini üstlendiği, insana dair duyguların güldürerek ve sorgulayarak sahnelendiği, oyuncuların "oyunun içinde oyun kurarak" oynadıkları eser, her yaştan seyircide izler bırakıyor. Devlet Tiyatroları'nın usta sanatçıları Yetkin Dikinciler ve Bülent Emin Yarar, Aoyunun 10 yıllık serüvenini, oyunla bütünleşen duygu ve düşüncelerini anlattı. </p>
      <p>
        <b>"ÖZ YAŞAM ÖYKÜSÜ SAYILABİLİR"</b>
      </p>
      <p>Yetkin Dikinciler, oyunun Yugoslavya'nın dağılma, yeni ülkelerin kurulma sürecinde, 1990'larda yazıldığını ve bir öz yaşam öyküsü sayılabileceğini söyledi. Yazar Kovaçeviç'in kültür ataşeliği, yazarlık, yönetmenlik yapmış çok yönlü bir kalem olduğunu belirten Dikinciler, yazara ait oyunların hem Türkiye'de hem dünyada sahnelendiğini dile getirdi.</p>
      <p><b>SEYİRCİYİ OYUNA KATIYOR </b><br/><br/>Oyunda usta bir edebiyat adamı olan Theodor karakterine hayat veren Dikinciler, oyun sırasında sorular sormak suretiyle seyirciyi oyuna kattığını, böylece "tiyatro diliyle" sanal bir duvar olan "dördüncü duvarı" yıktığını vurguladı.</p>
      <p><b>"İÇTENLİK VE SAMİMİYETLE OYNUYORUZ"</b><br/><br/>Yazarın ve yönetmenin metindeki parantez içlerini seyirciyle paylaşmasının fiziki bir biçim farkı oluşturduğuna dikkati çeken Dikinciler, "Bence bu oyunun 10 yıl boyunca oynamasında bir sır ya da sihirden söz etmekten çok, yazardan başlamak üzere yönetmeni ile devam eden, bizim de sahnede taşımaya çalıştığımız içtenlik ve samimiyetle devam eden bir süreci gösteriyoruz her defasında" diye konuştu.</p>
      <p>Oyunda izleyiciyi o anın enerjisiyle seçerek sorular yönelttiğini ve izleyiciyi oyuna kattığını belirten Dikinciler, şunları söyledi: "Bu oyun, mesleki gelişimimde güzel bir yere oturdu. Işıl Kasapoğlu ilk provalarda kızını seyirci koltuğuna oturttu. 'Ona anlat' dedi. 'O' çok önemli. Öyle bir etkileşim başlıyor. İşte bu samimiyetin bizzat kendisi. Oyunda herkesin kişisel yaşamına göre bir bavul açılıyor ve içinden bir şeyler çıkıyor. Kendi hayatımızı ıskalamadığımızı düşünüyoruz ama Luka Laban, Theodor'un her şeyini biriktiriyor 18 yıl boyunca. İşte bu da bir eleştiri. Biz hayatımızda ne yapıyoruz?"</p>
    </article>
  </body>
</html>