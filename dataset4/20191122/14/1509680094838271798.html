<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/desh-videsh-news/bjp-sadhvi-pragya-defence-ministry-committee-ncp-jitendra-awhad-attack-twitter-jud-87-2020318/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-22T14:10:39+00:00"/>
    <meta property="og:title" content="” साध्वी प्रज्ञांच्या वक्तव्यावर मोदी नाराज झाले आणि …”; आव्हाडांचा निशाणा"/>
    <meta property="og:description" content="साध्वी प्रज्ञा यांची संरक्षण मंत्रालयाच्या एका समितीवर निवड करण्यात आली आहे."/>
  </head>
  <body>
    <article>
      <h1>” साध्वी प्रज्ञांच्या वक्तव्यावर मोदी नाराज झाले आणि …”; आव्हाडांचा निशाणा</h1>
      <h2>साध्वी प्रज्ञा यांची संरक्षण मंत्रालयाच्या एका समितीवर निवड करण्यात आली आहे.</h2>
      <address><time datetime="2019-11-22T14:10:39+00:00">22 Nov 2019, 14:10</time> by <a rel="author">लोकसत्ता ऑनलाइन</a></address>
      <p>साध्वी प्रज्ञा यांची पंतप्रधान नरेंद्र मोदी यांनी संरक्षण मंत्रालयाच्या समितीत स्थान दिले आहे. यावरून विरोधकांनी पुन्हा एकदा भाजपावर निशाणा साधण्यास सुरूवात केली आहे. राष्ट्रवादी काँग्रेसचे नेते जितेंद्र आव्हाड यांनी हल्लाबोल केला आहे. दहशतवाद विरोधी पथकाचे प्रमुख शहीद हेमंत करकरे यांच्याविरोधात साध्वी प्रज्ञा यांनी वादग्रस्त वक्तव्य केलं होतं.</p>
      <p>त्यानंतरही भाजपाकडून त्यांना लोकसभेची उमेदवारी देण्यात आली होती. त्यावेळीही विरोधकांनी भाजपावर टीका केली होती.<br/>संरक्षण मंत्रालयाच्या समितीवर साध्वी प्रज्ञा यांची निवड झाल्यानंतर राष्ट्रवादी काँग्रेसचे नेते जितेंद्र आव्हाड यांनी टीका केली आहे. “साध्वी प्रज्ञासिंग ठाकूरच्या ‘माझ्या शापामुळे हेमंत करकरेंचा मृत्यू झाला’ या स्टेटमेंटवर मोदी इतके नाराज झाले की काल त्यांनी रागाच्या भरात तिला शिक्षा म्हणून संसदेच्या संरक्षणविषयक सल्लागार समितीवर घेतलं,” अशा आशयाचं ट्विट आव्हाड यांनी केलं आहे.</p>
      <figure>
        <iframe data-src="https://twitter.com/Awhadspeaks/status/1197396246585106433?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>मालेगाव बॉम्बस्फोटप्रकरणी माझ्याविरोधात पुरावे नसतानाही मला तुरुंगात ठेवलं. हेमंत करकरे यांनी साध्वीला सोडणार नाही असं म्हटलं होतं. हा देशद्रोह होता, धर्मद्रोह होता. मी त्यांना सांगितलं की तुमचा सर्वनाश होईल. मी खूप त्रास सहन केला. मी ज्या दिवशी तुरुंगात गेले त्या दिवशी सुतक सुरु झालं आणि ज्या दिवशी हेमंत करकरे यांना दहशतवाद्यांनी मारले, त्यादिवशी सुतक संपलं असं वादग्रस्त विधान साध्वी प्रज्ञासिंह यांनी केलं होतं. रावणाचा अंत प्रभू रामाने संन्याशांच्या मदतीने केला होता. २००८ मध्येही हेच झाले. निरपराध संन्याशांना तुरुंगात डांबण्यात आले. यावर मी सर्वनाश होईल असा शाप दिला होता आणि त्यानंतर काय झालं हे सर्वांनाच माहित आहे, असंही त्या म्हणाल्या होत्या.</p>
    </article>
  </body>
</html>