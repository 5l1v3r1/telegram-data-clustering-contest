<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/valogatott/a-bolgar-foci-legendaja-magyarorszag-jobb-dolog-nem-is-tortenhetett-volna"/>
    <meta property="og:site_name" content="csakfoci.hu"/>
    <meta property="article:published_time" content="2019-11-22T14:48:11+00:00"/>
    <meta property="og:title" content="A bolgár foci legendája: “Magyarország? Jobb dolog nem is történhetett volna”"/>
    <meta property="og:description" content="A bolgárok ikonja és a helyi futballszövetség alelnöke, Jordan Lecskov magabiztosan nyilatkozott csapatuk esélyeit illetően, a Magyarország elleni Eb-pótselejtező létrejöttét értékelve."/>
  </head>
  <body>
    <article>
      <h1>A bolgár foci legendája: “Magyarország? Jobb dolog nem is történhetett volna”</h1>
      <address><time datetime="2019-11-22T14:48:11+00:00">22 Nov 2019, 14:48</time> by <a rel="author">csakfoci.hu</a></address>
      <p>
        <b>
          <b>A bolgárok ikonja és a helyi futballszövetség alelnöke, Jordan Lecskov magabiztosan nyilatkozott csapatuk esélyeit illetően, a Magyarország elleni Eb-pótselejtező létrejöttét értékelve.</b>
        </b>
      </p>
      <p>Az 52 éves <b>Jordan Lecskov</b> a bolgár labdarúgás történetének egyik legismertebb alakja. A válogatott tagjaként részt vett az 1994-es világbajnokságon és az 1996-os Európa-bajnokságon, előbbi tornán pedig vezéralakja volt a végül negyedik helyen zárt csapatnak, a németek elleni negyeddöntőn szerzett győztes fejesgóljával pedig örökre beírta magát a helyi labdarúgás aranykönyvébe a “Varázslónak” is becézett, egykori 45-szörös válogatott középpályás.</p>
      <figure>
        <iframe src="https://www.youtube.com/embed/zrjrYgGOlyY" width="1080" height="810" data-service="Youtube" scrolling="no"/>
      </figure>
      <p>Aki ma már a bolgár szövetség egyik alelnöke, így már ebben a tisztségében értékelte azt, hogy <a href="http://www.csakfoci.hu/magyar-foci/valogatott/itt-a-magyar-valogatott-elso-ellenfele-az-eb-potselejtezon-ez-az-ut-vezet-budapestre">Bulgária elsőként a magyar válogatottal csap majd össze jövő március 26-án az Európa-bajnoki pótselejtezők A-ágának elődöntőjében</a>.</p>
      <blockquote>
        <b>– <i>Elégedett vagyok a sorsolással. Jobb dolog nem is történhetett volna, csak a gólokat kell majd megszereznünk. Most már álmodhatunk az Európa-bajnoki szereplésről</i> – mondta Lecskov nem sokkal a sorsolást követően, a gol.bg cikke szerint.</b>
      </blockquote>
      <p>– <i>Szerintem nagyon kedvező ellenfeleket kaptunk, de először az első meccsre kell koncentrálnunk a magyarok ellen, majd csak utána szabad a döntőre figyelnünk. Remélem, a fiúk megteszik a dolgukat a közönség támogatásával. Szerintem a magyarok, a románok és az izlandiak ugyanazon a szinten vannak, mint mi. Épp ez volt az UEFA terve is a selejtezők kapcsán – meg akarta adni mindekinek az esélyt, hogy ott lehessen az Eb-n. De először győzzük le Magyarországot, utána ráérünk foglalkozni a többivel</i> – tette hozzá.</p>
      <table bordered="">
        <tr>
          <th align="left">
            <b>Neked ajánljuk</b>
          </th>
        </tr>
        <tr>
          <td><a href="http://www.csakfoci.hu/magyar-foci/valogatott/valogatott-alomsorsolas-62-eve-nem-gyoztunk-bulgariaban"><pic src="http://www.csakfoci.hu/wp-content/uploads/2019/11/magyarbolgar_mti-1280x640.jpg"/><br/></a><b><a href="http://www.csakfoci.hu/magyar-foci/valogatott/valogatott-alomsorsolas-62-eve-nem-gyoztunk-bulgariaban">Válogatott: Álomsorsolás? – 62 éve nem győztünk Bulgáriában<br/></a></b>Összességében pozitív a múlt a balkáni válogatott ellen, de az utóbbi évtizedek nem rólunk szóltak a párharcban. </td>
        </tr>
      </table>
    </article>
  </body>
</html>