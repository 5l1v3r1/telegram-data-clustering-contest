<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/vantazhivka_z_39_trupami_u_britaniyi_politsiya_zatrimala_pidozryuvanogo_n1237985"/>
    <meta property="og:site_name" content="24 Канал"/>
    <meta property="article:published_time" content="2019-11-22T14:47:00+00:00"/>
    <meta property="og:title" content="Вантажівка з 39 трупами у Британії: поліція затримала підозрюваного"/>
    <meta property="og:description" content="Поліція Великої Британії затримала 23-річного мешканця Північної Ірландії через моторошну справу загибелі 39 людей у вантажівці поблизу Лондона."/>
  </head>
  <body>
    <article>
      <h1>Вантажівка з 39 трупами у Британії: поліція затримала підозрюваного</h1>
      <address><time datetime="2019-11-22T14:47:00+00:00">22 Nov 2019, 14:47</time> by <a rel="author" href="https://24tv.ua/anastasiya_zazulyak_tag6630/" target="_blank">Анастасія Зазуляк</a></address>
      <p>
        <b>Поліція Великої Британії затримала 23-річного мешканця Північної Ірландії через моторошну справу загибелі 39 людей у вантажівці поблизу Лондона.</b>
      </p>
      <p>Чоловіка затримали за підозрою у змові з метою торгівлі людьми і змові з метою сприяння незаконній імміграції, пише <a href="https://www.dailymail.co.uk/news/article-7714271/Man-arrested-M40-police-probing-deaths-39-Vietnamese-migrants.html">Daily Mail.</a></p>
      <blockquote>Деталі: <a href="https://24tv.ua/u_vantazhivtsi_z_trupami_v_britaniyi_buli_vyetnamtsi_motoroshni_detali_n1224799">У вантажівці з трупами в Британії були в’єтнамці: моторошні деталі</a></blockquote>
      <p>Підозрюваний наразі залишається під вартою.</p>
      <h3>Кого ще підозрюють у вбивстві 39 мігрантів?</h3>
      <p>Водія вантажівки, також мешканця Північної Ірландії, звинуватили в 39 випадках ненавмисного вбивства, змові з метою торгівлі людьми і відмиванні грошей. У тих самих злочинах звинувачується ще один підозрюваний, і британська влада намагається екстрадувати його з Дубліна.</p>
      <p>Поліція ще розшукує 2 братів з Північної Ірландії. У зв'язку із загибеллю людей поліція В'єтнаму затримала у країні ще 10 осіб.</p>
      <h3>Хто загинув у вантажівці поблизу Лондона?</h3>
      <p><a href="https://24tv.ua/politsiya_identifikuvala_usih_zagiblih_u_vantazhivtsi_poblizu_londona_sered_zhertv_10_pidlitkiv_n1231621">Всі загиблі були громадянами В'єтнаму</a>. Двом наймолодшим було лише по 15 років, найстаршому – 44 роки. Більшість жертв походила з однієї в'єтнамської провінції Нге Ан.</p>
      <h3>Що відомо про загибель 39 мігрантів у Великій Британії?</h3>
      <p>У ніч на 23 жовтня у трейлері-рефрижераторі, припаркованому в промзоні міста Грейс в Ессексі, <a href="https://24tv.ua/motoroshna_znahidka_u_velikiy_britaniyi_viyavili_vantazhivku_z_lyudskimi_tilami_n1223605">знайшли 39 мертвих тіл.</a> Відомо, що прибув він туди на поромі з Бельгії. Найімовірніше люди не вижили під час нелегальної мандрівки.</p>
      <figure>
        <img src="https://24tv.ua/resources/photos/news/620_DIR/201910/1225140_9922065.jpg?201910173238"/>
        <figcaption>Вантажівка з 39 трупами у Британії / Getty images</figcaption>
      </figure>
      <p>Загиблі були громадянами В'єтнаму, які подорожували з китайськими паспортами. Після трагедії у в'єтнамських соцмережах почали з'являтися повідомлення родин, які заявили про зниклих рідних.</p>
      <p>За словами родичів загиблих, вантажівка із загиблими була частиною колони з трьох машин. Є інформація, що дві вантажівки доїхали до кінцевої точки без пригод, натомість третю, в якій власне й перебували загиблі, затримали у невідомому місці.</p>
    </article>
  </body>
</html>