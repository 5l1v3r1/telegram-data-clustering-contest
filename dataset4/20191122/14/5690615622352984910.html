<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837252-na-poltavschini-blokuvali-vigotovlennya-kontrafaktnikh-sterilizatoriv-medobladnannya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T14:40:00+00:00"/>
    <meta property="og:title" content="На Полтавщині блокували виготовлення контрафактних стерилізаторів медобладнання"/>
    <meta property="og:description" content="КИЇВ. 22 листопада. УНН. На Полтавщині правоохоронці блокували виготовлення та реалізацію контрафактного медичного обладнання, експлуатація якого могла …"/>
  </head>
  <body>
    <article>
      <h1>На Полтавщині блокували виготовлення контрафактних стерилізаторів медобладнання</h1>
      <address><time datetime="2019-11-22T14:40:00+00:00">22 Nov 2019, 14:40</time> by <a rel="author">Валерія Гуржий</a></address>
      <slideshow>
        <figure>
          <img src="https://www.unn.com.ua/uploads/media/photo/2019/11/22/3bd384ccef54517918fa470f0c9efc6685c16c84.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/22/32fa74ee7bce2fba1f4bd9ca950ad253af644100.jpg"/>
        </figure>
        <figure>
          <img src="https://www.unn.com.ua/uploads/media/photo/2019/11/22/6135027af77a75329a8950a5ad9cff6692384015.jpg"/>
        </figure>
      </slideshow>
      <p><b>КИЇВ. 22 листопада. УНН</b>. На Полтавщині правоохоронці блокували виготовлення та реалізацію контрафактного медичного обладнання, експлуатація якого могла призвести до масового зараження та інфікування пацієнтів. Про це повідомляє <b>УНН</b> з посиланням на пресцентр СБУ.</p>
      <p>За даними спецслужби, житель обласного центру організував у кустарних умовах виготовлення апаратів для стерилізації медінвентаря. Чоловік раніше працював на легальному підприємстві, яке виробляло таку продукцію.</p>
      <p>Зловмисник зареєстрував кілька комерційних структур для участі у тендерах на поставки обладнання до лікувально-профілактичних закладів. Для перемоги у торгах він використовував підроблений пакет документів на продукцію відомого офіційного виробника стерилізаторів. Ділок встиг поставити до лікувально-профілактичних закладів 70 контрафактних стерилізаторів на суму майже 8 мільйонів гривень.</p>
      <p>Все нелегальне устаткування виводиться з експлуатації, ризику для пацієнтів немає. Під час обшуків за місцем нелегального виготовлення стерилізаторів правоохоронці вилучили обладнання та компоненти для їх виготовлення, документацію, яка підтверджує поставки контрафактного устаткування до медичних закладів.</p>
      <p>За фактом умисного введення в обіг на територію України небезпечної до використання продукції фігуранту кримінального провадження оголошено підозру за ч. 1 ст. 227 Кримінального кодексу України.</p>
      <p>Нагадаємо, у Карпатському регіоні <a href="https://www.unn.com.ua/uk/news/1837214-sbu-pripinila-nelegalniy-prodazh-karpatskoyi-derevini-do-es?fbclid=IwAR00mZOr3JlUTrsCnxA_HYxxwbujljCKtDKlWiOj5zONvmYciEYY6V4EWsc">правоохоронці блокували</a> масштабне розкрадання та незаконний експорт оптових партій державної деревини до ЄС, що завдало державі збитків майже 2 млн гривень.</p>
    </article>
  </body>
</html>