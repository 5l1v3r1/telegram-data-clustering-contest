<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/regions/_dihayemo-i-par-ide-obigrivach-ne-ryatuye-simya-veteraniv-zhive-v-metalevomu-garazhi/939445"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T14:21:00+00:00"/>
    <meta property="og:title" content="&quot;Дихаємо і пар іде, обігрівач не рятує&quot; - сім'я ветеранів живе в металевому гаражі"/>
    <meta property="og:description" content="У Львові сім'я ветеранів війни на Донбасі Олена та Роман Козак із кінця червня живуть в металевому гаражі поблизу медуніверситету . Облаштували кухню і імпровізовану спальню. Та незабаром вдарять морози.На вулиці опинилися після ..."/>
  </head>
  <body>
    <article>
      <h1>"Дихаємо і пар іде, обігрівач не рятує" - сім'я ветеранів живе в металевому гаражі</h1>
      <address><time datetime="2019-11-22T14:21:00+00:00">22 Nov 2019, 14:21</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939445_w_300.jpg?v=0"/>
        <figcaption>Познайомились на сході. Роман – сапер 24 бригади, Олена - гранатометниця</figcaption>
      </figure>
      <p>У Львові сім'я ветеранів війни на Донбасі Олена та Роман Козак із кінця червня живуть в металевому гаражі поблизу медуніверситету . Облаштували кухню і імпровізовану спальню. Та незабаром вдарять морози.</p>
      <p>На вулиці опинилися після демобілізації через стан здоров'я, пише <a href="https://zaxid.net/u_lvovi_simya_veteraniv_viyni_zhive_v_metalevomu_garazhi_n1493381">Zahid.net</a>.</p>
      <p>Їхня адреса гараж №26. Оселя подружньої пари ветеранів виглядає наче солдатський бліндаж на лінії фронту.</p>
      <p>"Різний хлам, меблі – ото ми тягали на собі, переробляли, а спимо отак, зробили, як могли", – демонструє власну оселю учасник бойових дій Роман Козак.</p>
      <p>"Холодно дуже, не рятує той обігрівач узагалі. Ми дихаємо і пар іде, колотун, думаю, градусів п'ять", – додає Олена Козак.</p>
      <p>Познайомились вони на сході, Роман – сапер 24 бригади, на початку війни виїхав із окупованого Криму. Олена спершу волонтерила, а згодом стала гранатометницею. Разом були на промзоні Авдіївки та сьогодні залишились з підірваним здоров'ям і без житла. Чоловіка екстрено евакуювали з передової, а на початку літа демобілізували через хвороби.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/lady-photo/_tisha-prignichuye-zavelis-schuri-ukoli-robimo-sami-yak-zhivut-lyudi-prifrontovogo-mista/931862"/>
      </related>
      <figure>
        <iframe src="https://www.youtube.com/embed/9BwUmnE_6Hw" width="590" height="332" data-service="Youtube" scrolling="no"/>
      </figure>
      <p>"Почались проблеми з ногами – поспухали. Почалась евакуація, через те, що ноги відморожені, середніх судин нема, тиск крові і одних капілярів мало", – розповідає Роман.</p>
      <p>Звільнилась із проблемами хребта і Олена. Поки служили, частина надавала їм житло у Яворові. Та після звільнення прихистку не мають.</p>
      <p>"У мене не було питань йти воювати чи ні. У мене не виходило, бо була малолітня дитина. Я знала, якщо доберусь, то тільки на бойову спеціальність. Аж поки я не приперлась в Авдіївку, обійшла усе пішки і під обстрілами, і не під обстрілами, щоб мені письмову згоду дістати. Давай, будеш гранатометницею. Зі всього зводу, зі всіх стріляли двоє дівчат. Я хочу, щоб чоловік пишався, я вмію з гранатометів стріляти, як зі снайперської гвинтівки, стріляю зі всіх видів зброї. Я була щаслива, що кожен день маємо можливість знаходитись поруч", – розповідає Олена Козак.</p>
      <p>Сім'ї частково допомагають волонтери, привозять їжу та засоби для обігріву. В управлінні соціального захисту кажуть: сім'ї мають допомогти і з житлом, і з роботою у Центр для внутрішньо переміщених осіб. Аби отримати право там перебувати від трьох до шести місяців, треба зібрати пакет документів та пройти комісію.</p>
      <p>У Львівському центрі надання послуг учасникам бойових дій обіцяють допомогти з лікуванням. Особливо його потребує Роман: у нього декілька виразок шлунка та відморожені ноги.</p>
      <p>Сім'я буде рада будь-якій допомозі.</p>
      <blockquote>На Черкащині учасник АТО Олег Савранський із вагітною дружиною <a href="https://gazeta.ua/articles/regions/_atovec-iz-vagitnoyu-druzhinoyu-tri-misyaci-zhivut-u-zemlyanci/690073">зимував у землянці</a>. Оселився у селі Новоселиця Катеринопільського району. Просив у сільської ради будинок. Але запропоновані будинки не підійшли.</blockquote>
    </article>
  </body>
</html>