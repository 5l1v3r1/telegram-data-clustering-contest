<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/kryptomeny/krypto-graf-tydne-bitcoin-hleda-dno-1364457"/>
    <meta property="og:site_name" content="E15.cz"/>
    <meta property="article:published_time" content="2019-11-22T14:00:00+00:00"/>
    <meta property="og:title" content="Krypto-graf týdne: Bitcoin hledá dno"/>
    <meta property="og:description" content="Minus deset procent za jeden den, za celý týden zatím minus šestnáct. Takto z pohledu kryptospekulantů hrozivě se vyvíjí kurz dominantní virtuální měny bitcoin. Spadl na půlroční minima."/>
  </head>
  <body>
    <article>
      <h1>Krypto-graf týdne: Bitcoin hledá dno</h1>
      <address><time datetime="2019-11-22T14:00:00+00:00">22 Nov 2019, 14:00</time> by <a rel="author">Jan Vávra</a></address>
      <p>
        <b>Minus deset procent za jeden den, za celý týden zatím minus šestnáct. Takto z pohledu kryptospekulantů hrozivě se vyvíjí kurz dominantní virtuální měny bitcoin. Spadl na půlroční minima.</b>
      </p>
      <p>Kryptoměna v podstatě „jen“ pokračuje v trajektorii, kterou nabrala po letním náhlém výstupu k 13 tisícům dolarů za virtuální minci. Od té doby její kurz prochází značnými výkyvy oběma směry, přičemž v posledním měsíci nabral výhradně jen sestupnou tendenci.</p>
      <p>V průběhu téměř celého aktuálního týdne to ale vypadalo, že se bitcoinu podaří uhájit hranici osmi tisíc dolarů, kterou část analytiků považovala za zásadní cenovou podlahu.</p>
      <figure>
        <img src="https://img.cncenter.cz/img/11/full/6042039_v0.jpg?v=0"/>
        <figcaption>Vývoj ceny bitcoinu<cite>Autor:</cite></figcaption>
      </figure>
      <p>
        <b>Cenový vývoj bitcoinu od června 2019 (zdroj Cointelegraph):</b>
      </p>
      <p>Ta se nyní zbortila, k čemuž přispěly i zprávy o <a href="https://cointelegraph.com/news/bitcoin-drops-below-73k-as-china-vows-to-dispose-of-exchanges">tažení čínských úřadů</a> proti tamním kryptoburzám. Otázka, která provází poslední dny dění na trzích, je tedy jasná: kam až bitcoin sestoupí? Při hledání odpovědi se lze částečně inspirovat minulostí.</p>
      <p>Bitcoin se aktuálně nachází necelého půl roku před událostí, ke které nedochází častěji než jednou za čtyři roky, tedy před takzvaným půlením. To snižuje počet denně vygenerovaných bitcoinů na polovinu, což má výrazným způsobem zvýšit jejich vzácnost.</p>
      <related>
        <a href="https://www.e15.cz/kryptomeny/kicom-bitcoinem-se-da-platit-na-vice-mistech-nez-si-jeho-kritici-mysli-1363893"/>
      </related>
      <p>Přestože ve světě kryptoměn lze zatím jen sotva najít pevnější fundament pro nárůst ceny, i v období krátce před půlením docházelo v minulosti k prudkým poklesům – a to o síle mezi 38 a 50 procenty z lokálních maxim. </p>
      <p>Zdokumentovala to analýza zveřejněná na portálu <a href="https://medium.com/swlh/bitcoin-halving-everything-you-need-to-know-4573dc5b528e">Medium</a>. Převedeno na letošní situaci bitcoinu jde o cenový pokles až na zhruba sedm tisíc dolarů.</p>
      <related>
        <a href="https://www.e15.cz/rozhovory/sef-start-upu-neuron-dobry-prepisovac-reci-by-cesku-pomohl-vic-nez-nove-dalnice-1363830"/>
      </related>
      <p>Proti podobnému zpětnému věštění z předchozích období lze ale vznést několik protiargumentů:</p>
      <ul>
        <li>K půlení dosud v historii bitcoinu došlo jen dvakrát, což představuje omezený datový vzorek. Minulé výnosy navíc nejsou zárukou těch budoucích, říká klasická investiční poučka.</li>
        <li>K sedmi tisícům dolarům bitcoin sestoupil už před měsícem. Odraz od novodobého dna ale kryptoměně vydržel jen několik týdnů. Je otázkou, zda je taková cenová podlaha (sedm tisíc dolarů) natolik silná, aby vydržela opakované nárazy zříceného kurzu bitcoinu.</li>
      </ul>
      <p>Spekulanti zveřejňující své prognózy na sociálních sítích se proto už připravují na sestup až těsně nad cenu šesti tisíc dolarů za virtuální minci do konce roku. Posléze očekávají změnu trendu a růst kurzu kryptoměny, a to kvůli očekávání již zmíněného půlení.</p>
      <p>Mezitím lze spekulovat nad tím, do jaké míry byl prudký cenový skok z přelomu jara a léta k 13 tisícům dolarům za jeden bitcoin opodstatněný. Ten podle <a href="https://www.washingtonpost.com/business/2019/06/24/facebooks-libra-helps-power-bitcoin-month-high-new-interest-cryptocurrency/?">některých předních světových médií</a> podnítily záměry Facebooku přijít s vlastní virtuální měnou libra. </p>
      <p>
        <b>Aktuální graf bitcoinu sledujte zde:</b>
      </p>
      <p><a href="https://www.tradingview.com/symbols/BITSTAMP-BTCUSD/">BTCUSD Chart</a> by TradingView</p>
      <p>Podle řady držitelů kryptoměn ale není důvod spojovat libru a bitcoin, neboť „korporátní“ virtuální mince se od nejrozšířenější kryptoměny současnosti fundamentálně liší.</p>
      <p>Z tohoto pohledu tak byl růst na 13 tisíc dolarů překvapivý a iracionální. Mezi charakteristiky bitcoinu ale právě podobné cenové výkyvy navzdory krátkodobým očekáváním trhu nevyhnutelně patří.</p>
      <related>
        <a href="https://www.e15.cz/kryptomeny/na-odhady-ceny-bitcoinu-moc-nesazejte-castecne-stavet-se-da-jen-na-hrstce-faktoru-1363531"/>
      </related>
      <related>
        <a href="https://www.e15.cz/tema/miliardari/vizionari/vizionarstvi-po-cesku-prusa-satoshilabs-a-dalsi-ukazuji-jak-mohou-cesi-udavat-trendy-1363530"/>
      </related>
      <related>
        <a href="https://www.e15.cz/kryptomeny/facebook-o-sve-kryptomene-lhal-a-udelal-zasadni-politickou-chybu-rika-expert-todd-1363001"/>
      </related>
      <related>
        <a href="https://www.e15.cz/kryptomeny/krypto-graf-tydne-prorazi-bitcoin-na-wall-street-objemy-obchodu-prestavaji-byt-k-smichu-1363831"/>
      </related>
      <related>
        <h4>Související články</h4>
        <a href="https://www.e15.cz/kryptomeny/ohrozi-facebookova-kryptomena-postaveni-bitcoinu-ctete-nazory-expertu-1359936"/>
        <a href="https://www.e15.cz/kryptomeny/kryptomenovemu-ochlazeni-svycarsko-vzdoruje-vyrazne-tam-pribylo-blockchainovych-firem-1355717"/>
        <a href="https://www.e15.cz/kryptomeny/samozvany-tvurce-bitcoinu-si-zaregistroval-autorska-prava-k-nejdulezitejsi-kryptomene-1359072"/>
        <a href="https://www.e15.cz/tema/miliardari/vizionari/zuckerberg-celil-tvrdemu-vyslechu-kvuli-sve-kryptomene-cena-bitcoinu-mezitim-propadla-1363562"/>
        <a href="https://www.e15.cz/kryptomeny/na-burze-bitfinex-lze-prodat-bitcoin-vyrazne-draz-nez-jinde-snadny-vydelek-ale-necekejte-1358544"/>
      </related>
    </article>
  </body>
</html>