<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/advokatka-nebesnoji-sotni-goloduye-novini-ukrajini-50055158.html"/>
    <meta property="og:site_name" content="НВ"/>
    <meta property="article:published_time" content="2019-11-22T14:44:00+00:00"/>
    <meta property="og:title" content="Поки не приймуть поправку. Чому адвокатка Небесної сотні оголосила голодування"/>
    <meta property="og:description" content="Адвокатка, яка представляє інтереси родин Героїв Небесної сотні, Євгенія Закревська оголосила голодування до відновлення слідства у справах Майдану."/>
  </head>
  <body>
    <article>
      <h1>Поки не приймуть поправку. Чому адвокатка Небесної сотні оголосила голодування</h1>
      <h2>Адвокатка, яка представляє інтереси родин Героїв Небесної сотні, Євгенія Закревська оголосила голодування до відновлення слідства у справах Майдану.</h2>
      <address>
        <time datetime="2019-11-22T14:44:00+00:00">22 Nov 2019, 14:44</time>
      </address>
      <p>Про це вона оголосила в ефірі телеканалу 1+1.</p>
      <p>Адвокатка нагадала, що слідство зупинилося, зокрема через те, що Верховна Рада не ухвалила поправки до закону про Державне бюро розслідувань. Тому у відомстві не створили спеціальне управління, до якого мали б перевести слідчих з Генеральної прокуратури, які працюють з цими справами. За словами Закревської, справи Майдану вже нікому не цікаві.</p>
      <p>«Так от, це цікаво мені. І я вам говорю, що зараз, з сьогоднішнього дня, з того дня, у який зупинилося це розслідування, я не буду їсти до того моменту, поки не приймуть цю поправку, не створять це управління і не переведуть туди цих слідчих. І я це вам обіцяю», — зазначила Закревська.</p>
      <p>Йдеться про поправку до закону, яка б дозволила перевести без конкурсу або за спрощеною процедурою слідчих ГПУ, які займались справами Майдану, до ДБР.</p>
      <figure>
        <iframe src="https://www.youtube.com/embed/2QZnvb1PRMw" width="560" height="315" data-service="Youtube" scrolling="no"/>
      </figure>
      <p>Присутня у студії телеканалу депутат від фракції Слуга Народу Ірина Верещук наголосила, що розгляд цієї поправки запланований на 5 грудня. У свою чергу заступник генпрокурора Віктор Чумак розповів, що пропонував Закревській очолити департамент ГПУ щодо справ Майдану і взяти на себе відповідальність за розслідування цих проваджень. Він також повідомив, що в Україні суди винесли 59 обвинувальних вироків щодо злочинів Майдану. Ще 445 осіб отримали повідомлення про підозру.</p>
      <h3>Поправка до законопроєкту</h3>
      <p>318-та поправка, про яку згадує і Закревська, і Верещук, вже була врахована при підготовці законопроєкту про ДБР. Її розглядали на профільному комітеті, де також були представники громадського сектору і адвокати родичів Героїв Небесної Сотні. Якщо за документ проголосують, то і поправка автоматично запрацює. Про це Радіо НВ розповіла народна депутатка фракції Голос, членкиня Комітету з питань правоохоронної діяльності Олександра Устінова.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/014/832/original/a099ea063ed7bf3780bc21df370ea7cf.png&amp;stamp=1&amp;q=85&amp;w=115"/>
      </figure>
      <p>Олег Сенцов<br/>Закревська оголосила голодування. Що відбувається зі справами Майдану?</p>
      <p>За її словами, якщо поправку поставити на підтвердження, то є ризик того, що у сесійній залі не набереться необхідні 226 голосів. Такий сценарій навпаки може «вбити» поправку. Устінова зазначила, що треба дочекатися розгляду самого законопроекту. Але його, напевне, будуть затягувати.</p>
      <p>«Я думаю, що там справа не стільки у тій поправці, а проблема якраз у тому, що цей законопроєкт дає можливість звільнити керівника Державного бюро розслідування Романа Трубу. Взагалі сам законопроєкт, який подавався президентом, передбачав не лише незвільнення Труби з посади, а навіть дуже сильно розширював його повноваження. 90% того, що пропонувалося, було відхилено комітетом. Суть законопроєкту, який подавався, абсолютно була змінена, і це стало ключовим моментом», — зауважила Устінова.</p>
      <p>Депутат додала, що по регламенту — це перший законопроект, розгляд якого Верховна Рада має розпочати зранку у вівторок, 3 грудня.</p>
      <p>Читайте також:</p>
      <ul>
        <li>
          <a href="https://nv.ua/ukr/ukraine/events/rozsliduvannya-maydanu-prichina-prizupinennya-novini-ukrajini-50051696.html">Саботаж чи технічні причини. Чому прокуратура призупинить розслідування справ Майдану</a>
        </li>
        <li>
          <a href="https://nv.ua/ukr/ukraine/events/spravu-maydanu-bude-zakrito-20-listopada-novini-ukrajini-50054191.html">(Не)розслідування злочинів. Що станеться зі справами Майдану</a>
        </li>
      </ul>
    </article>
  </body>
</html>