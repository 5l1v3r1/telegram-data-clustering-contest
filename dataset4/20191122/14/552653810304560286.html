<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058087_inog-netanjahu-szeke"/>
    <meta property="og:site_name" content="Népszava"/>
    <meta property="article:published_time" content="2019-11-22T14:00:00+00:00"/>
    <meta property="og:title" content="Inog Netanjahu széke"/>
    <meta property="og:description" content="A vádemelés ellenére az izraeli kormányfő foggal-körömmel ragaszkodik a hatalomhoz. A jobboldal egyelőre összezárt mögötte."/>
  </head>
  <body>
    <article>
      <h1>Inog Netanjahu széke</h1>
      <address><time datetime="2019-11-22T14:00:00+00:00">22 Nov 2019, 14:00</time> by <a rel="author" href="https://nepszava.hu/szerzo/laszlo-david/" target="_blank">László Dávid</a></address>
      <p>
        <b>A vádemelés ellenére az izraeli kormányfő foggal-körömmel ragaszkodik a hatalomhoz. A jobboldal egyelőre összezárt mögötte.</b>
      </p>
      <p>Olyan történt, ami még Izrael történetében sohasem:<b> <a href="https://nepszava.hu/3057992_az-izraeli-fougyesz-vadat-emel-netanjahu-ellen">vádat emeltek</a></b> egy hivatalban lévő miniszterelnök ellen. A jelenlegi törvények alapján Benjamin Netanjahunak nem kell lemondania pozíciójáról, amíg be nem bizonyosodik bűnössége. Ő már jó előre jelezte is, ártatlannak vallja magát, nem enged a „politikai célzatú támadásnak”. A helyzetet azonban bonyolítja, hogy a kormányfő négy másik tárcát, az egészségügyet, a szociális ügyeket, a diaszpóra ügyeit, valamint mezőgazdaságit is viszi egy személyben, amikről viszont le kellene mondania. Mivel a szabályozást még sosem kellett élesben tesztelni, jogilag ingoványos talajra érkeztek, amiről további csatározások várhatók a bíróságon. Az ítéletre legkorábban három év múlva, de inkább még később lehet számítani. Ha bűnösnek találják a legkomolyabb vádakban, akár tíz év szabadságvesztéssel is sújthatják. </p>
      <p>Az izraeli vallásos, jobboldali alakulatok viszonylag egységesen összezártak a kormányfő mögött, meghálálva, hogy nem hagyta őket cserben a koalíciós tárgyalások során. Ugyanakkor a miniszterelnök pártján, a Likudon belül erősödnek azok a hangok, amelyek tisztújítást követelnek. Az országosan is népszerű Gideon Szaár korábbi oktatási – majd belügyminiszter már be is jelentkezett kihívónak, de erősen kérdéses, hogy össze tud-e szedni elég támogatót maga köré. Ki sietve, ki kivárva, de a párt vezetői alakjai közül többen „letették a hűségesküt”, kiálltak a kormányfő mellett. Közös kommunikációjuk az, hogy megilleti őt az ártatlanság vélelme, és „politikai puccs” zajlik ellene. Ezeket a rágalmazásokat Aviháj Mandelbitt főügyész határozottan visszautasította. A vádemelés bejelentésekor azt mondta „nehéz szívvel, de teljes lelki nyugalommal” hozta meg döntését, a törvény betartása pedig nem választás kérdése, nem politikai ügy, hanem kötelesség.</p>
      <p>Egy emberként mozdult meg az ellenzék is, lemondásra szólították fel Netanjahut, és több tiltakozást is szerveztek ellene. A vádemeléssel az eldőlt, hogy a centrista Kék és Fehér biztosan nem fog közösködni a Likuddal, legalábbis amíg Netanjahu áll az élén. Ezzel pedig elkerülhetetlennek tűnik, hogy egy éven belül harmadszor is választásokat rendezzenek Izraelben. Kérdés, hogy a történteknek milyen hatása lehet a Likud szereplésére? A 12-es csatorna megbízásából készült közvélemény-kutatás szerint – amely még a vádemelés bejelentése előtt készült – a válaszadók 46 százaléka szerint le kellene mondania a kormányfőnek, 30 százalék szerint viszont megtarthatná pozícióját.</p>
      <table bordered="">
        <tr>
          <th>Netanjahu vádemelésig jutott korrupciós ügyei:</th>
        </tr>
        <tr>
          <td>4000-es akta: különféle módon kedvezett Saul Elovicsnak, a legnagyobb távközlési cég, a Bezeq korábbi tulajdonosának, annak fejében, hogy televíziójának honlapján pozitív színben tüntessék fel.<br/>2000-es akta: tárgyalásokat folytatott Arnon Mózesszel, a Jediót Ahronót című újság tulajdonosával, hogy fessen pozitív képet róla, cserébe visszaszorítanák a lap riválisának befolyását.<br/>1000-es akta: több százezer dollár értékben drága ajándékokat, köztük ékszert, pezsgőt, szivart fogadott el Arnon Milchan izraeli üzletembertől, hollywoodi mágnástól. </td>
        </tr>
      </table>
    </article>
  </body>
</html>