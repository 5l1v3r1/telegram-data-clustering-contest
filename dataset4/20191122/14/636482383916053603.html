<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/un-tanar-din-judetul-vrancea-si-a-omorat-tatal-dupa-ce-s-a-intors-de-la-o-manastire-20097545"/>
    <meta property="og:site_name" content="Cancan.ro"/>
    <meta property="article:published_time" content="2019-11-22T14:32:34+00:00"/>
    <meta property="og:title" content="Un tânăr din județul Vrancea și-a omorât tatăl după ce s-a întors de la o mănăstire"/>
    <meta property="og:description" content="Un tânăr de 33 de ani din județul Vrancea a fost reținut și apoi arestat preventiv, fiind acuzat că și-a omorât tatăl. Agresorul susține că a fost vorba"/>
  </head>
  <body>
    <article>
      <h1>Un tânăr din județul Vrancea și-a omorât tatăl după ce s-a întors de la o mănăstire</h1>
      <address><time datetime="2019-11-22T14:32:34+00:00">22 Nov 2019, 14:32</time> by <a rel="author">Loredana T.</a></address>
      <p>Un tânăr de 33 de ani din județul Vrancea a fost reținut și apoi arestat preventiv, fiind acuzat că și-a omorât tatăl. Agresorul susține că a fost vorba despre un accident, dar criminaliștii investighează varianta unei crime produse în urma consumului de alcool.</p>
      <p>Incidentul a avut loc la locuința celor doi din satul Ploștina, comuna Vrâncioaia, după ce tânărul s-a întors de la o mănăstire, potrivit Mediafax. Surse apropiate anchetei spun că victima a murit după ce a fost înjunghiată cu un cuțit în burtă.</p>
      <p>Bărbatul a fost găsit plin de sânge de soția sa, care a sunat la 112.</p>
      <p>Tânărul care avea cuțitul în mână le-a povestit polițiștilor că a fost un accident, petrecut în momentul în care a intrat sub o masă. El susține că tatăl său a căzut peste cuțit și și-a provocat singur rana mortală.</p>
      <p>Anchetatorii au stabilit că incidentul a avut loc în urma unui scandal. Tânărul s-a întors în sat de la o mănăstire unde lucrează, a consumat alcool, iar părinții i-au reproșat acest lucru. În timpul scandalului, tânărul ar fi pus mâna pe un cuțit și l-a lovit pe bărbatul decedat.</p>
      <p>În baza probelor strânse la dosar, inculpatul a fost reținut și apoi arestat preventiv pentru 30 de zile sub acuzația de omor.</p>
    </article>
  </body>
</html>