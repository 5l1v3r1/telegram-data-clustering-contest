<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823684-zatoplenna-kurortnoi-kirilivki-dsns-perekidae-tehniku-na-vipadok-evakuacii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T14:26:00+00:00"/>
    <meta property="og:title" content="Затоплення курортної Кирилівки: ДСНС перекидає техніку на випадок евакуації"/>
    <meta property="og:description" content="Через штормову погоду в курортну Кирилівку Запорізької області, де вже підтоплено 30 — 40 баз відпочинку, рятувальники перевезли важку техніку — плаваючий транспортер на випадок, якщо потрібно буде евакуювати людей по воді."/>
  </head>
  <body>
    <article>
      <h1>Затоплення курортної Кирилівки: ДСНС перекидає техніку на випадок евакуації</h1>
      <h2>Через штормову погоду в курортну Кирилівку Запорізької області, де вже підтоплено 30 — 40 баз відпочинку, рятувальники перевезли важку техніку — плаваючий транспортер на випадок, якщо потрібно буде евакуювати людей по воді.</h2>
      <address>
        <time datetime="2019-11-22T14:26:00+00:00">22 Nov 2019, 14:26</time>
      </address>
      <p>Про це кореспонденту Укрінформ повідомили в ГУ ДСНС в Запорізькій області.</p>
      <p>«У селищній раді смт Кирилівка відбулося засідання штабу з ліквідації наслідків негоди. Керівництво ГУ <a href="https://www.ukrinform.ua/tag-dsns">ДСНС</a> прийняло рішення про залучення плаваючого транспортера аварійно-рятувального загону спецпризначення смт Семенівка, для перевезення людей з острова Бірючий (він з'єднується з Федотовою косою вузьким перешийком, який наразі затоплений - ред.) на косу. Наразі люди не просили про евакуацію», - прокоментували у пресслужбі ДСНС.</p>
      <figure>
        <img src="https://static.ukrinform.com/photos/2019_11/1574435714-603.jpg"/>
      </figure>
      <p>За даними рятувальників, на острові знаходиться близько 40 людей. Плаваючий транспортер здатен перевезти на суходіл не лише людей, а за необхідності також їхні авто.</p>
      <figure>
        <img src="https://static.ukrinform.com/photos/2019_11/1574435715-237.jpg"/>
      </figure>
      <p>Як раніше повідомляв Укрінформ, у курортній зоні Кирилівки Запорізької області пориви вітру силою до 28 м/с призвели до підвищення рівня води та затоплення близько 40 баз відпочинку. На Федотовій косі рівень води становить від 0,5 до 1 метра. Бази відпочинку не працюють.</p>
      <figure>
        <img src="https://static.ukrinform.com/photos/2019_11/1574435714-387.jpg"/>
      </figure>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823386-more-zatopilo-cotiri-desatki-baz-vidpocinku-v-kirilivci.html">Море затопило чотири десятки баз відпочинку в Кирилівці</a>
      </blockquote>
      <p>За прогнозами синоптиків, впродовж доби 23 листопада на території Запорізької області очікується пориви східного вітру 15-20 м/с, на узбережжі Азовського моря та по Азовському морю 25-28 м/с, висота хвиль на Азовському морі 15-20 дм, повільне обледеніння суден (I рівень небезпечності, жовтий).</p>
    </article>
  </body>
</html>