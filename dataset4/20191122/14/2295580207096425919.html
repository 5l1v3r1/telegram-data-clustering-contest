<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.panorama.it/news/esteri/hong-kong-usa-russia-europa-silenzio-colpevoli/"/>
    <meta property="og:site_name" content="Panorama"/>
    <meta property="article:published_time" content="2019-11-22T14:04:27+00:00"/>
    <meta property="og:title" content="Hong Kong: il silenzio dei colpevoli"/>
    <meta property="og:description" content="Il prof. Parsi spiega perché i grandi della terra tacciono sulle violazioni dei diritti umani ad Hong Kong. Solo Trump sta per muoversi. Ma sarà un gesto simbolico"/>
  </head>
  <body>
    <article>
      <h1>Hong Kong: il silenzio dei colpevoli</h1>
      <h2>Il prof. Parsi spiega perché i grandi della terra tacciono sulle violazioni dei diritti umani ad Hong Kong. Solo Trump sta per muoversi. Ma sarà un gesto simbolico</h2>
      <address><time datetime="2019-11-22T14:04:27+00:00">22 Nov 2019, 14:04</time> by <a rel="author">Elisabetta Burba</a></address>
      <p>«Purtroppo il mondo è sempre più governato dagli affari e nessuno vuole irritare Pechino». È una analisi amara quella che fa Vittorio Emanuele Parsi sull'indifferenza con cui i grandi della terra guardano alle proteste anti-governative di Hong Kong. L'ordinario di Relazioni internazionali alla Cattolica di Milano, autore di un caustico saggio sul «naufragio dell'ordine liberale» (<i>Titanic</i>, Il Mulino, 2018), esamina con <i>Panorama</i> le reazioni internazionali alle manifestazioni per i diritti civili che infiammano l'ex colonia inglese da sei mesi a questa parte. Ovvero, il naufragio dell'ordine internazionale.<br/><br/><b>Donald Trump intende firmare la legge appena approvata dal Congresso che prevede sanzioni contro le violazioni dei diritti umani a Hong Kong. Servirà a qualcosa?</b><br/>Intanto stiamo a vedere se il presidente statunitense effettivamente firmerà questa legge. Ad ogni modo, è difficile che una legge statunitense possa avere una reale influenza sulla politica interna cinese. Perché Hong Kong, ormai, fa formalmente parte della Cina.<br/><br/><b>Quindi un gesto di carattere simbolico?</b><br/>Sì, anche se farà arrabbiare i cinesi.<br/><br/><b>Ma perché Trump attacca Pechino? Ha davvero a cuore Hong Kong?</b><br/>Che The Donald abbia a cuore le sorti di Hong Kong non lo credo proprio. Diciamo che in tal modo dà un calcio a Pechino, facendo entusiasmare la sua base elettorale: anti-cinese e anti-comunista. Di pari passo, mette a segno un punto nella sua guerra commerciale contro il presidente Xi Jinping.<br/><br/><b>Una mossa strategica, dunque. Ma porterà utili a Washington?</b><br/>Forse sì, forse no. Intanto, però, Trump ha marcato il campo. Si tratta di un atto muscolare in sintonia con il personaggio... <br/><br/><b>Eppure nei mesi scorsi lo stesso Trump aveva dimostrato grande ambiguità verso Hong Kong.</b><br/>Non c'è da stupirsi. Laddove non ha un pregiudizio, ci mette un po' a inquadrare i fatti. Diciamo che il quarantacinquesimo presidente degli Stati Uniti d'America mostra un certo dilettantismo in politica estera. Lo abbiamo già visto all'opera nei confronti della Corea del Nord, con tutti i suoi passi avanti e passi indietro. Non stupisce quindi che si sia comportato così anche con Hong Kong. <br/><br/><b>Eppure se Trump su Hong Kong è stato ambiguo, gli altri grandi della terra sono stati del tutto indifferenti. Siamo al solito «business as usual»?</b><br/>Direi di sì. Purtroppo il mondo è sempre di più governato dal denaro e dagli affari. Nessuno vuole far irritare la Cina.<br/><br/><b>Ma perché allora Pechino ha finora evitato un intervento militare diretto? Forse perché gran parte della popolazione continua a sostenere il movimento di protesta?</b><br/>L'unica cosa che sta trattenendo Xi Jinping dall'entrare direttamente a Hong Kong è il fatto che ha una capacità d'azione indiretta attraverso la governatrice Carrie Lam. Peraltro un intervento militare diretto creerebbe un grosso danno d'immagine a Pechino, che da 30 anni cerca di costruirsi un'immagine di soft power. La sua capacità di ingerenza legata a un'immagine benigna è massimamente cruciale per Pechino in epoca di Belt and Row Initiative (la Nuova via della Seta, che si propone di migliorare i collegamenti commerciali di Pechino con i Paesi dell'Eurasia, <i>ndr</i>). <br/><br/><b>Però Xi Jinping ha anche problemi di politica interna...</b><br/>Vero, nella Cina continentale sono presenti tensioni soprattutto nella regione vicino a Hong Kong, i cui abitanti hanno spesso legami familiari molto stretti con i residenti dell'ex colonia britannica. Pechino deve stare all'occhio perché non può permettersi di far esplodere le tensioni interne. Una Tienanmen oggi avrebbe un costo (economico, politico e geopolitico) estremamente più alto di quello pagato 30 anni fa. Perché per i Paesi occidentali un conto è subire l'influenza di un Paese, pur autoritario, ma rispettoso dei limiti. Un altro è fare i conti con un Paese autoritario che i limiti li travalica, passando il segno.<br/><br/><b>A proposito di Paesi autoritari, perché la Russia è così noncurante verso Hong Kong?</b><br/>Perché a Vladimir Putin non interessano minimamente la democrazia e i diritti civili, perché è contrario all'interferenza esterna e perché è allineato a Pechino. <br/><br/><b>E l'Europa? Perché tace anche Bruxelles?</b> <br/>Perché l'Ue non è una potenza politica. È stata assente in Cile, in Bolivia, in Libano, in Irak... Dove ci sono state proteste di piazza non si è mai mossa. A maggior ragione non interviene contro la Cina, con cui ha affari grossi in comune. <br/><br/><b>Un fallimento clamoroso.</b><br/>Senza alcun dubbio. <br/><br/><b>Tornando a Hong Kong, che effetto avranno le elezioni dei consigli elettorali il 24 novembre?</b><br/>Nessuno, perché i candidati sono accuratamente scelti da Pechino. Potrebbe verificarsi un aumento delle proteste, magari calerà l'affluenza ai seggi, ma la sostanza delle cose non cambierà. <br/><br/><b>Anche in questo caso, «business as usual»?</b><br/>Ahinoi sì.  <br/><br/><br/><br/><br/><br/><br/> <br/><br/> <br/><br/><br/><br/><br/><br/> </p>
      <p>© Riproduzione Riservata</p>
    </article>
  </body>
</html>