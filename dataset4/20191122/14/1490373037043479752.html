<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/fotbal-liga-narodu-kvalifikace-euro-2020-slovensko-rozlosovani_1911221429_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T14:29:00+00:00"/>
    <meta property="og:title" content="Slovenské fotbalisty čeká v baráži o Euro Irsko, Islanďané vyzvou Rumunsko"/>
    <meta property="og:description" content="Los v Nyonu dnes také rozhodl o složení zbývajících dvojic pro play-off, ve kterých se Bulharsko utká s Maďarskem a Skotsko nastoupí proti Izraeli."/>
  </head>
  <body>
    <article>
      <h1>Slovenské fotbalisty čeká v baráži o Euro Irsko, Islanďané vyzvou Rumunsko</h1>
      <address><time datetime="2019-11-22T14:29:00+00:00">22 Nov 2019, 14:29</time> by <a rel="author">ČTK</a></address>
      <p>
        <b>Fotbalisté Islandu, kteří na minulém mistrovství Evropy došli do čtvrtfinále, se v semifinále baráže o postup na Euro 2020 utkají s Rumunskem. Los v Nyonu dnes také rozhodl o složení zbývajících dvojic pro play-off, ve kterých se Bulharsko utká s Maďarskem a Skotsko nastoupí proti Izraeli.</b>
      </p>
      <p>O složení ostatních dvojic bylo jasno už po skončení kvalifikace. Slovensko vedené českým trenérem Pavlem Hapalem se ve skupině B utká s Irskem a v případě postupu nastoupí venku proti lepšímu z dvojice Bosna a Hercegovina – Severní Irsko. Ve skupině D proti sobě nastoupí Gruzie s Běloruskem a Severní Makedonie s Kosovem.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/kvalifikace-euro-2020-losovani-los-ceska-reprezentace-fotbal-liga-narodu-kos_1911201358_mov"/>
      </related>
      <p>Ve skupině C se Norsko utká se Srbskem a Skotsko s Izraelem. Ve skupině A los určil Islandu za soupeře Rumunsko, druhou dvojici tvoří Bulharsko s Maďarskem.</p>
      <p>Semifinále jsou na programu 26. března, finále pak 31. března. V obou případech se hraje na jeden zápas. O účastnících baráže rozhodlo jejich umístění v Lize národů.</p>
      <p>Vítězové baráže si zajistí poslední čtyři volná místa na mistrovství Evropy, jehož základní skupiny budou rozlosovány už 30. listopadu.</p>
      <p>Místo na turnaji, který na přelomu června a července bude premiérově hostit 12 zemí, si v kvalifikaci vybojovaly Česká republika, Anglie, Belgie, Dánsko, Finsko, Francie, Chorvatsko, Itálie, Německo, Nizozemsko, Polsko, Portugalsko, Rakousko, Rusko, Španělsko, Švédsko, Švýcarsko, Turecko, Ukrajina a Wales.</p>
      <related>
        <h4>Související články</h4>
        <a href="https://www.irozhlas.cz/sport/fotbal/fotbal-kvalifikace-euro-2020-ucastnici-reprezentace-cesky-narodni-tym-nasazeni-v_1911192304_mim"/>
        <a href="https://www.irozhlas.cz/sport/fotbal/fotbal-spanelska-fotbalova-reprezentace-luis-enrique-dcera-smrt-rakovina-navrat_1911191555_mim"/>
        <a href="https://www.irozhlas.cz/sport/fotbal/fotbal-kvalifikace-euro-2020-ucastnici-reprezentace_1911182250_mim"/>
      </related>
    </article>
  </body>
</html>