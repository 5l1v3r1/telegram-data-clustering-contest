<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/investments/sasht-se-prevarna-v-shestiya-nay-golyam-investitor-v-balgarskata-ikonomika.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T14:50:12+00:00"/>
    <meta property="og:title" content="САЩ се превърна в шестия най-голям инвеститор в българската икономика"/>
    <meta property="og:description" content="Американските компании осъществяват двойно повече вложения у нас, отколкото показват официалните данни"/>
  </head>
  <body>
    <article>
      <h1>САЩ се превърна в шестия най-голям инвеститор в българската икономика</h1>
      <address><time datetime="2019-11-22T14:50:12+00:00">22 Nov 2019, 14:50</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Данни, публикувани от Американската търговска камара (AmCham), показват, че преките чуждестранни инвестиции, осъществени от организации с произход САЩ през 2018 г., са 5,7% от всички ПЧИ у нас, вместо официално оповестения дял от 2,5%. "Например, ако компания с произход САЩ има подразделение в Белгия, което притежава капитал в българска компания, нашият подход класифицира инвестицията като такава с произход САЩ, вместо с произход Белгия", описват методологията си (наречена метод на крайния собственик на капитала) от търговската камара.</p>
      <p>Така страната изпреварва Швейцария, Русия, Люксембург, Великобритания и Кипър в подреждането на най-големите инвеститори у нас. Като сума инвестициите от САЩ достигат 4,5 млрд. лв., вместо официално обявените от БНБ по-малко от 2 млрд. лв. за миналата година. Най-често американските компании са осъществявали вложенията чрез подразделения, базирани в Нидерландия, чийто дял в общите ПЧИ в България се понижава до 14,8% след ревизия на крайния източник на капитала.</p>
      <p>Почти изцяло американските инвестиции са съсредоточени в отраслите производство, енергетика, селско стопанство, ИКТ и търговия през 2016 г. Най-голям дял от тях е осъществен в преработващата промишленост, към която са насочени половината от американските вложения у нас, а на второ място се нарежда енергетиката с 40%.</p>
      <p>"Не е изненадващо, че точно тези два сектора привличат почти целия инвестиционен ресурс, тъй като това са капиталоемки сектори, които разчитат на големи вложения в земя, машини, сгради, съоръжения и оборудване, т.е. дълготрайни материални активи. В тези два сектора са и около 94% от всички дълготрайни материални активи, собственост на компании в България (с краен американски собственик)", посочват в доклада си от AmCham.</p>
      <p>Първите два отрасъла са генерирали 55% от приходите и в тях работят 47% от заетите в компаниите с краен американски собственик. Общият размер на постъпленията им е 7 млрд. лв., което представлява едва 2,4% от всички приходи на компаниите в икономиката, а броят на заетите е 28,6 хил. души (1,1% от всички работещи към 2016 г.). Американските компании са инвестирали в дълготрайни материални активи 4 млрд. лв. или 3,3% от всички вложения в такива у нас през същата година.</p>
      <p>Най-голям дял от американските инвестиции в дълготрайни материални активи е насочен в Разград, който е привлякъл 18% от вложенията, идващи от САЩ благодарение на предприятията "Пилко" и "Амилум". Интересното е, че само тези две компании са реализирали 75% от ПЧИ в региона и 25% от инвестициите в дълготрайни материални активи.</p>
      <p>На второ място по вложения в ДМА от САЩ е Добрич (11,11%), следван от Стара Загора (9,32%), Габрово (7,34%) и София (4,75%).</p>
    </article>
  </body>
</html>