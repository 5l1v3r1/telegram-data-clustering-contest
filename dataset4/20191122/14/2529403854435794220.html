<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/scuola-elementare-zanette-non-vuole-chiudere-219745"/>
    <meta property="og:site_name" content="Oggi Treviso"/>
    <meta property="article:published_time" content="2019-11-22T14:11:01+00:00"/>
    <meta property="og:title" content="&quot;La scuola elementare Zanette non vuole chiudere&quot;"/>
    <meta property="og:description" content="VITTORIO VENETO - Alla Zanette da due anni la campanella non suona per i remigini."/>
  </head>
  <body>
    <article>
      <h1>"La scuola elementare Zanette non vuole chiudere"</h1>
      <address><time datetime="2019-11-22T14:11:01+00:00">22 Nov 2019, 14:11</time> by <a rel="author" href="http://oggitreviso.it/archivio/news/giornalista/285" target="_blank">Claudia Borsoi</a></address>
      <p><b>VITTORIO VENETO</b> - «La scuola elementare Zanette non vuole chiudere: per questo abbiamo bisogno di nuove iscrizioni». I genitori dei bambini del quartiere di Santi Pietro e Paolo, futuri allievi della scuola, insieme alla dirigente scolastica dell’istituto comprensivo Da Ponte, a cui questa elementare appartiene, lanciano un appello e allo stesso tempo mettono a tacere le voci, circolate in queste settimane, che la classe prima non sarà fatta nemmeno nell’anno scolastico 2020-21.<br/><br/> <br/><br/>Alla Zanette da due anni la campanella non suona per i remigini. Sia a settembre 2018, sia quest’anno, non c’erano sufficienti iscrizioni per formare una classe prima. Il numero minimo di 15 alunni non è stato raggiunto. E dopo due anni di stop, genitori e dirigente scolastica confidano che in questa scuola – messa a norma antisismica nel 2014 e dotata di varie aule speciali – possa tornare a settembre 2020 una classe prima.<br/><br/> <br/><br/>«È una tra le più belle e nuove scuole di Vittorio Veneto – sottolineano insegnanti, dirigente scolastica e genitori -. La struttura è moderna e antisismica, con un bellissimo giardino e dispone di aule luminose, un grande salone e c’è anche, vicino, un campo da gioco all’aperto».<br/><br/> <br/><br/>Due aule sono dotate di lim, la lavagna interattiva multimediale, poi ci sono le aule di informatica, di musica e di lingue, una piccola palestra con tatami per il judo e materiali per la psicomotricità. E il servizio del “nonno vigile” offre ingresso ed uscita da scuola in sicurezza per tutti gli alunni. «Le classi poco numerose favoriscono l’apprendimento e la concentrazione, facilitano i rapporti interpersonali, danno modo alle insegnanti di dedicarsi in modo più efficace alle necessità dei singoli – evidenziano -. Nonostante ciò negli anni sono mancate le iscrizioni, forse a causa di un orario poco elastico o più probabilmente per le false voci fatte circolare sull’imminente chiusura della struttura».<br/><br/> <br/><br/>«Per questo – annuncia la dirigente scolastica – la scuola si metterà in gioco concretamente con un nuovo orario, aule rinnovate ed un progetto formativo stimolante». «Ma questo non basta – incalza un genitore -: abbiamo bisogno che tutte le famiglie delle scuole d’infanzia di Vittorio Veneto abbiano informazioni esatte e che non escludano la Zanette a priori a causa di dicerie».<br/><br/> <br/><br/>Genitori, insegnanti e dirigente scolastica invitano per questo tutti a conoscere la scuola Zanette: porte aperte sabato 30 novembre a partire dalle 15.30. Ci sarà modo per i genitori di conoscere le maestre e di prendere visione delle aule, oltre che del progetto formativo e delle novità che saranno introdotte dal prossimo anno. «Ci auguriamo così – conclude una mamma - che tutti gli interessati, anche i più scettici, possano avere il tempo di soppesare le alternative con consapevolezza, considerando anche la nostra scuola e arrivare alle iscrizioni di gennaio con le idee chiare».</p>
    </article>
  </body>
</html>