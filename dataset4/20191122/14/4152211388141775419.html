<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/foreign/news/593309/%E0%A7%AB-%E0%A6%AC%E0%A6%9B%E0%A6%B0%E0%A7%87-%E0%A6%AE%E0%A6%A7%E0%A7%8D%E0%A6%AF%E0%A6%AA%E0%A7%8D%E0%A6%B0%E0%A6%BE%E0%A6%9A%E0%A7%8D%E0%A6%AF%E0%A7%87-%E0%A6%AE%E0%A6%BE%E0%A6%B0%E0%A6%BE-%E0%A6%97%E0%A7%87%E0%A6%9B%E0%A7%87-%E0%A7%A9%E0%A7%AA-%E0%A6%B9%E0%A6%BE%E0%A6%9C%E0%A6%BE%E0%A6%B0-%E0%A6%AD%E0%A6%BE%E0%A6%B0%E0%A6%A4%E0%A7%80%E0%A7%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T14:58:00+00:00"/>
    <meta property="og:title" content="৫ বছরে মধ্যপ্রাচ্যে মারা গেছে ৩৪ হাজার ভারতীয় প্রবাসী"/>
    <meta property="og:description" content="পারস্য উপসাগরীয় ছয় দেশে ৩৩ হাজার ৯৮৮ ভারতীয় মারা গেছে বলে জানিয়েছে দেশটির পররাষ্ট্র মন্ত্রণালয়। ২০১৪ সাল থেকে গত পাঁচ বছরে এই মৃত্যু হয়েছে। আর ২০১৯ সালের নভেম্বর পর্যন্ত মোট ৪ হাজার ৮২৩ জনের মৃত্যুর খবর পাওয়া গেছে। বৃহস্পতিবার (২১ নভেম্বর) দেশটির পার্লামেন্টে (লোকসভা) প্রশ্নোত্তর পর্বে..."/>
  </head>
  <body>
    <article>
      <h1>৫ বছরে মধ্যপ্রাচ্যে মারা গেছে ৩৪ হাজার ভারতীয় প্রবাসী</h1>
      <address><time datetime="2019-11-22T14:58:00+00:00">22 Nov 2019, 14:58</time> by <a rel="author">বিদেশ ডেস্ক</a></address>
      <p>
        <b>পারস্য উপসাগরীয় ছয় দেশে ৩৩ হাজার ৯৮৮ ভারতীয় মারা গেছে বলে জানিয়েছে দেশটির পররাষ্ট্র মন্ত্রণালয়। ২০১৪ সাল থেকে গত পাঁচ বছরে এই মৃত্যু হয়েছে। আর ২০১৯ সালের নভেম্বর পর্যন্ত মোট ৪ হাজার ৮২৩ জনের মৃত্যুর খবর পাওয়া গেছে। বৃহস্পতিবার (২১ নভেম্বর) দেশটির পার্লামেন্টে (লোকসভা) প্রশ্নোত্তর পর্বে এসব কথা বলেন পররাষ্ট্র প্রতিমন্ত্রী ভি মুরালিধরন। সংবাদমাধ্যম টাইমস অব ইন্ডিয়ার এক প্রতিবেদন থেকে এসব তথ্য জানা গেছে।</b>
      </p>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/22/a85530e8b94e8df7916273d2269270a2-5dd7f7d2aa355.JPG"/>
      </figure>
      <p>ভারতীয় পররাষ্ট্র মন্ত্রণালয় জানিয়েছে, কুয়েত, সৌদি আরব, বাহরাইন, কাতার ও সংযুক্ত আরব আমিরাত- এই ছয় দেশে প্রতিদিন গড়ে ১৫ ভারতীয় মারা যাচ্ছে। বৃহস্পতিবার কংগ্রেসের আইনপ্রণেতা ও টিপিসিসির প্রেসিডেন্ট এন উত্তম কুমার রেড্ডির এক প্রশ্নের জবাবে মুরালিধরন বলেন, বেশিরভাগ ভারতীয় প্রবাসীর মৃত্যু হয়েছে সৌদি আরব ও সংযুক্ত আরব আমিরাতে।</p>
      <p>তেলেঙ্গানা এনআরআই উইংয়ের কর্মকর্তা ই চিত্তি বাবু বলেছেন, ‘মৃত্যুর সবচেয়ে বড় সংখ্যা হচ্ছে তেলেঙ্গানা রাজ্যের। বিশ্বাস করি, গত পাঁচ বছরে শুধু তেলেঙ্গানার মারা গেছে ১ হাজার ২০০ জন।’ এ রাজ্যের অ্যাম্বুলেন্স নথি থেকে জানা যায়, ‘শুধু হতদরিদ্র ৮৫০ পরিবারকে বিমানবন্দর থেকে গ্রামে মরদেহ বহনে অ্যাম্বুলেন্স সুবিধা দিয়েছে সরকার।’</p>
      <p>এ বছরের অক্টোবর পর্যন্ত এজেন্ট কর্তৃক চাকরি নিয়ে প্রতারণার অভিযোগে উপসাগরীয় এনআরআই থেকে ১৫ হাজার ৫১টি অভিযোগ পেয়েছে ভারতীয় পররাষ্ট্র মন্ত্রণালয়। মুরালিধরন বলেন, মূলত কর্মীদের বেতন পরিশোধ না করা ও বৈধ শ্রমিকের অধিকার দিতে অস্বীকৃতি জানানোর অভিযোগই ছিল বেশি।</p>
      <footer>/এইচকে/এএ/</footer>
    </article>
  </body>
</html>