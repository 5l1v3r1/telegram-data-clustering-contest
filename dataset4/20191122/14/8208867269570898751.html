<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/22/news/berlusconi_caduta_zagabria-241647425/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T14:55:00+00:00"/>
    <meta property="og:title" content="Berlusconi cade a Zagabria, ricoverato a Milano"/>
    <meta property="og:description" content="Rientrato in Italia con un aereo Fininvest è stato portato alla clinica La Madonnina, ha riportato una contusione. Resterà comunque in"/>
  </head>
  <body>
    <article>
      <h1>Berlusconi cade a Zagabria, ricoverato a Milano</h1>
      <h2>Rientrato in Italia con un aereo Fininvest è stato portato alla clinica La Madonnina, ha riportato una contusione. Resterà comunque in osservazione due giorni</h2>
      <address>
        <time datetime="2019-11-22T14:55:00+00:00">22 Nov 2019, 14:55</time>
      </address>
      <p>Il leader di Forza Italia Silvio Berlusconi, 83 anni, è caduto ieri a Zagabria, dove era impegnato nei lavori del congresso del Ppe. Rientrato in Italia come da programma alla fine del congresso con un aereo Fininvest nella clinica La Madonina di Milano, è stato sottoposto a tutti i controlli del caso. L'ex premier ha riportato solo una contusione, anche se in un primo tempo si era temuto si trattasse di una frattura del femore. Nel pomeriggio è arrivata la figlia Marina, che è rimasta fino alle 18,30 circa. "Sta bene, sta bene", ha detto uscendo dalla clinica. Berlusconi è stato raggiunto anche dalla compagna Francesca Pascale.<br/><br/>A ridimensionare l'incidente anche lo staff di Berlusconi. "Nessuna rottura di femore, clavicole, tibie o ossa varie. Nessun rientro urgente. La verità è che si tratta di una banalissima contusione. Il battito d'ali di una farfalla in Cina provoca un uragano in Texas", è la massima con cui i più stretti collaboratori dell'ex presidente del Consiglio chiudono l'episodio, insieme ai saluti e agli auguri di buon lavoro rivolti ai giornalisti da parte dello stesso Berlusconi. L'ex premier, comunque resterà in ospedale in osservazione per due giorni.<br/><br/>In serata arriva anche una dichiarazione dello stesso ex premier. "Per uno abituato da una vita agli sgambetti, che volete che sia una piccola 'botta'? Nulla, appunto...". Così Silvio Berlusconi in un'anticipazione di un'intervista a Libero commenta il suo stato di salute dopo la caduta a Zagabria che gli ha causato un ematoma intramuscolare.<br/><br/> </p>
    </article>
  </body>
</html>