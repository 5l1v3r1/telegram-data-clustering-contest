<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/wiekszosc-holenderskich-pediatrow-popiera-eutanazje-nieuleczalnie-chorych-dzieci-w-wieku-1-12-lat/"/>
    <meta property="og:site_name" content="Polsat News"/>
    <meta property="article:published_time" content="2019-11-22T14:26:00+00:00"/>
    <meta property="og:title" content="Większość holenderskich pediatrów popiera eutanazję nieuleczalnie chorych dzieci w wieku 1-12 lat"/>
    <meta property="og:description" content="- Pomysł eutanazji dzieci w wieku 1-12 lat jest nieludzki i nieprawdopodobny - powiedział rzecznik praw dziecka Mikołaj Pawlak, komentując holenderski raport, z którego wynika, że 84 proc. pediatrów tego kraju chciałoby takiego zapisu w prawie."/>
  </head>
  <body>
    <article>
      <h1>Większość holenderskich pediatrów popiera eutanazję nieuleczalnie chorych dzieci w wieku 1-12 lat</h1>
      <address>
        <time datetime="2019-11-22T14:26:00+00:00">22 Nov 2019, 14:26</time>
      </address>
      <p>
        <b>- Pomysł eutanazji dzieci w wieku 1-12 lat jest nieludzki i nieprawdopodobny - powiedział rzecznik praw dziecka Mikołaj Pawlak, komentując holenderski raport, z którego wynika, że 84 proc. pediatrów tego kraju chciałoby takiego zapisu w prawie.</b>
      </p>
      <related>
        <a href="https://www.polsatnews.pl/wiadomosc/2019-06-06/to-nie-byla-eutanazja-ministerstwo-ujawnia-przyczyne-smierci-17-latki/"/>
      </related>
      <p>Rzecznik praw dziecka odniósł się do raportu trzech holenderskich szpitali uniwersyteckich, z którego wynika, że 84 proc. pediatrów w tym kraju chce wprowadzenia eutanazji dla nieuleczalnie chorych dzieci w wieku 1-12 lat, za zgodą ich rodziców. W oparciu o ten raport Stowarzyszenie Holenderskich Pediatrów zaapelowało do parlamentu o nowelizację przepisów dotyczących eutanazji.</p>
      <p>
        <a href="https://www.polsatnews.pl/wiadomosc/2018-04-17/spokojna-smierc-jest-prawem-kazdego-zaprezentowano-prototyp-kapsuly-do-samobojstwa/">
          <b>ZOBACZ: "Spokojna śmierć jest prawem każdego". Zaprezentowano prototyp kapsuły do samobójstwa</b>
        </a>
      </p>
      <p> </p>
      <p>Mikołaj Pawlak, powołując się na Konwencję o prawach dziecka, ocenił pomysł wprowadzenia takiego przepisu jako "nieludzki i nieprawdopodobny". Przypomniał, że w Konwencji zawarte są wszystkie podstawowe prawa dotyczące dzieci - m.in. prawo do życia, zdrowia, edukacji, wychowania w rodzinie, a także prawo do ochrony przed demoralizacją, wyzyskiem czy przestępstwami.</p>
      <p> </p>
      <p>
        <b>"Sprzeczny z prawami wynikającymi z Konwencji"</b>
      </p>
      <p> </p>
      <p>Mimo że, jak przekonywał Pawlak, w różnych krajach prawa Konwencji są różnie interpretowane, to - jego zdaniem - holenderski pomysł eutanazji dla dzieci w wieku 1-12 lat jest "wprost sprzeczny z prawami wynikającymi z Konwencji".</p>
      <p> </p>
      <p>Ustanowienie takiego przepisu byłoby - ocenił RPD - "sprzeczne z zapisem o bezwzględnej ochronie życia dzieci i obowiązku zapewnienia również dzieciom doświadczonym chorobami psychicznymi i fizycznymi najlepszej opieki i pomocy medycznej".</p>
      <p> </p>
      <p>
        <a href="https://www.polsatnews.pl/wiadomosc/2017-02-27/umarl-na-wygnaniu-bo-nasz-kraj-nie-sluchal-jego-apelu-wloski-dj-popelnil-samobojstwo-wspomagane/">
          <b>ZOBACZ: "Umarł na wygnaniu, bo nasz kraj nie słuchał jego apelu". Włoski DJ popełnił samobójstwo wspomagane</b>
        </a>
      </p>
      <p> </p>
      <p>W nawiązaniu do holenderskiego raportu na portalu zajmującym się bioetyką BioEdge cytowano wypowiedź dr. Eduarda Verhagena, który przekonywał, że w przypadku wprowadzenia nowych przepisów w tym roku objęłyby one 5-10 dzieci. - Szczególnie w przypadków dzieci poważnie chorych - których fazie umierania może towarzyszyć dużo bólu i cierpienia i u których proces umierania może zająć tygodnie - wielu rodziców i lekarzy chciałoby przyspieszenia lub skrócenia tego procesu - mówił Verhagen.</p>
      <p> </p>
      <p>
        <b>Eutanazja dopuszczalna, ale uzależniona od wieku</b>
      </p>
      <p> </p>
      <p>Portal podkreślał, że liczba przepytanych do raportu lekarzy była niewielka. Według BioEdge każdego roku ze śmiercią dzieci zmagających się z nieuleczalnymi chorobami styka się w Holandii około 60 lekarzy. Anonimowo skonsultowano 38 z nich - w ostatnich latach zajmowali się 359 przypadkami nieuleczalnie chorych pacjentów. Lekarze uznali, że w 46 z tych przypadków lepsza byłaby eutanazja.</p>
      <p> </p>
      <p>
        <a href="https://www.polsatnews.pl/wiadomosc/2017-08-04/twierdzila-ze-byla-biernym-swiadkiem-samobojstwa-17-letniej-agaty-z-wejherowa-sad-skazal-ja-na-11-lat-wiezienia/">
          <b>ZOBACZ: "To było zabójstwo na życzenie". Koleżanka 17-letniej Agaty skazana na 11 lat więzienia</b>
        </a>
      </p>
      <p> </p>
      <p>Obecnie holenderskie prawo dopuszcza - wyłącznie za zgodą rodziców - eutanazję niemowląt do ukończenia przez nie 1 roku życia oraz dzieci między 12 a 16 rokiem życia.</p>
      <p> </p>
      <p>Holandia była krajem, który jako pierwszy w 2002 r. zalegalizował eutanazję osób poniżej 18. roku życia.</p>
      <p>
        <a href="https://www.polsatnews.pl/wideo/cysterna-spadla-z-wiaduktu-kierowca-zginal-na-miejscu-wideo_6759640/">WIDEO - Cysterna spadła z wiaduktu. Kierowca zginął na miejscu [WIDEO]</a>
      </p>
      <figure>
        <img src="https://r.dcs.redcdn.pl/http/o2/redefine/cp/b1/b1zkc51z44hkjv21hdnfgxbofgsoy8w8.jpg"/>
      </figure>
    </article>
  </body>
</html>