<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SwTyV/cvvm-ano-ztratilo-temer-desetinu-podporovatelu-o-2-misto-bojuje-ods-s-piraty"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T14:18:00+00:00"/>
    <meta property="og:title" content="CVVM: ANO ztratilo téměř desetinu podporovatelů. O 2. místo bojuje ODS s Piráty"/>
    <meta property="og:description" content="Podpora hnutí ANO v listopadu mírně klesla, nicméně ji má mezi politickými stranami nadále největší. Z průzkumu Centra pro výzkum veřejného mínění (CVVM) vyplynulo, že ANO si proti říjnu pohoršilo o tři procentní body na 30 procent. S velkým odstupem za ním skončila ODS s podporou od 14 procent lidí a Piráti s 13,5 procenta. KSČM a ČSSD si shodně připsaly devět procent. Nad pěti procenty potřebnými pro vstup do dolní komory ještě skončili lidovci a SPD, vzhledem k váhavosti voličů ale podle CVVM nelze říct, jestli by se do Sněmovny dostali."/>
  </head>
  <body>
    <article>
      <h6 class="kicker">Předvolební model</h6>
      <h1>CVVM: ANO ztratilo téměř desetinu podporovatelů. O 2. místo bojuje ODS s Piráty</h1>
      <address><time datetime="2019-11-22T14:18:00+00:00">22 Nov 2019, 14:18</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Podpora hnutí ANO v listopadu mírně klesla, nicméně ji má mezi politickými stranami nadále největší. Z průzkumu Centra pro výzkum veřejného mínění (CVVM) vyplynulo, že ANO si proti říjnu pohoršilo o tři procentní body na 30 procent. S velkým odstupem za ním skončila ODS s podporou od 14 procent lidí a Piráti s 13,5 procenta. KSČM a ČSSD si shodně připsaly devět procent. Nad pěti procenty potřebnými pro vstup do dolní komory ještě skončili lidovci a SPD, vzhledem k váhavosti voličů ale podle CVVM nelze říct, jestli by se do Sněmovny dostali.</b>
      </p>
      <p>Vedle ANO se statisticky významněji změnila podpora jen u STAN, které si od října polepšilo o 1,5 bodu na čtyři procenta. „U ostatních stran nedošlo oproti předchozímu měření ke statisticky významným změnám,“ uvedli autoři průzkumu.</p>
      <p>Podle jejich volebního modelu ale od letošního června setrvale mírně narůstá podpora hnutí Trikolóra. V listopadu hnutí Václava Klause mladšího podpořilo 3,5 procenta občanů, o měsíc dříve model ukázal tříprocentní podporu.</p>
      <p>CVVM provedlo průzkum mezi 2. a 15. listopadem 2019, tedy ještě před několikasettisícovou demonstrací Milionu chvilek pro demokracii na pražské Letné. Počet dotázaných byl 1015, volební právo z nich mělo 989. Pokud by se v daném období konaly volby, zúčastnilo by se jich podle svého vyjádření 61 procent občanů ČR. Tedy zhruba stejně jako o měsíc dříve. Reálná účast ve volbách v říjnu 2017 byla 60,8 procenta. Základní otázka průzkumu zněla: Pokud byste k volbám šel, kterou stranu byste volil.</p>
      <p>Volební model CVVM není předpovědí výsledků voleb, na základě získaných odpovědí o preferované straně, jistotě volby a ochotě jít k volbám pouze informuje o rozložení voličské podpory v době průzkumu. Pracuje s pravděpodobností, zda respondent dorazí k volbám, a zohledňuje váhání voličů mezi více stranami.</p>
      <related>
        <a href="https://echo24.cz/a/SLVfL/pruzkum-z-ceskych-prezidentu-byl-nejlepsi-havel-nejhure-lide-hodnotili-zemana"/>
      </related>
    </article>
  </body>
</html>