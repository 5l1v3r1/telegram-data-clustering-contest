<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/22/djambazki-podari-kniga-za-makedonskiia-vypros-na-delegati-v-es.430469"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T14:47:00+00:00"/>
    <meta property="og:title" content="Джамбазки подари книга за Македонския въпрос на делегати в ЕС"/>
    <meta property="og:description" content="Делегатите са от Съвместния парламентарен комитет ЕС - Северна Македония | Dnes.bg"/>
  </head>
  <body>
    <article>
      <h1>Джамбазки подари книга за Македонския въпрос на делегати в ЕС</h1>
      <h2>Делегатите са от Съвместния парламентарен комитет ЕС - Северна Македония</h2>
      <address><time datetime="2019-11-22T14:47:00+00:00">22 Nov 2019, 14:47</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>В Европейския парламент евродепутатът Ангел Джамбазки подари книгата "Македонският въпрос - история и актуалност", издадена от Македонски научен институт - София, с автор доц. д-р Стоян Германов, на членовете на Делегацията в Съвместния парламентарен комитет ЕС - Северна Македония.</p>
      <p>В книгата се разглежда Македонският въпрос от Балканските войни до края на 20-и век и началото на 21-и век, включително идеите за разрешаването му, пропуски и компромиси.</p>
      <p>
        <a href="https://www.dnes.bg/eu/2019/11/12/ot-skopie-mini-shengen-e-polezen-no-samo-kato-vyvedenie-kym-es.429324">От Скопие: Мини Шенген е полезен, но само като въведение към ЕС</a>
      </p>
      <p>Припомняме, че Съвместният парламентарен комитет, съставен от делегация от Европейския парламент и парламента на Република Северна Македония, разглежда всички аспекти на отношенията между Европейския съюз и Република Северна Македония. Той може да отправя препоръки до Европейския парламент, до парламента и правителството на Република Северна Македония, до Съвета на ЕС и до Европейската комисия.</p>
      <p>Подаръкът е в съответствие с принципната и последователна позиция на Ангел Джамбазки и ВМРО - Българско национално движение, изразена и от българското правителство посредством рамковата позиция относно разширяването на ЕС и процеса на стабилизиране и асоцииране на Република Северна Македония и Албания, а именно, че пътят на Македония до членство в Европейския съюз минава през консенсус с България за общото историческо минало, основано на обективни факти.</p>
      <p>Категорична позиция на ВМРО - Българско национално движение е, че България трябва да продължава да подкрепя Македония по отношение на нейната евроатлантическа интеграция, стабилност и териториална цялост. Подкрепа, която обаче е възможна единствено и само след изчистване на спорните въпроси в общата ни история - след постигане на конкретни резултати в работата на Съвместната експертна комисия по историческите и образователните въпроси, верифицирани от Съвместна междуправителствена комисия, относно периода от общата ни история до 1944 г., в т.ч. и постигане на договореност за Гоце Делчев, ВМОРО - ВМРО и Илинденско-Преображенското въстание.</p>
      <related>
        <h4>Още по темата</h4>
        <a href="https://www.dnes.bg/balkani/2019/07/04/makedonska-pevica-izpia-himna-propuskaiki-goce-delchev.415435"/>
        <a href="https://www.dnes.bg/obshtestvo/2019/06/17/prof-ilchev-v-makedoniia-ima-sili-koito-ne-iskat-sblijavane-s-nas.413700"/>
      </related>
    </article>
  </body>
</html>