<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04730739"/>
    <meta property="og:site_name" content="De Standaard"/>
    <meta property="article:published_time" content="2019-11-22T14:46:00+00:00"/>
    <meta property="og:title" content="Politie van Tirol onderzoekt chocoladediefstal"/>
    <meta property="og:description" content="Oostenrijkse speurders proberen een kleine twintig ton Milka-chocolade, ter waarde van zo’n 50.000 euro, terug te vinden. De chocolade werd gestolen toen z..."/>
  </head>
  <body>
    <article>
      <h1>Politie van Tirol onderzoekt chocoladediefstal</h1>
      <address>
        <time datetime="2019-11-22T14:46:00+00:00">22 Nov 2019, 14:46</time>
      </address>
      <p>
        <b>Oostenrijkse speurders proberen een kleine twintig ton Milka-chocolade, ter waarde van zo’n 50.000 euro, terug te vinden. De chocolade werd gestolen toen ze op weg was naar België, meldt de politie vrijdag.</b>
      </p>
      <p>De vrachtwagen van het transportbedrijf dat de verse lading op 15 november vanuit de Milkafabriek in Bludenz zou vervoeren, werd voorzien van een gestolen nummerplaat, verklaart Tirools politiewoordvoerder Stefan Eder.</p>
      <p>Een bedrijf uit Tirol had de opdracht aanvaard voor de levering, maar die dan doorgespeeld aan een expediteur uit Hongarije. Die droeg op zijn beurt een onderneming uit Tsjechië op de klus te klaren. Daarop heeft een onbekende die beweerde de Tsjechische chauffeur te zijn, zich aangemeld bij het Hongaars transportbedrijf, en kon hij de lading in Oostenrijk ophalen.</p>
      <p>De chauffeur heeft de Milkafabriek in Bludenz valse papieren getoond en de chocolade ingeladen. De chocolade, die nooit op zijn bestemming is aangekomen, blijft net zoals de vrachtwagen tot op vandaag onvindbaar.</p>
      <p>De diefstal van zulke grote hoeveelheden chocolade is zeldzaam, maar niet volkomen nieuw, aldus de politie van Tirol. In de regio gebeurde al een gelijkaardig incident.</p>
    </article>
  </body>
</html>