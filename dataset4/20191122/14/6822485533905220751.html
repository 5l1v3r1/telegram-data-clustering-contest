<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901121.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T14:24:00+00:00"/>
    <meta property="og:title" content="آیت الله علم الهدی: دلیل اعتراضات اخیر غافلگیری مردم بود/ پیاده‌نظام‌ دشمن جنایات غیرقابل‌توجیهی انجام دادند"/>
    <meta property="og:description" content="به گزارش مهر، آیت‌الله سیداحمد علم‌الهدی، ظهر امروز در خطبه‌های نمازجمعه که در حرم مطهر رضوی برگزار شد، اظهار کرد: همه شما برادران، خواهران و خودم را به تقوای الهی سفارش می‌کنم. از مصادیق تقوا در زندگی روزمره ما، تقوا در اقتصاد زندگانی‌مان است‌."/>
  </head>
  <body>
    <article>
      <h1>آیت الله علم الهدی: دلیل اعتراضات اخیر غافلگیری مردم بود/ پیاده‌نظام‌ دشمن جنایات غیرقابل‌توجیهی انجام دادند</h1>
      <address>
        <time datetime="2019-11-22T14:24:00+00:00">22 Nov 2019, 14:24</time>
      </address>
      <p>امام‌جمعه مشهد با بیان اینکه اعتراضات اخیر مردم به دلیل غافلگیر شدنشان بود، گفت: مسئولان نباید برنامه‌ای اجرا کنند تا مردم دچار شوک شوند و دشمن هم سوءاستفاده کند.</p>
      <p>به گزارش مهر، آیت‌الله سیداحمد علم‌الهدی، ظهر امروز در خطبه‌های نمازجمعه که در حرم مطهر رضوی برگزار شد، اظهار کرد: همه شما برادران، خواهران و خودم را به تقوای الهی سفارش می‌کنم. از مصادیق تقوا در زندگی روزمره ما، تقوا در اقتصاد زندگانی‌مان است‌.</p>
      <p>وی افزود: فعالیت‌ها و حرکت اقتصادی ما در زندگی بر دو جریان استوار است؛ جریان اول کسب درآمد و جریان دوم، هزینه‌سازی و صرف هزینه در زندگی است. ذات مقدس خداوند در سوره فرقان، مرز اسراف و مرز سختگیری را مشخص کرده است و سخن امروز ما مربوط به جریان و مرز سختگیری در مصرف است.</p>
      <p>امام‌جمعه مشهد در ادامه تصریح کرد: خداوند می‌فرماید عبادالرحمان کسانی هستند که نه اسراف می‌کنند و نه سخت‌گیری می‌کنند و زندگی را دچار کمبود نمی‌کنند.</p>
      <p>آیت‌الله علم‌الهدی، افرادی که در مصارف اقتصادی سخت‌گیری می‌کنند را بدبینان به خداوند معرفی کرد و گفت: اینکه ما مشاهده می‌کنیم بعضی افراد ازنظر درآمد، ثروتشان بد نیست اما سعی می‌کنند در زندگی گرفته‌ای به سر ببرند و بر عزیزان خود زندگی را تنگ بگیرند، به خاطر سوءظن به خدا است. آنان می‌گویند باید به فکر آینده بود و اکنون نباید همه درآمد را مصرف کنیم تا در آینده دچار کمبود و سختی نشویم.</p>
      <p>وی اضافه کرد: این درآمد و ثروت که خدا نصیب تو کرده، سهم تو نیست بلکه رزق زن و فرزندی است که باید معاش آنان را تهیه کنی و خداوند رزق آنان را به تو داده است. باید بدانی خدا که تاکنون زندگی را برایتان تأمین کرده، بعدازاین هم تأمین می‌کند.</p>
      <p>عضو مجلس خبرگان رهبری تأکید کرد: سختگیری بر عهدوعیال در مصارف زندگی نه‌تنها با تقوا نمی‌سازد بلکه با توحید نیز سازگار نیست. اکنون متأسفانه در خیلی از خانواده‌هایی که فرزندان بزرگ دارند، پدر و مادر در حال جدایی هستند و ریشه‌اش همین سخت‌گیری‌ها است که به خاطر بدبینی به خدا به وجود آمده است.</p>
      <p>
        <b>بسیج به دنیا نشان داده مردم‌سالاری دینی، بالاترین نوع مردم‌سالاری است</b>
      </p>
      <p>آیت‌الله علم‌الهدی در ادامه سخنرانی خود با اشاره به سالروز حکم امام بزرگوار در تشکیل بسیج، بیان کرد: اندیشه امام در موضوع تأسیس بسیج مورد توجه تمام سیاست‌مداران دنیا قرار گرفت‌؛ یک سیاستمدار آمریکایی اذعان کرد که چند سال است امام در خاک خوابیده اما در ایران حکومت می‌کند و این به‌وسیله بسیج است.</p>
      <p>وی ادامه داد: مقام معظم رهبری و جریان مدیریت ولی‌فقیه، همه‌ الهام گرفته از سنت و سیره پیغمبر است.  بسیج هم مانند زمان پیامبر، این است که مردم در مقابل دشمن با تجهیزات و امکانات خودشان بایستند.</p>
      <p>آیت‌الله علم‌الهدی در خصوص خدمات بسیج ابراز کرد: بسیج امروز در عرصه خدمت به نظام و انقلاب است و ما در هر بحرانی برکات بسیج را می‌بینیم؛ چراکه بسیج یعنی مردم. مسئله بسیج در نظام ما، نماد حضور مردم درصحنه انقلاب بالباس بسیج است. بسیج تجربه‌ای است که به دنیا نشان داده مردم‌سالاری دینی، بالاترین نوع مردم‌سالاری است.</p>
      <p>وی تأکید کرد: آنچه در عمر ۴۰ ساله انقلاب، دشمن را در همه حرکات و فتنه‌ها مستأصل کرده، مردمی بودن نظام و حضور مردم درصحنه است. متأسفانه وقتی در بعضی از برنامه‌ها دچار مشکل می‌شویم، دلیلش این است که مردم را نادیده می‌گیریم.</p>
      <p>
        <b>دلیل اعتراضات اخیر غافلگیری مردم بود</b>
      </p>
      <p>عضو مجلس خبرگان رهبری با اشاره به طرح سهمیه‌بندی بنزین، گفت: بعضی‌ها فکر می‌کنند می‌توانند یک طرح را از طرف یک موضع حکومتی ابلاغ کرده تا مردم هم آن را اجرا کنند.</p>
      <p>وی ادامه داد: ما در سال ۸۹ تجربه داشتیم که بنزین سهمیه‌بندی، ۴ برابر قیمت و بنزین آزاد، ۷ برابر شد و مردم باز درصحنه بودند چراکه از اول مسئله با خود مردم مطرح شد و آنان در جریان بودند و خودشان آن را مدیریت کردند.</p>
      <p>آیت‌الله علم‌الهدی دلیل اعتراضات اخیر را غافلگیری مردم دانسته و بیان کرد: یک خانم یا آقای مستضعف در هوای سرد زمستان کنار خیابان ایستاده تا اتوبوس بیاید و سوار شود و مقابل چشم او آقایی بنزینی که سهم او است را به قیمت نیم لیتر آب می‌خرد و در ماشین آخرین سیستم خارجی خود ریخته و گاز می‌دهد و می‌رود. این یعنی عدالت اجتماعی وجود ندارد و در برنامه ششم توسعه ما این است که دولت باید هرسال، یارانه را ارتقا دهد و آن را از قیمت حامل‌های انرژی تهیه کند. اکنون چهار سال است که این کار انجام نگرفته و ما دچار مشکل شده‌ایم.</p>
      <p>وی افزود: مصرف بنزین به‌روزی ۱۰۰ لیتر می‌رسید و تولید ما دیگر کم‌کم جوابگوی آن نبود و باید سوخت را از خارج از کشور تهیه می‌کردیم. پس مقام معظم رهبری نیز از این موضوع که طبق برنامه ششم توسعه عمل کنیم حمایت کردند و نه شوکه و غافلگیر کردن مردم.</p>
      <p>امام‌جمعه مشهد ضمن تأکید بر اینکه عزیزان مسئول ما نباید این مردمی بودن نظام و حضور پرقدرت مردم را فراموش کنند، اظهار کرد: ۴۰ سال است که دشمن مثل سگ اطراف ما پارس می‌کند و جرات نزدیک شدن به ما را ندارد و این به خاطر حضور فعال مردم است. مسئولان نباید برنامه‌ای اجرا کنند تا مردم دچار شوک شوند و دشمن هم سوءاستفاده کند.</p>
      <p>آیت‌الله علم‌الهدی تأکید کرد: عزیزان ما موقعیت منطقه را ببینند که دارند در کشورهای اطراف ما توطئه می‌کنند و لبنان و عراق را به خاطر ما به‌هم می‌ریزند.</p>
      <p>
        <b>پیاده‌نظام‌های دشمن با سوارشدن بر مطالبه مردم جنایات غیرقابل‌توجیهی انجام دادند</b>
      </p>
      <p>وی اضافه کرد: اغتشاش‌گران، بیمارستان آتش زدند و آمبولانس را شکستند؛ پیاده‌نظام‌های دشمن چنین جنایات غیرقابل‌توجیهی را با سوارشدن بر مطاله مردم پریشانی که با این اعلام‌ ناگهانی دچار شوک شدند، انجام دادند.</p>
      <p>عضو مجلس خبرگان رهبری یادآور شد: البته مشهد نسبت به تمام کشور، وضعیت استثنائی داشت و در این شهر مقدس، مشکل، خسارت و کشتاری نداشتیم. این از عنایت آقا امام رضا (ع) است.</p>
      <p>وی ضمن اشاره به اینکه دو عامل دیگر نیز در وضعیت مطلوب‌تر مشهد نسبت به بقیه کشور نقش داشته‌اند، گفت: یکی از عوامل، هماهنگی و وحدت نیروها و مسئولان در عرصه بود و عامل دیگر نیز مردم بودند.</p>
      <p>آیت‌الله علم‌الهدی افزود: پیاده‌نظام دشمن، جایی را پیدا نکردند که آتش بزنند و هر جا خواستند اقدام کنند، نیروهای امنیتی ما قبل از اقدام‌، حضور پیدا کردند. حدود ۴۰۰ نفر را به‌عنوان آشوبگر گرفتند ولی وقتی دیدند اکثرشان جوانان ناآگاه‌ هستند، ۹۰ درصدشان را همان شب آزاد کردند ولی مهم این است که آن ۱۰‌ درصدی که مهره‌های دشمن بودند، پیداشده و دستگیر شدند.</p>
      <p>
        <b>گران‌فروشان جزو اشرار هستند</b>
      </p>
      <p>وی گران‌فروشان را نیز جزو اشرار معرفی کرد و گفت: بخش دوم اشرار، آن افراد فرصت‌طلبی هستند که با گرانی بنزین، اجناسشان را گران کردند؛ مانند نانوایی که چانه نان خود را کوچک کرده است و به قیمت قبل می‌فروشد. آن کسانی که دست به این کار زدند، ندانسته پیاده‌نظام دشمن و لشکر اسرائیل هستند.</p>
      <p>امام‌جمعه مشهد اضافه کرد: امیدواریم عزیزان مسئول ما مخصوصاً در استان، با جدیت و مجاهده کامل و با همکاری عزیزان بسیجی، جلوی این اشرار طبقه دوم را بگیرند تا گران شدن بنزین، معیشت مردم را تنگ نکند.</p>
      <p>آیت‌الله علم‌الهدی در انتهای سخنرانی خود با اشاره به راهپیمایی امروز مردم مشهد برای تجدید میثاق با ولایت، گفت: با راهپیمایی باشکوهی که امروز انجام دادید، حضور خود درصحنه را امضا کرده و دشمن را نیز تهدید کردید تا بداند پای ستون خیمه این نظام، مردم ایستاده‌اند.</p>
    </article>
  </body>
</html>