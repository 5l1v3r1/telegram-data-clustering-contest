<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/svaz-schvalil-brizovu-kandidaturu-do-nejuzsiho-vedeni-iihf/1824075?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T14:05:00+00:00"/>
    <meta property="og:title" content="Svaz schválil Břízovu kandidaturu do nejužšího vedení IIHF"/>
    <meta property="og:description" content="Praha - Výkonný výbor Českého svazu ledního hokeje schválil kandidaturu Petra Břízy do nejužšího vedení Mezinárodní hokejové federace (IIHF). To se bude volit v září 2020 v Petrohradu. Bývalého reprezentačního brankáře podpořili všichni členové výkonného výboru, jen samotný Bříza se hlasování zdržel."/>
  </head>
  <body>
    <article>
      <h1>Svaz schválil Břízovu kandidaturu do nejužšího vedení IIHF</h1>
      <address><time datetime="2019-11-22T14:05:00+00:00">22 Nov 2019, 14:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Výkonný výbor Českého svazu ledního hokeje schválil kandidaturu Petra Břízy do nejužšího vedení Mezinárodní hokejové federace (IIHF). To se bude volit v září 2020 v Petrohradu. Bývalého reprezentačního brankáře podpořili všichni členové výkonného výboru, jen samotný Bříza se hlasování zdržel.</p>
      <p>Bříza bude i jedním z kandidátů na post prezidenta IIHF po končícím Reném Faselovi. Před dvěma týdny uvedl web Mezinárodní asociace sportovních novinářů, že zájem nahradit dlouholetého šéfa federace mají také Dán Henrik Bach-Nielsen, Bělorus Sergej Gončarov, Němec Franz Reindl a Kanaďan Bob Nicholson.</p>
      <p>"Pro náš hokej je zastoupení ve vrcholných strukturách IIHF velmi přínosné a Petr Bříza, který se těší v mezinárodním hokeji značnému renomé, získal v něm velké zkušenosti a několik let nás úspěšně reprezentuje v Radě IIHF, je jednoznačně nejvhodnějším kandidátem. Dokládají to i názory zahraničních partnerů, kteří nás v tomto směru oslovili," uvedl v tiskové zprávě prezident Českého hokeje Tomáš Král.</p>
      <p>"Podpora národního svazu představuje přirozenou podmínku pro zařazení na listinu kandidátů, jde však pouze o první krok, na který navážou mnohaměsíční diplomatická jednání. Nebudou jednoduchá, neboť své návrhy předloží do začátku června také další země a ve hře jsou mimo jiné pozice prezidenta, senior viceprezidenta nebo viceprezidenta IIHF pro Evropu," konstatoval Král.</p>
      <p>Bříza zdůraznil, jak si příležitosti váží. "Od roku 2008 společně tvrdě pracujeme na tom, aby byly náš mezinárodní kredit a zastoupení v rozhodovacích orgánech IIHF co nejvyšší. Výrazně nám v tom pomohlo skvělé mistrovství světa v roce 2015, hodnocené jako nejvydařenější v historii, a věřím, že pomohou i dlouhodobé vazby, které jsme si v posledních letech vybudovali," prohlásil čtyřiapadesátiletý Bříza.</p>
      <p>Ve vedení mezinárodní federace pracuje od roku 2016, kdy se stal členem Rady IIHF a předsedou komise pro rozvoj mládežnického a juniorského hokeje. Členem výkonného výboru a viceprezidentem Českého svazu ledního hokeje byl zvolen v roce 2008, na pořadatelství domácího světového šampionátu před čtyřmi lety se podílel z pozice předsedy organizačního výboru v Praze.</p>
      <p>Čtyřnásobný mistr Československa a České republiky působil také jako generální manažer, předseda představenstva a majitel pražské Sparty. Na mezinárodní scéně zastával v letech 2009 až 2013 post člena představenstva European Trophy, v letech 2014 až 2019 byl členem představenstva Ligy mistrů, která na European Trophy navázala.</p>
      <p>Z českých zástupců byl dosud nejvýše postaveným funkcionářem Miroslav Šubrt, jenž byl viceprezidentem IIHF v letech 1969 až 2003, členem direktoriátu IIHF od roku 1958 a členem předsednictva IIHF od roku 1960.</p>
    </article>
  </body>
</html>