<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/property/evtinite-zhilishta-ot-tovarni-konteyneri-stignaha-i-velikobritaniya.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T14:05:38+00:00"/>
    <meta property="og:title" content="Евтините жилища от товарни контейнери стигнаха и Великобритания"/>
    <meta property="og:description" content="Там ще може да се живее под наем срещу 300 паунда при средни цени на пазара от 600 паунда"/>
  </head>
  <body>
    <article>
      <h1>Евтините жилища от товарни контейнери стигнаха и Великобритания</h1>
      <address>
        <time datetime="2019-11-22T14:05:38+00:00">22 Nov 2019, 14:05</time>
      </address>
      <p>Традиционните товарни контейнери намират нов живот във Великобритания, където местното архитектурното студио Fraser Brown MacKenna Architects прави от тях евтини домове. Т.нар. "карготектурен" проект има за цел да предоставя жилища на ниски цени, използвайки рециклирани материали.</p>
      <p>Това разказва авторът Мат Дейвис от The Big Think в своя публикация на сайта на Световния икономически форум.</p>
      <p>Проектът предвижда тези микродомове да имат кухня, дневна, легло и баня. Покривите на тези контейнери ще бъдат покрити в почва и лесни за гледане растения, които ще ги направят зелени. За да бъде достатъчно топло вътре, техните стени, както покрива и подът ще бъдат изолирани.</p>
      <p>Тези жилища ще се отдават под социален наем, като при него се вземат предвид средният доход, както и разходите за живот. Това ще реши един голям проблем за Великобритания, където над 1 милион семейства чакат възможност да получат такова социално жилище. А по-лошото е, че 1 на всеки 200 души на Острова е бездомен. Това прави около 320 000 души, според данни към 2018 година.</p>
      <p>Този тип жилища е относително евтин за живеещите в Обединеното кралство. При среден наем на едностаен апартамент в рамките на 600 паунда месечно, социалните наеми могат да бъдат около 300 паунда.</p>
      <p>Самата стойност на контейнерите не е особено висока, като изграждането на жилище от такъв може да струва около 82 400 паунда. За сравнение изграждането на апартамент в сграда със същата квадратура може да струва 238 900 паунда.</p>
    </article>
  </body>
</html>