<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/danska-filmskolans-rektor-avgar-efter-studentprotester/"/>
    <meta property="og:site_name" content="DN.SE"/>
    <meta property="article:published_time" content="2019-11-22T14:58:52+00:00"/>
    <meta property="og:title" content="Danska filmskolans rektor avgår efter studentprotester"/>
    <meta property="og:description" content="Den danska filmskolans rektor lämnar sin post efter att studenter under veckan demonstrerat utanför skolan i Köpenhamn och vägrat undervisning."/>
  </head>
  <body>
    <article>
      <h1>Danska filmskolans rektor avgår efter studentprotester</h1>
      <address><time datetime="2019-11-22T14:58:52+00:00">22 Nov 2019, 14:58</time> by <a rel="author" href="https://www.dn.se/av/kajsa-haidl/" target="_blank">Kajsa Haidl</a></address>
      <p>
        <b>Den danska filmskolans rektor Vinca Wiedemann lämnar sin post efter att studenter demonstrerat utanför skolan i Köpenhamn och vägrat undervisning. Nära 900 filmarbetare har skrivit under ett stödupprop.</b>
      </p>
      <p>Bakgrunden till blockaden utanför den ansedda filmskolan, som pågått under veckan, är förändringar i läroplanen som studenterna upplever leder till en mer akademiskt inriktad utbildning, med mindre tid för det konstnärliga och praktiska filmhantverket. </p>
      <p>Konflikten har pågått sedan januari 2018. Under förra veckan eskalerade konflikten och 84 procent av studenterna krävde rektorns avgång. Sammanlagt har nära 900 filmarbetare från branschen, däribland ”Millennium”-regissören Niels Arden Oplev och skådespelaren Iben Hjejle, skrivit under ett stödupprop för studenterna.</p>
      <p>– Vi har länge varit bekymrade över ledningens vision som inte har stämt överens med studenternas och branschens förväntningar på vad en filmskola ska vara och leverera, säger dokumentärfilmsstudenten Louis Francisco.</p>
      <p><b>Under fredagen kom beskedet</b> att rektorn Vinca Wiedemann nu lämnar sin post. I ett pressmeddelande skriver kulturministern Rasmus Prehn:</p>
      <p>”Situationen på filmskolan är ohållbar. Skolan behöver stöd från elever, lärare och branschen. Det stödet finns dessvärre inte längre.”</p>
      <p>Enligt Louis Fransisco känner studenterna en ambivalent känsla inför Wiedemanns avgång.</p>
      <p>– Det är viktigt att understryka att detta inte handlar om en person. Det är en ledningsfråga och vi har krävt en demokratisk process på skolan. Det måste vi fortsätta kämpa för nu, säger Louis Francisco. </p>
      <p><b>”Kulturdepartementet och jag</b> är eniga i beslutet om att jag slutar som rektor för filmskolan, så att vi kan skapa utrymme för en dialog som kan säkerställa filmskolans framtid”, skriver Vinca Wiedemann i ett uttalande på skolans hemsida. </p>
      <p>Ny tillförordnad rektor blir Bo Damgaard, tidigare tv-producent och ordförande för Danska filminstitutet.</p>
    </article>
  </body>
</html>