<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economie.hotnews.ro/stiri-finante_banci-23507587-senzational-incredibil-dezastru-soc-groaza-leul-depreciaza-pamflet.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T14:11:00+00:00"/>
    <meta property="og:title" content="​Senzațional, incredibil, dezastru, șoc și groază: leul se depreciază (un pamflet)"/>
    <meta property="og:description" content="O zi liniștită, ca oricare alta. Cutremurul a venit, la fel ca în zilele anterioare, la aceeași oră: 13.01. Anunț important pentru țară. News alert. Ecranul televizorului și site-urile de"/>
  </head>
  <body>
    <article>
      <h1>​Senzațional, incredibil, dezastru, șoc și groază: leul se depreciază (un pamflet)</h1>
      <address><time datetime="2019-11-22T14:11:00+00:00">22 Nov 2019, 14:11</time> by <a rel="author">Florin Barbuta</a></address>
      <p><b>O zi liniștită, ca oricare alta. Cutremurul a venit, la fel ca în zilele anterioare, la aceeași oră: 13.01. Anunț important pentru țară. News alert. Ecranul televizorului și site-urile de știri au o bandă roșie “plesnită” peste știre. Se aprind girofare roșii care parcă inundă camera. Îmi e frică să mă uit pe geam, să nu cumva să văd Revoluția de afară sau, cine știe, vreo armată de zombi. Să te baricadezi în casă? Să ieși în stradă? Nici nu știi ce să faci. E greu de reacționat în fața prăpădului. Vocea din TV nu iartă nimic. Încă o dată, leul s-a depreciat. Este (un nou) minim de minim istoric al leului. Glicemia sare în aer. Inima pompează nebunește. Ce face BNR? De ce nu ia Isărescu măsuri? Joacă electoral sau doar e nepăsător la săracii cu credite în euro?</b><br/><br/>Schimb repede postul. Oare dau toți la fel? O fi adevărat? O altă Voce îți țiuie în urechi: Cine e de vină? E guvernul actual? E fostul guvern? E Black Friday? E încălzirea globală? E... ?<br/><br/>Vocea anunță că e în direct la TV analistul X, simpatizant al fostului Guvern: De vină este evident actualul Guvern, pentru că ministrul Finanțelor a spus că nu mai sunt bani la buget. Investitorii nu mai au încredere în economia românească, vor să scoată banii din țară...<br/><br/>Vocea continuă: Ați văzut, doamnelor și domnilor, românii cu rate în euro nu vor mai putea să facă față. <br/><br/>Înghiți repede un vasodilatator și speri doar să nu fi ajuns deja ca Venezuela, unde banii se măsoară în kilograme. Că, din câte spune Vocea, așa pare. De ce naibii n-am economisit până acum în euro, dracu să mă ia de prost...? <br/><br/>Schimb iar postul.<br/><br/>O treia Voce intră în direct cu un alt analist, de data asta simpatizant al actualului Guvern. Acesta îi explică: Nu e domne așa cum se speculează. Pur și simplu, în perioada asta se depreciază leul! N-are treabă cu ce se aruncă în spațiul public. Așa fac toți leii în noiembrie: se chircesc de la frig, cum ar veni. <br/><br/>Pe cine să crezi? Încerci să intri pe site-ul Băncii Naționale să vezi cât de jos poate să se coboare un leu. Privești tastatura și îți simți gura uscată. Mâinile îți tremură, degetele parcă refuză să te asculte. Tastezi „b”, respiri adânc, găsești tasta ”n”, o apeși ușor, apoi adaugi ”r” cu gesturi șovăielnice. În final scrii „bnr.ro”. Oftezi adânc și dai „Enter”. Undeva în partea dreaptă a site-ului, vezi cursul. Vezi carevasăzică Dezastrul. Catastrofa în starea ei pură. Cu cât s-a depreciat leul? Nu știu dacă văd bine, o fi o greșeală? Acolo scrie: 0,02%.<br/><br/>Încep să mă gândesc că BNR nu are cum să greșească. Începe să se disipe căldura acumulată în corp din cauza stresului provocat de anunțurile în cascadă anunțate. Tremuratul încetează, dar te simți în continuare obosit după experiența asta.<br/><br/>Dincolo de exagerarea de mai sus, se exagerează mult.<br/><br/>Hai să pun un grafic mai jos. Să vedem măcar cum e situația. Șoc și groază că se depreciază leul în fiecare an? Vă vine să credeți?<br/><br/>Nu am luat media anuală, ci prima zi a lunii ianuarie din ultimii 10 ani.</p>
      <figure>
        <img src="https://media.hotnews.ro/media_server1/image-2019-11-22-23507574-0-curs-leu-euro.jpg"/>
      </figure>
      <p>Când ne mai panichează unul și altul, să vedem cât de mare e deprecierea. Dacă e 0,00x% – 0,0x% să ne calmăm, un pic. Oricum ar fi, leul va continua să se deprecieze, ceea ce înseamnă că economiile în valută sunt o idee bună.<br/><br/>Cum acest text nu se dorește a fi o analiză, ci mai mult un pamflet, nu vom discuta aici despre motivele din spatele deprecierii precum anumite politici fiscale, balanța comercială etc.<br/><br/>Între timp, buricele degetelor nu mai sunt transpirate. Trebuie să șterg tastatura cu ultimul șervețel antibacterian din pachet. Dar să nu uit în week-end sa-mi cumpăr un pachet nou de șervețele. E și luni o zi în care va fi anunțat noul curs. La 13.01 fix! <br/><br/>(nu m-am referit la cursul de astazi, cand s-a apreciat leul, ci la situatia generala de zilele trecute, care se va mai repeta)<br/><br/><br/> </p>
    </article>
  </body>
</html>