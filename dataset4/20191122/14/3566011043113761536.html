<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549130.html/%D8%AA%D8%B5%D9%85%DB%8C%D9%85%D8%A7%D8%AA-%D8%B1%D9%87%D8%A8%D8%B1%DB%8C-%D8%AD%DA%A9%DB%8C%D9%85%D8%A7%D9%86%D9%87-%D9%88-%D8%A7%D9%84%D9%87%DB%8C-%D8%A7%D8%B3%D8%AA--%D9%85%D8%B1%D8%AF%D9%85-%D8%A8%D9%87-%D8%AE%D9%88%D8%A8%DB%8C-%D8%B5%D9%81-%D8%AE%D9%88%D8%AF-%D8%B1%D8%A7-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AC%D8%AF%D8%A7-%DA%A9%D8%B1%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T14:29:00+00:00"/>
    <meta property="og:title" content="تصمیمات رهبری حکیمانه و الهی است/ مردم به خوبی صف خود را از اغتشاشگران جدا کردند"/>
    <meta property="og:description" content="امام جمعه ساری گفت: تصمیم مقام معظم رهبری در مسائل اخیر حکیمانه بوده است و وظیفه داریم از آن تبعیت کنیم."/>
  </head>
  <body>
    <article>
      <h1>تصمیمات رهبری حکیمانه و الهی است/ مردم به خوبی صف خود را از اغتشاشگران جدا کردند</h1>
      <h2>در خطبه‌های نمازجمعه مازندران مطرح شد؛</h2>
      <address>
        <time datetime="2019-11-22T14:29:00+00:00">22 Nov 2019, 14:29</time>
      </address>
      <p>امام جمعه ساری گفت: تصمیم مقام معظم رهبری در مسائل اخیر حکیمانه بوده است و وظیفه داریم از آن تبعیت کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، حجت الاسلام و المسلمین محمد باقر لائینی در خطبه‌های نماز جمعه امروز اول آذرماه، اظهار کرد: تصمیم اخیر مقام معظم رهبری یکی از تصمیماتی است که با الهام الهی، هدایت خداوند و حکیمانه بوده است.<br/><br/>وی با تاکید بر تبعیت از ولی فقیه افزود: تصمیم مقام معظم رهبری در مسائل اخیر حکیمانه بوده است و وظیفه داریم از آن تبعیت کنیم.<br/><br/>محمدی‌لائینی گفت: ملت ایران نشان داده که بدون خیانت است و به آرمان‌های انقلاب پشت نکرده یکی از آن همین ماجرای این روزهاست.<br/><br/>امام جمعه ساری افزود:ما به اصل گران شون قیمت بنزین ورود پیدا نمی‌کنیم، چون مقام رهبری گفتند سران قوا با تصمیم کارشناسی به این نتیجه رسیدند و من حمایت می‌کنم.<br/><br/>این مسئول بیان کرد: به آتش کشیدن اجناس بخش خصوصی و مردم، آسیب رساندن به جان و مال مردم با وحشی‌گری کاری درستی نیست، مقام رهبری برای دفاع از امنیت هزینه می‌کنند و گفتند مردم ایران با بصیرت‌شان راه‌شان را از آشوب‌طلبان جدا کردند؛ اطراف‌شان نبودند، در نهایت این قائله پیچیده و حساب شده و خطرناک خاموش شد امتیاز بیشتر را در این کار من به مردم ولایت‌مدار می‌دهم، بزرگترین عامل خنثی‌شدن این توطئه شما مردم هستید و باید در یکشنبه پیش رو حرف‌مان را با حضور با شکوه در راهپیمایی روز یکشنبه در محکومیت شورش و حمایت از رهبر بزنیم.<br/><br/>نماینده ولی فقیه در مازندران با اشاره به فرا رسیدن هفته بسیج گفت: در یک کلمه باید بگوییم بسیج عقبه استراتژیک نظام ما است، خدمات همه به جای خودش محفوظ، اما پشتوانه همه بسیج است ما باید برای توسعه کمی و کیفی و رشد بسیج دغدغه و برنامه داشته باشیم سیاست و چشم‌انداز مشخص برای آینده بسیج داشته و آن را جدی بگیریم.</p>
      <p>مسئولین باید به مطالبات به حق مردم توجه کند</p>
      <p>امام‌جمعه جویبار نیز گفت: مسئولین باید به مطالبات به حق مردم توجه کنند و از برخی‌ها گلایه‌مندیم و هم مطالبه داریم و انتظار داریم خواسته‌ها و مطالبات مردم برآورده شود و نباید گرانی بنزین به سایر کالاها سرایت کند.<br/><br/>آیت‌الله محمدتقی نادعلیزاده در خطبه‌های نماز جمعه این هفته شهرستان جویبار با اشاره به حوادث اخیر بیان کرد: پس از سهمیه‌بندی بنزین عده‌ای که از مردم نبودند و از سوی عربستان سعودی، آمریکا و صهیونیست‌ها اجیر شده بودند دست به اقدامات خرابکارانه زدند و اموال عمومی را تخریب و حافظان امنیت را شهید کردند.<br/> <br/>وی خط قرمز کشور را حفظ امنیت دانست و تصریح کرد: مردم ایران بصیرت دارند و در طول این 40 سال با نقشه‌های دشمن آشنا هستند و در کنار نظام و رهبری ایستاده‌اند.<br/> <br/>امام‌جمعه جویبار با بیان اینکه مسئولین باید به مطالبات به حق مردم توجه کنند گفت: از برخی‌ها گلایه‌مندیم و هم مطالبه داریم و انتظار داریم خواسته‌ها و مطالبات مردم برآورده شود و نباید گرانی بنزین به سایر کالاها سرایت کند.<br/> <br/>نادعلیزاده خاطرنشان کرد: بازرسی‌ها نباید مختص به یک هفته یا یک ماه باشد بلکه باید این بازرسی‌ها و نظارت‌ها در تمام طول سال وجود داشته باشد و از سوی دیگر باید درآمد حاصل از افزایش قیمت بنزین را برای مردم شفاف کند و محل هزینه آن را بیان کند.<br/> <br/>وی بااشاره اینکه مردم به خوبی صف خود را از آشوبگران جدا کردند اظهار کرد: مردم در حوادث اخیر فریب اغتشاشگران را نخوردند و صف خود را از آنان جدا کردند.<br/><br/>امام‌جمعه شهرستان جویبار در پایان از مردم برای حضور در راهپیمایی روز یکشنبه برای محکومیت اقدامات خرابکارانه اغتشاشگران در حوادث روزهای اخیر دعوت کرد.</p>
      <p>ایمان و اخلاص ماهیت بسیج است<br/><br/>امام جمعه قائم شهر نیز با اشاره به اینکه ایمان و اخلاص ماهیت بسیج است، گفت: تضعیف بسیج، خواسته مستکبران و تقویت آن، خواسته اولیا، امام خمینی(رحمت الله علیه) و مقام معظم رهبری(مد ظله العالی) است.<br/><br/>آیت الله علی معلمی در خطبه های عبادی سیاسی نماز جمعه قائمشهر به آیه هایی از سوره نجم اشاره کرد و گفت: هر شخصی در برابر اعمالش، مسئول است و این مهم در کتب های دیگر نیز آمده و باید به انجام عمل و تاثیرات آن، آگاه بود.<br/><br/> امام جمعه قائم شهر و عضو مجلس خبرگان رهبری اظهار کرد: عبودیت و قرار گرفتن در مسیر تقوا، موجب مصونیت از عذاب و بهره مندی از مواهب الهی می شود.<br/><br/> وی بیان کرد: همگان باید به تقوای الهی، اهمیت دهند و در زندگی، کاربردی سازند که بهترین توشه آخرت، تقوا است.<br/><br/> آیت الله معلمی ابراز کرد: برجسته ترین مناسبت هفته پیش رو، سالروز تشکیل بسیج سازمان یافته است چرا که از گذشته، بسیج وجود داشت اما به این شکل، سازمان یافته نبود.<br/><br/> وی با اشاره به اینکه کلمات و گفتار حضرت امام خمینی(رحمت الله علیه) برای نخبگان و زبدگان و آحاد مردم  است، گفت: بنیانگذار کبیر انقلاب اسلامی، از بسیج به عنوان لشکر مخلص خدا، یاد کرد که دفتر تشکیل آن را تمام مجاهدان از اولین تا آخرین، امضا کرده اند.<br/><br/> معلمی افزود: حضرت امام خمینی(رحمت الله علیه) به خلوص بسیجیان، غبطه می خورد و از خدا، محشور شدن با بسیجیان را خواستار بود که این موارد، اهمیت بسیج را بیان می کند.<br/><br/> وی اظهار کرد: همه پیامبران آمدند تا بسیجیان را به سمت اندیشه هدفمند، حرکت دهند و عمل به این مهم و داشتن اندیشه هدفمند برای همگان، اهمیت بسیار دارد.<br/><br/>معلمی با اشاره به اینکه ایمان و اخلاص ماهیت بسیج است، بیان کرد: تضعیف بسیج، خواسته مستکبران و تقویت بسیج، خواسته اولیا، امام خمینی(رحمت الله علیه) و مقام معظم رهبری(مد ظله العالی) است.<br/><br/> وی یادآور شد: وعده همه مؤمنین در قائمشهر از میدان طالقانی به سمت میدان امام خمینی(رحمت الله علیه) این شهر در روز (یکشنبه 3 آذر) جهت حمایت از نظام جمهوری اسلامی ایران و آرمان های آن است.</p>
      <p>انتهای پیام/</p>
    </article>
  </body>
</html>