<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/france-now-first-country-in-europe-for-asylum-applications"/>
    <meta property="og:site_name" content="euronews"/>
    <meta property="article:published_time" content="2019-11-22T14:10:09+00:00"/>
    <meta property="og:title" content="برای نخستین بار شمار پناهجویان در فرانسه از آلمان بیشتر شد"/>
    <meta property="og:description" content="کریستف کاستنر، وزیر کشور فرانسه این رویداد را یک «ناهنجاری آماری» خواند"/>
  </head>
  <body>
    <article>
      <h1>برای نخستین بار شمار پناهجویان در فرانسه از آلمان بیشتر شد</h1>
      <address><time datetime="2019-11-22T14:10:09+00:00">22 Nov 2019, 14:10</time> by <a rel="author">یورونیوز فارسی </a></address>
      <p>برای نخستین بار از زمان آغاز بحران مهاجرت در اروپا در سال ۲۰۱۵ میلادی، شمار پناهجویان ورودی به فرانسه از آلمان بیشتر شد و به این ترتیب فرانسه به مقصد اول مهاجران در اروپا بدل گشت.</p>
      <p>فرانسه با میزبانی ۱۲۰ هزار و ۹۰۰ پناهجو برای نخستین بار در نیمه نخست سال جاری میلادی از نظر شمار پناهجویان ورودی از آلمان پیشی گرفت.</p>
      <p>«کریستف کاستنر»، وزیر کشور فرانسه روز پنج‌شنبه ۳۰ آبان در پایان دیدار با «واختانگ گوملائوری» وزیر کشور گرجستان در پاریس این رویداد را یک «ناهنجاری» خواند و گفت: «در تاریخ ۲۰ اکتبر (۲۸ مهر) متوجه شدیم که فرانسه به اولین مقصد اروپایی پناهجویان تبدیل شده است. این در حالی است که شمار کلی پناهجویان ورودی به اروپا در حال کاهش است. این یک ناهنجاری آماری است که ما باید روی آن کار کنیم.»</p>
      <p>بر اساس آمار «اوفپرا»، سازمان دولتی امور مهاجرت فرانسه در دوران اوج بحران مهاجران ورودی به اروپا از جانب سوریه، در حالی که ۸۹۰ هزار نفر از آلمان تقاضای پناهندگی کرده بودند، تنها ۸۰ هزار و ۷۵ درخواست پناهندگی، یعنی بیش از ده برابر کمتر از آلمان در فرانسه ثبت شده بود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/05/france-to-implement-quotas-for-labor-immigration-labor-minister">فرانسه برای نخستین بار پذیرش مهاجران کار را سهمیه‌بندی می‌کند</a>
        </li>
        <li>
          <a href="https://farsi.euronews.com/2019/11/06/france-prime-minister-announced-details-of-new-immigration-policy">فرانسه برای پذیرش مهاجران کار محدودیت‌های کمی و کیفی می‌گذارد</a>
        </li>
        <li>
          <a href="https://farsi.euronews.com/2019/11/07/best-countries-immigrants-work-abroad-index-2019">بهترین کشورهای جهان برای مهاجرت کاری کدامند؟</a>
        </li>
      </ul>
      <p>مجله «لکسپرس» فرانسه از قول یک منبع آگاه در وزارت کشور فرانسه نوشت بر اساس آمار این وزارتخانه از ابتدای سال میلادی جاری تا تاریخ ۱۷ نوامبر (۲۶ آبان) ۱۲۰ هزار و ۹۰۰ مورد درخواست پناهندگی در فرانسه ثبت شده در حالی که این آمار در آلمان برای همان بازه زمانی ۱۱۹ هزار و ۹۰۰ مورد بوده است. در سال گذشته در آلمان ۱۸۴ هزار نفر و در فرانسه ۱۲۳ هزار نفر درخواست پناهندگی داده بودند.</p>
      <p>منبع مورد استناد لکسپرس در توضیح این «وارونگی» آماری گفته است: «این وارونگی به دلیل آن است که بسیاری از پناهجویان رد شده در کشورهای دیگر برای پذیرفته شدن به فرانسه روی می‌آورند.»</p>
      <p>این مقام آگاه وزارت کشور فرانسه همچنین گفته است: «به همین دلیل است که ما در سطح اروپا تلاش می‌کنیم تا در قوانین مربوط به پناهندگی و حوزه شنگن اصلاحاتی انجام شود.»</p>
      <p>دولت فرانسه قبلا پیش‌بینی کرده بود که شمار پناهجویان در این کشور در سال ۲۰۱۹ تنها ۱۰ تا ۱۵ درصد افزایش داشته باشد. منبع دیگری در همان وزارتخانه به مجله فرانسوی گفته که دولت فرانسه در ابتدای ماه جاری میلادی در چهارچوب «طرح مهاجرتی» جدید خود تدابیر تازه‌ای را برای این مسئله پیشنهاد داده است.</p>
    </article>
  </body>
</html>