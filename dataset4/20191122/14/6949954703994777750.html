<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/technika/2019/11/22/eromero_toyota_hiace_24_d_1998/"/>
    <meta property="og:site_name" content="totalcar"/>
    <meta property="article:published_time" content="2019-11-22T14:57:00+00:00"/>
    <meta property="og:title" content="Totalcar Erőmérő: Toyota HiAce 2.4 D 1998"/>
    <meta property="og:description" content="595 ezer kilométer egy kézről-kézre adott Toyotában, amely sokszor túlterhelve végzi a dolgát több mint húsz éve. Milyen erős?"/>
  </head>
  <body>
    <article>
      <h1>Totalcar Erőmérő: Toyota HiAce 2.4 D 1998</h1>
      <h2>Agyon sem lehet ütni</h2>
      <address><time datetime="2019-11-22T14:57:00+00:00">22 Nov 2019, 14:57</time> by <a rel="author">Göbölyös Zsolt</a></address>
      <p>
        <b>A Totalcar Erőmérő sorozatában most egy sokak számára ismert és itthon is nagy darabszámban eladott kisbusz tekeri meg a pad görgőit az <a href="http://www.autokorbel.hu/">Autokorbelnél.</a> A Toyota HiAce igazi munkásautó, ennek minden negatív hozományával. De vajon padlóra teszi-e a motort a félmillió kemény kilométer? Most kiderül <a href="http://totalcar.hu/magazin/technika/2017/06/30/mennyi_ero_maradt_az_autodban/">az Erőmérőben</a>.</b>
      </p>
      <figure>
        <img src="https://kep.cdn.indexvas.hu/1/0/3045/30457/304575/30457557_aa82c5ad07c8ea654b430360dfa1bd8d_wm.jpg"/>
        <figcaption>Fotó: Zách Dániel / Totalcar</figcaption>
      </figure>
      <p>A <i>munkásautó </i>megnevezés itt, Magyarországon pontosan leírja a kategória nehéz sorsát. Van benne egy kis szomorúság, egy kis olajcsepegés és nagyfokú elhanyagoltság. Nem lenne muszáj ennek így lennie és nem is biztos, hogy minden esetben ez a munkára használt autók sorsra, de azért erősen esélyes. Esélyes, hogy pár olajcserével megcsúsztak, esélyes, hogy mindenen próbálnak spórolni a használóik és majdnem biztos, hogy amikor indul a munkanap, nem melegítik őket előírásszerűen.</p>
      <p>Nyilván vannak kivételek, ahogy a mérésre érkezett, 595 ezer kilométert futott Toyota HiAce is átlagon felüli állapotban van, legalábbis a kinézetét tekintve. Letagadhatna simán 300 ezer kilométert, még az is hihető lenne, viszonylag tiszta, a rozsda sem csámcsogja látványosan. Motorja porszáraz és bontatlan, még a szelepfedelét sem vették le. Egyszer volt kuplungcsere húsz év alatt, de az is inkább vezetői hiba miatt, miután egy meredeken emelkedőn való elindulás, trélerrel csak így tudott sikerülni. A Toyota persze még így is hazament.</p>
      <figure>
        <img src="https://kep.cdn.indexvas.hu/1/0/3045/30457/304575/30457561_1c486b03e425810ceb34eab66ccec621_wm.jpg"/>
        <figcaption>Fotó: Zách Dániel / Totalcar</figcaption>
      </figure>
      <p>A HiAce-t 1967 óta gyártják, most a hatodik generáció van a szalonokban, a mérésre érkezett 1998-as példány negyedik generációs modell. Számos motorváltozattal, a világ szinte minden részén megtalálható ez a kisbusz, népszerűsége hihetetlen. A harmadik világ országaiban is szép számmal van jelen, ennek egyszerű magyarázata a könnyű és olcsó szervizelhetőség, mert minden generációja az egyszerűbb konstrukciók közé tartozott. Igazi munkásló, nem kér sokat, de azonnal befogható és dolgozik. Nagyon nagy hibát kell véteni, hogy térdre kényszerüljön, gondozást, karbantartást minimálisat igényel.</p>
      <figure>
        <img src="https://kep.cdn.indexvas.hu/1/0/3045/30457/304575/30457565_76a7a6c3175541e275d8aff79074720e_wm.jpg"/>
        <figcaption>Fotó: Zách Dániel / Totalcar</figcaption>
      </figure>
      <p>A Hiace orrában lévő 2,4 literes, négyhengeres dízelmotor már a maga korában is kissé elavultnak számított. Európában már régen ment a direkt befecskendezős korszak, a Bosch akkorra piacra dobta a PD (pumpen düse) adagolófúvókás üzemanyagrendszerét, de a Toyota ezen modellje a leghagyományosabb adagolós, örvénykamrás dízel motorral készült. A kis fajlagos teljesítmény, az egyszerű és a végletekig kiforrott konstrukció meg is hozta a várt eredményt, a motor hihetetlenül tartós, egyszerűen szervizelhető és megbízható.</p>
      <figure>
        <img src="https://kep.cdn.indexvas.hu/1/0/3045/30457/304575/30457571_c54e2875dd7970b845a5b5bfa1295c5d_wm.jpg"/>
        <figcaption>Fotó: Zách Dániel / Totalcar</figcaption>
      </figure>
      <p>Nincs sok elektronika, nincs turbófeltöltő, nincs semmi ami elromolhatna, mert ami van az már évtizedek óta bizonyít. A fajlagos teljesítmény megmosolyogtató, és nem csak mai szemmel, a 2,4-es motor 65-75 lóereje a kilencvenes években is kevésnek számított. A teljesítményszint persze piaconként változott, számos motorkód és motorvariáns létezett. Hozzánk elméletileg a 75 lóerős változatok jöttek a Toyota Motor Hungary jóvoltából.</p>
      <figure>
        <img src="https://kep.cdn.indexvas.hu/1/0/3045/30457/304575/30457575_b94d90aa40e2b6414b12d82d616cadd9_wm.jpg"/>
        <figcaption>Fotó: Zách Dániel / Totalcar</figcaption>
      </figure>
      <p>A mérésre érkezett autó félmillió kilométerből körülbelül 200 ezret trélerrel tett meg, néha a túlterhelés határán, nehéz terhekkel a hátán. Nincs állandó sofőrje, akinek szüksége van rá a cégnél viszi, ha sietni kell vele, akkor tolják neki, ami a csövön kifér. Ezen előzmények tudatában érdekes mérésre számítottunk, amit kicsit megnehezített, hogy szabványos diagnosztika csatlakozó és fordulatszámmérő híján nem tudtunk fordulatszám jelet venni, így a nyomatékot a pad nem tudta visszaszámolni a teljesítményből. Ezért aztán csak teljesítménygörbét láthattok a valós haladási sebesség függvényében, ötödik fokozatban.</p>
      <figure>
        <iframe src="https://www.youtube.com/embed/j4gTx-XiEFM" width="560" height="315" data-service="Youtube" scrolling="no"/>
      </figure>
      <p>Ha kíváncsiak vagytok mennyi lett a vége, nézzétek meg a videót, a végsebessége is látszik a méréskor! Ha pedig érdekesnek találjátok a Totalcar Erőmérő sorozatot, iratkozzatok fel a <a href="https://www.youtube.com/channel/UCsiq8vuWW1NdGkaspTLfr0g">Totalcar Youtube-csatornájára</a>, mert érdekes mérések jönnek, lesz meglepetés.</p>
      <p>
        <i>Erre a linkre kattintva 20 százalék kedvezménnyel használhatjátok a <a href="https://www.carvertical.com/hu/landing/v3?utm_source=infl&amp;a=totalcar&amp;b=2cbb4205&amp;voucher=totalcar">Carvertical autótörténeti lekérdezőrendszert</a>.</i>
      </p>
      <details open="">
        <summary>
          <a href="https://totalcar.hu/magazin/technika/2019/11/22/eromero_toyota_hiace_24_d_1998/#">Korábbi epizódok:</a>
        </summary>
        <p><a href="https://totalcar.hu/magazin/technika/2019/11/08/eromero_mercedes_190e_2_5-16/">Igazi kincs a sportos Mercedes 190<br/></a>A Cosworth-szel fejlesztették a motorját, a versenypályákon arattak vele és a 2,5-16 ára kilőtt az űrbe. Vajon harminc évesen is erős?<br/><a href="https://totalcar.hu/magazin/technika/2019/10/18/eromero_opel_astra_1_6i_1997/">A rendőrautó erősebb a tiédnél?<br/></a>Valódi különlegesség, hiszen mára szinte az összes példány elpusztult az eredeti 900-as szériából. De mit tud a legendás, magyar rendőr-Astra a mérőpadon?</p>
        <ul>
          <li>
            <a href="https://totalcar.hu/magazin/technika/2019/09/20/eromero_mercedes-benz_clk_500/">Jól nézzétek meg, ilyen már nem lesz!</a>
          </li>
          <li>
            <a href="https://totalcar.hu/magazin/technika/2019/09/13/ev_autoja_volt_de_megerdemelte/">A Citroen, ami legyőzött egy Mercedest</a>
          </li>
          <li>
            <a href="https://totalcar.hu/magazin/technika/2019/08/30/eromero_fiat_500_twinair/">Turbós, kéthengeres őrület</a>
          </li>
          <li>
            <a href="https://totalcar.hu/magazin/technika/2019/08/16/lada_2107_1989/">Kockalada: most kiderül az igazság!</a>
          </li>
        </ul>
      </details>
      <p>Mielőtt bármilyen használt autót megvenne, kérdezze le kártörténetét a <a href="https://totalcar.hu/totalkar">Totalcar kártörténeti adatbázisban.</a></p>
    </article>
  </body>
</html>