<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/parchetul-general-a-preluat-in-urma-unei-petitii-ancheta-in-cazul-padurarului-ucis-din-maramures.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T14:45:23+00:00"/>
    <meta property="og:title" content="Parchetul general a preluat, în urma unei petiții, ancheta în cazul pădurarului ucis din Maramureș"/>
    <meta property="og:description" content="Parchetul general anunță că, în urma unei petiții semnată de 30.000 de persoane și în contextul gravității deosebite a infracțiunii din dosar, a preluat"/>
  </head>
  <body>
    <article>
      <h1> Parchetul general a preluat, în urma unei petiții, ancheta în cazul pădurarului ucis din Maramureș </h1>
      <address><time datetime="2019-11-22T14:45:23+00:00">22 Nov 2019, 14:45</time> by <a rel="author">Redacția</a></address>
      <p>Parchetul general anunță că, în urma unei petiții semnată de 30.000 de persoane și în contextul gravității deosebite a infracțiunii din dosar, a preluat ancheta în cazul pădurarului ucis în luna octombrie, în județul Maramureș.</p>
      <p>
        <b>Comunicatul Parchetului General:</b>
      </p>
      <p>„Având în vedere petiția inițiată de comunitatea Declic, semnată de peste 30.000 de persoane, precum și necesitatea administrării cu celeritate a mijloacelor de probă, în contextul gravităţii deosebite a infracţiunii ce formează obiectul dosarului – omor săvârşit asupra unui funcţionar public care îndeplineşte o funcţie ce implică exerciţiul autorităţii de stat, aflat în exercitarea atribuţiilor de serviciu la momentul producerii decesului, în cursul zilei de astăzi, 22 noiembrie 2019, în temeiul art. 325 din Codul de procedură penală, procurorul general al Parchetului de pe lângă Înalta Curte de Casație și Justiție, domnul Dimitrie-Bogdan Licu, a dispus prin ordonanță preluarea de către Secţia de urmărire penală şi criminalistică, în vederea efectuării urmăririi penale, a dosarului privind uciderea unui pădurar, în cursul lunii octombrie, în județul Maramureș, pe raza cantonului silvic Strâmbu Băiuţ.</p>
      <p>Cauza a fost înregistrată inițial pe rolul Parchetului de pe lângă Tribunalului Maramureș, care s-a sesizat din oficiu, fiind dispusă începerea urmăririi penale in rem sub aspectul săvârșirii infracțiunilor de ultraj, prev. de art. 257 alin.1 Cod penal rap. la infracţiunea de omor prevăzută de art. 188 alin.1 Cod penal, și uz de armă fără drept, prev. de art. 343 alin. 1 Cod penal.”</p>
      <p>Reprezentanţii Comunităţii Declic i-au înmânat procurorului general al României, joi, o petiţie semnată de peste 30.000 de cetăţeni, prin care se solicită o anchetă imparţială în cazul morţii pădurarului Liviu Pop din Maramureş.</p>
      <p>„Este un mesaj despre pădurarii care au murit în ultimii ani în pădurile din România. Este un mesaj despre cei şase pădurari (…), şase oameni care au murit încercând să apere pădurea. Este vorba despre alţi 650 de pădurari care au fost bătuţi crunt în pădure de mafia lemnului. Este vorba de familiile acestor oameni, este vorba de comunităţi răvăşite, comunităţi distruse, comunităţi care trăiesc în teroare, pentru că există mafia lemnului. Nu este doar despre pădurarul Liviu Pop, care este cazul cel mai recent şi care este intens mediatizat, este vorba despre un fenomen extrem de grav, care poate fi oprit doar dacă autorităţile transmit un semnal puternic. Asta cerem astăzi aici”, a declarat Antoniu Bumb, reprezentant al Comunităţii Declic, citat de Agerpres.</p>
      <p>Semnatarii petiţiei solicită ca procurorul general al României să dispună mutarea anchetei din Maramureş, deoarece ar exista suspiciuni că investigaţiile nu sunt făcute imparţial.</p>
      <p>„Sunt multe elemente care ne arată că ceea ce se întâmplă acolo nu este ok. A trecut o lună deja de când pădurarul Liviu Pop a murit şi iată că încă nu avem suspecţi. Au existat trei oameni în pădure împreună cu Liviu Pop, când acesta a murit. Ei au declarat că pur şi simplu s-a auto-împuşcat. Asta poate fi adevărat, nu ştim, dar l-au lăsat acolo să moară. Omul acela a murit singur, într-un şanţ. (…) Şi încă nu avem suspecţi. (…) Trebuie ca această anchetă să fie imparţială”, a precizat Antoniu Bumb.</p>
      <p>Liviu Pop, pădurar în cadrul Direcţiei Silvice Maramureş, a fost ucis în octombrie într-o pădure administrată de Ocolul Silvic Strâmbu Băiuţ, în timp ce încerca să împiedice tăierea ilegală de arbori.</p>
      <p>Potrivit Romsilva, din primele informaţii reieşea că Liviu Pop a fost împuşcat mortal, iar corpul acestuia, abandonat într-o vale, prezenta numeroase urme de agresiune fizică.</p>
      <p>Procurorii Parchetului de pe lângă Tribunalul Maramureş şi poliţiştii au deschis o anchetă în acest caz.</p>
      <p>Liviu Pop avea 30 de ani, era angajat al Direcţiei Silvice Maramureş de şapte ani, era căsătorit şi avea trei copii.</p>
      <p>
        <i>Foto: Bogdan Licu / Inquam Photos, George Călin</i>
      </p>
    </article>
  </body>
</html>