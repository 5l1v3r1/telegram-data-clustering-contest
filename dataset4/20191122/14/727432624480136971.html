<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/nordea-snur-om-gamle-forerkort/71849497"/>
    <meta property="og:site_name" content="Dinside"/>
    <meta property="article:published_time" content="2019-11-22T14:00:00+00:00"/>
    <meta property="og:title" content="Nordea snur om gamle førerkort"/>
    <meta property="og:description" content="Flere av Nordeas kunder sliter med å få legitimert seg overfor banken. Else Wilhelmsen er en av disse. Etter 53 år som kunde syns hun det er rart at banken ikke kan bruke skjønn. OPPDATERING: Nordea snur om gamle førerkort som ID fredag kveld."/>
  </head>
  <body>
    <article>
      <h6 class="kicker">SMS fra Nordea</h6>
      <h1>Nordea snur om gamle førerkort</h1>
      <h2>Flere av Nordeas kunder sliter med å få legitimert seg overfor banken. Else Wilhelmsen er en av disse. Etter 53 år som kunde syns hun det er rart at banken ikke kan bruke skjønn. OPPDATERING: Nordea snur om gamle førerkort som ID fredag kveld.</h2>
      <address><time datetime="2019-11-22T14:00:00+00:00">22 Nov 2019, 14:00</time> by <a rel="author">Berit B. Njarga</a></address>
      <p>
        <i><b>SISTE:</b> Nordeas kommunikasjonssjef Synne Ekrem kontakter fredag kveld Dinside og meddeler at banken nå har snudd om Else Wilhelmsens førerkort som gyldig legitimasjon.</i>
      </p>
      <p>
        <i>- Vi har bestemt oss for å snu, og godtar nå førerkort utstedt før 1998 som gyldig legitimasjon, sier Ekrem til Dinside.</i>
      </p>
      <p>
        <i>Ekrem forklarer at Statens vegvesen holder fast på at disse gamle førerkortene ikke lenger er gyldig ID, men Finanstilsynet åpner for at de likevel kan brukes. Banken tar også kundenes vanskeligheter til etterretning.</i>
      </p>
      <p>
        <i>- Vi ser at dette kompliserer, derfor tok vi en ny runde, sier kommunikasjonssjefen.</i>
      </p>
      <p>En rekke Nordea-kunder har den siste uken mottatt en SMS om at de innen 1. desember må legitimere seg i en bankfilial for å kunne fortsette som kunder.</p>
      <p>Bakgrunnen for SMS-en er hvitvaskingsregler som følges opp av Finanstilsynet.</p>
      <p>Enkelte av kundene sliter derimot med å få legitimert seg - fordi de ikke har pass.</p>
      <h3>Kunde i 53 år</h3>
      <p>Dinside har de siste dagene blitt kontaktet av flere kunder som ikke har pass, og dermed er usikre på hvordan de skal få legitimert seg innen fristen.</p>
      <related>
        <a href="https://www.dinside.no/okonomi/du-ma-mote-opp-med-pass-pa-naermeste-filial/71835464"/>
      </related>
      <p>Else Wilhelmsen (75) er en av kundene som har mottatt SMS fra Nordea om at hun må legitimere seg i banken. Da hun gjorde et forsøk på dette med sitt førerkort - <a href="https://www.dinside.no/motor/na-ma-forerkortet-fornyes/71709844">av typen som er gyldig til og med 2023</a> - gikk det ikke som forventet.</p>
      <p>Det til tross for at det står i <a href="https://www.finanstilsynet.no/tema/hvitvasking-og-terrorfinansiering/hvitvaskingsregelverket-og-krav-til-gyldig-legitimasjon/">hvitvaskingsregelverket</a>, som den ansatte i Nordea-filialen i Oslo viste til, at norsk førerkort kan benyttes.</p>
      <p>
        <b>- Der står det ikke spesifisert at det kun er nyere førerkort som er godkjent, påpeker Wilhelmsen.</b>
      </p>
      <p>Wilhelmsen har ikke pass, og ønsker ikke å skaffe seg dette kun for å legitimere seg i banken. Etter å ha vært kunde i 53 år i samme bank, syns hun det er rart at banken ikke kan bruke skjønn.</p>
      <p>- Nordea har hatt oversikt over min økonomi i 53 år. Dessuten er det ansatte i filialen jeg dro til, som kjenner meg personlig. Det må da gå an for banken å bruke skjønn? Spør Wilhelmsen, som er oppgitt over hvordan Nordea har håndtert dette, og viser til at kommunikasjonsdirektøren i Finans Norge uttalte på Dagsrevyen 20. november at det var positivt at det ble ble brukt skjønn i saken de omtalte, der en eldre kvinne hverken hadde pass eller førerkort.</p>
      <h3>Bankene kan bestemme selv</h3>
      <p>I Finanstilsynets veileder til hvitvaskingsloven, står det at norsk førerkort regnes som gyldig legitimasjon.</p>
      <related>
        <a href="https://www.dinside.no/okonomi/finanstilsynet---bankene-bor-ikke-bruke-slike-losninger/71768461"/>
      </related>
      <p>Det er ikke presisert om dette førerkortet må være av en spesiell type. Samtlige førerkort av den eldre typen er per i dag gyldige som førerkort, men det såkalte grønne kortet må fornyes ved nyttår. Det store plastførerkortet, som det Else Wilhelmsen har, må fornyes innen 2023.</p>
      <p>Til Wilhelmsen ga Nordea beskjed om at Finanstilsynet har gitt banken beskjed om at det kun er førerkort utstedt etter 1998 som regnes som gyldig legitimasjon etter hvitvaskingsreglene.</p>
      <p>
        <b>Vi har spurt Finanstilsynet om dette stemmer, og får følgende svar hos seksjonssjef Anders Schiøtz Worren i seksjon for antihvitvasking og betalingsforetak.</b>
      </p>
      <p>- Bankene kan ut ifra egne risikovurderinger og forretningsmessige forhold utarbeide egne regler og rutiner for sikker kundekontroll som innebærer strengere krav enn det hvitvaskingsregelverket krever. Dette er imidlertid ikke et krav fra Finanstilsynet, sier Schiøtz Worren.</p>
      <p>Når det gjelder eldre førerkort, sier han videre at Finanstilsynet ved enkelthenvendelser har pekt på at Statens vegvesen selv ikke aksepterer førerkort utstedt før 1998 som gyldig legitimasjon, uavhengig om det fortsatt er gyldig som førerkort eller ikke.</p>
      <h3>- Har gjort noen få unntak</h3>
      <p>Kommunikasjonssjef i Nordea, Synne Ekrem, bekrefter at de ikke aksepterer førerkort fra før 1998 til legitimering.</p>
      <p>- Førerkort utstedt før 1998 er ikke gyldig legitimasjon, sier Ekrem til Dinside.</p>
      <p>
        <b>Samtidig påpeker hun at de vil strekke seg langt for å løse hvert kundecase, og at de vil ta kontakt med Wilhelmsen for å finne en løsning.</b>
      </p>
      <p>- Hva med kunder som ikke har pass og vil skaffe seg dette, men opplever lange ventetider for å få pass. Hva vil dere gjøre med de kundene dette gjelder?</p>
      <p>- Vi oppfordrer disse kundene til å ta kontakt med oss, så skal vi finne en løsning, sier Ekrem.</p>
      <related>
        <a href="https://www.dinside.no/okonomi/for-darlig-norge/71806831"/>
      </related>
    </article>
  </body>
</html>