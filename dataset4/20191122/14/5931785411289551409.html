<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/22/milojevic-u-nisu-nikada-nije-lako/"/>
    <meta property="og:site_name" content="Sportska centrala"/>
    <meta property="article:published_time" content="2019-11-22T14:32:53+00:00"/>
    <meta property="og:title" content="Milojević: U Nišu nikada nije lako"/>
    <meta property="og:description" content="Vladan Milojević, trener fudbalera Crvene zvezde očekuje da će gostovanje u Nišu, u 17. kolu Super lige Srbije, biti teško. – Svaka utakmica u Nišu je derbi. Radnički je sjajna ekipa koja pretenduje na visok plasman i imaju za cilj izlazak u Evropu. Odlični su bili prošle godine, na početku ove sezone su imali probleme, […]"/>
  </head>
  <body>
    <article>
      <h1>Milojević: U Nišu nikada nije lako</h1>
      <address><time datetime="2019-11-22T14:32:53+00:00">22 Nov 2019, 14:32</time> by <a rel="author">Darko</a></address>
      <p>Vladan Milojević, trener fudbalera Crvene zvezde očekuje da će gostovanje u Nišu, u 17. kolu Super lige Srbije, biti teško.</p>
      <p><b>– Svaka utakmica u Nišu je derbi. Radnički je sjajna ekipa koja pretenduje na visok plasman i imaju za cilj izlazak u Evropu. Odlični su bili prošle godine, na početku ove sezone su imali probleme, ali su se popravili. Teško je gostovati Radničkom, imaju sjajnu publiku i uvek veliku podršku sa tribina. Njihov šef stručnog štaba Kosanović radi sjajan posao, iskusan je trener i ume da pripremi ekipu na pravi način. Siguran sam da će igrati čvrsto i agresivno, kao i da će biti zanimljiva utakmica. Što se nas tiče, svi igrači su se vratili iz reprezentacija, tako da ćemo posle današnjeg treninga videti ko je raspoloživ za sutra. Očekujem dobru i zanimljivu utakmicu, a utisak je da moramo da budemo mnogo bolji nego protiv Mačve</b>, rekao je Milojević.</p>
      <p>Crvena zvezda u subotu igra protiv Radničkog u Nišu, a već u utorak dočekuje minhenski Bajern u okviru Lige šampiona.</p>
      <p>
        <b>– Nema kalkulisanja oko sastava. Ima dosta faktora koji utiču na to koje ću igrače da izaberem za utakmicu. Uvek razmišljamo o prvom narednom susretu i moram da naglasim da je nama prvenstvo prioritet. Nema potrebe da se ponavljam, ali svi znate da treba od osmorice da izaberem četvoricu stranaca i to mi pravi veliki problem. Teško je u takvoj situaciji pronaći kontinuitet i takmičarsku formu. Treba biti strpljiv sa svim igračima, a pogotovo sa strancima, zbog tog ograničenja. Jirku smo upravo zato i poslali u Radnički na pozajmicu, tamo je i Meleg, drago mi je što igraju.</b>
      </p>
      <p>Prve seniorske minute u crveno-belom dresu zabeležio je i Veljko Nikolić koji je startovao u trijumfu protiv Mačve (1:0).</p>
      <p>
        <b>– Zadovoljan sam kako je odigrao. Bilo je samo pitanje vremena kada će da debituje, a plan stručnog štaba i kluba bio je da se to dogodi i ranije. Međutim, imao je problema sa povredom tokom leta. Teško je proceniti koji je pravi trenutak da igrač debituje na našem stadionu. Fudbaler mora da bude spreman na sve to. Što se Velje tiče, on je pretalentovan, samo ga treba malo sačekati. Siguran sam da će ostaviti dubok trag u Crvenoj zvezdi i da ima mnogo toga da ponudi i reprezentaciji.</b>
      </p>
      <p>Vladan Milojević se osvrnuo i na činjenicu da su njegovi igrači u poslednje dve utakmice postigli samo dva pogotka, ali i istakao da se ne brine oko efikasnosti.</p>
      <p><b>– Stvaramo dosta šansi, ali nemamo “lak” gol, kao što smo ga možda imali. Dešavaju se utakmice kao u Ivanjici kada smo pravili dosta šansi, a postigli samo jedan pogodak. Verujem da ćemo popraviti realizaciju u narednim utakmicama, ali ponavljam da me to ne brine previše i da imam poverenje u moje igrače –</b> podvukao je Milojević.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/21/pizon-se-podsetio-legendarnih-duela-sa-bajernom-pred-novi-spektakl/"/>
        <a href="https://www.sportskacentrala.com/2019/11/21/mladi-fudbaler-zvezde-drago-mi-je-zbog-poredjenja-sa-marinom-nadam-se-da-ce-mi-za-nekoliko-godina-svi-aplaudirati/"/>
        <a href="https://www.sportskacentrala.com/2019/11/21/katai-zagolicao-mastu-navijaca-zvezde/"/>
        <a href="https://www.sportskacentrala.com/2019/11/21/boaci-pre-penala-golman-macve-mi-je-nesto-rekao-rekao-sam-sebi-da-ne-sme-da-se-zavrsi-na-tome/"/>
        <a href="https://www.sportskacentrala.com/2019/11/20/milojevic-trebalo-je-da-budemo-mirniji/"/>
        <a href="https://www.sportskacentrala.com/2019/11/20/boaci-promasio-penal-pa-odveo-zvezdu-u-cetvrtfinale-kupa-srbije/"/>
        <a href="https://www.sportskacentrala.com/2019/11/20/live-crvena-zvezda-macva-4/"/>
        <a href="https://www.sportskacentrala.com/2019/11/19/milojevic-zelimo-da-osvojimo-kup-srbije/"/>
        <a href="https://www.sportskacentrala.com/2019/11/19/kupis-kartu-za-macvu-dobijes-popust-za-bajern/"/>
      </related>
    </article>
  </body>
</html>