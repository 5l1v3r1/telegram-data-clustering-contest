<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2408376,Blisko-500-lokali-z-Mieszkania-Plus-W-Krakowie-powstaje-pierwsze-osiedle"/>
    <meta property="og:site_name" content="Polskie Radio"/>
    <meta property="article:published_time" content="2019-11-22T14:21:00+00:00"/>
    <meta property="og:title" content="Blisko 500 lokali z Mieszkania Plus. W Krakowie powstaje pierwsze osiedle"/>
    <meta property="og:description" content="481 mieszkań powstanie w ramach rządowego programu Mieszkanie Plus w Krakowie. W piątek został wmurowany akt erekcyjny pod budowę nowego osiedla na Klinach w południowej części miasta. Zakończenie inwestycji planowane jest na trzeci kwartał 2021 roku."/>
  </head>
  <body>
    <article>
      <h1>Blisko 500 lokali z Mieszkania Plus. W Krakowie powstaje pierwsze osiedle</h1>
      <address>
        <time datetime="2019-11-22T14:21:00+00:00">22 Nov 2019, 14:21</time>
      </address>
      <p>
        <b>481 mieszkań powstanie w ramach rządowego programu Mieszkanie Plus w Krakowie. W piątek został wmurowany akt erekcyjny pod budowę nowego osiedla na Klinach w południowej części miasta. Zakończenie inwestycji planowane jest na trzeci kwartał 2021 roku.</b>
      </p>
      <ul>
        <li>
          <b>W Krakowie powstaje pierwsze osiedle z programu Mieszkanie Plus</b>
        </li>
        <li>
          <b>Będzie liczyć blisko 500 mieszkań</b>
        </li>
        <li>
          <b>Budowa ma się zakończyć za niecałe dwa lata</b>
        </li>
      </ul>
      <p>Jak podkreślił w piątek prezes PFR Nieruchomości Mirosław Barszcz przedsięwzięcie w ramach Mieszkania Plus w Krakowie jest drugą co do wielkości, po Katowicach, realizacją w Polsce. To także kolejny projekt powstający we współpracy z firmą deweloperską.</p>
      <p>- Blisko 500 mieszkań, które tu powstają to oferta dla rodzin, które będą mogły skorzystać z dopłat do czynszów. W Krakowie czteroosobowa rodzina może liczyć na blisko 500 złotych miesięcznie - zaznaczył Mirosław Barszcz.</p>
      <p>
        <b>Mieszkanie Plus także w Krakowie</b>
      </p>
      <p>Pierwsze w Krakowie osiedle Mieszkanie Plus powstaje na Klinach w południowej części miasta. Inwestycja na 3,5-hektarowej działce przy ul. Anny Szwed-Śniadowskiej ruszyła w sierpniu tego roku. W budowie jest osiem trzypiętrowych budynków, które pomieszczą 481 mieszkań o średnim metrażu 46 m kw.</p>
      <figure>
        <iframe data-src="https://twitter.com/_MieszkaniePlus/status/1192737201462956037?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W krakowskiej inwestycji zaprojektowano najwięcej mieszkań dwu i trzypokojowych, które stanowią ponad 90 proc. wszystkich lokali mieszkalnych. Najmniej będzie kawalerek - 12. Wszystkie mieszkania będą miały balkon lub loggię. W promieniu 1000 metrów od przyszłego osiedla znajdują się sklepy, lokale gastronomiczne, apteka, poczta, żłobek i przedszkola.</p>
      <p>Jak poinformowali przedstawiciele PFR Nieruchomości, w Krakowie, podobnie jak w innych lokalizacjach, nabór do Mieszkań Plus ruszy na pół roku przez zakończeniem budowy.</p>
      <p>
        <b>Program nabiera tempa</b>
      </p>
      <p>Obecnie w budowie w ramach programu Mieszkanie Plus jest 1591 mieszkań w Krakowie, Katowicach, Świdniku, Dębicy, Mińsku Mazowieckim i Jarocinie. Jeszcze w 2019 planowane jest uruchomienie inwestycji w nowych lokalizacjach – m.in. w Radomiu i Zamościu.</p>
      <p>18 tys. mieszkań jest w trakcie projektowania architektonicznego (już z zatwierdzonym finansowaniem). Wnioski inwestycyjne zostały już złożone dla kolejnych 25,6 tys. mieszkań, a dla 23,8 tys. prowadzone są analizy.</p>
      <p>PolskieRadio24. PAP, PFR, md</p>
      <related>
        <a href="https://www.polskieradio.pl/42/273/Artykul/2381878,Wiceprezes-PFR-Nieruchomosci-bedziemy-mogli-wybudowac-ponad-120-tys-mieszkan"/>
      </related>
      <related>
        <a href="https://www.polskieradio.pl/42/273/Artykul/2400154,Na-Nowym-Nikiszowcu-za-rok-pojawia-sie-pierwsi-mieszkancy-Minister-zawiesil-wieche"/>
      </related>
      <related>
        <a href="https://www.polskieradio.pl/42/273/Artykul/2404067,Mieszkanie-Prezes-PFRN-rynek-potrzebuje-dodatkowego-impulsu"/>
      </related>
    </article>
  </body>
</html>