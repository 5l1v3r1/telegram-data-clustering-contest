<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823703-na-kerivnika-nazk-e-32-pretendenti-sered-nih-vikrivacka-agentstva.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T14:56:00+00:00"/>
    <meta property="og:title" content="На керівника НАЗК є 32 претенденти, серед них - &quot;викривачка&quot; агентства"/>
    <meta property="og:description" content="Кабінет міністрів оприлюднив документи 32 кандидатів, що претендують на посаду голови Національного агентства з питань запобігання корупції (НАЗК)."/>
  </head>
  <body>
    <article>
      <h1>На керівника НАЗК є 32 претенденти, серед них - "викривачка" агентства</h1>
      <h2>Кабінет міністрів оприлюднив документи 32 кандидатів, що претендують на посаду голови Національного агентства з питань запобігання корупції (НАЗК).</h2>
      <address>
        <time datetime="2019-11-22T14:56:00+00:00">22 Nov 2019, 14:56</time>
      </address>
      <p>Про це повідомляється на сайті <a href="https://www.kmu.gov.ua/diyalnist/provedennya-konkursiv/konkurs-z-vidboru-golovi-nacionalnogo-agentstva-z-pitan-zapobigannya-korupciyi">КМУ</a>.</p>
      <p>На урядовому порталі розміщені відомості з поданих документів осіб, які претендують на участь у конкурсі з відбору на посаду голови НАЗК.</p>
      <p>"Конкурсна комісія з відбору на посаду голови Національного агентства з питань запобігання корупції повідомляє про можливість громадськістю надсилати на електронну скриньку <a href="http://info@napc-sc.com/"><u>info@napc-sc.com</u></a> додаткову інформацію щодо осіб, які претендують на участь у конкурсі з відбору на посаду голови Національного агентства з питань запобігання корупції для повної і всесторонньої оцінки", - йдеться у повідомленні.</p>
      <p>Зазначається, що засідання Конкурсної комісії з відбору на посаду голови НАЗК відбудеться 25 листопада.</p>
      <p>Як повідомили у <a href="https://ti-ukraine.org/news/32-pretendenty-podalysya-na-posadu-golovy-nazk-hto-vony/?fbclid=IwAR2Etyqe_5ZSlrgYVkoYtg9vTARrfJ1LlfnybIFK9fvMrNW5aQIf34WHzzY">Transparency International Ukraine</a>, 22 особи, які подали заявки, мають юридичну освіту, 9 — науковий ступінь, переважна більшість — з Києва.</p>
      <figure>
        <img src="https://static.ukrinform.com/photos/2019_11/1574438152-804.png"/>
      </figure>
      <p>Серед них — ексчлен НАЗК (Галина Соломатіна), 7 представників Національного антикорупційного бюро України, по троє з Генпрокуратури та адвокатів. Також подалися працівники університетів, Міністерства внутрішніх справ, Верховного суду, Вищої кваліфікаційної комісії суддів та КМДА тощо.</p>
      <p>"Ми раді, що конкурс спричинив такий інтерес професійної спільноти. Наступний етап — у понеділок, 25 листопада вирішимо, які заявки відповідають формальним вимогам конкурсу", — зазначила співголова комісії, керівник юридичного відділу Transparency International Ukraine Катерина Риженко.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2821417-na-posadu-golovi-nazk-pretendue-harkivskij-deputatantikorupcijnik.html">На посаду голови НАЗК претендує харківський депутат-антикорупціонер</a>
      </blockquote>
      <p>Як повідомляв Укрінформ, Прем’єр-міністр Олексій Гончарук під час відкриття засідання конкурсної комісії з відбору на посаду голови НАЗК наголосив, що рівень економічного зростання України залежить від успішності боротьби з корупцією, тому важливо перезапустити роботу НАЗК та до 18 грудня провести незалежні якісні вибори з обрання керівника цього органу.</p>
      <p>Серед основних етапів конкурсу: подання заяв комісії на участь у конкурсі до 19 листопада (всі заяви будуть опубліковані, що відкриває можливість для активної громадської участі у цьому процесі); у грудні кращих кандидатів запросять на співбесіду; 18 грудня комісія оголосить результати конкурсу, а пізніше уряд буде робити відповідні призначення.</p>
      <p>Нагадаємо, що у листопаді 2017 року Ганна Соломатіна, яка обіймала тоді посаду керівника департаменту фінансового контролю НАЗК, звинуватила голову агентства Наталію Корчак у фальсифікації перевірок електронних декларацій.</p>
      <p>Водночас у НАЗК заявили, що поширена ексчиновницею інформація, яка не містить "конкретних фактів", <a href="https://www.ukrinform.ua/rubric-society/2344204-skandal-iz-nazk-agentstvo-vidkidae-zvinuvacenna-ekspracivnici-j-gotue-pozov.html">є особистою атакою на Корчак</a>, членів та колектив Національного агентства та спробою дискредитації успішно розпочатої антикорупційної реформи в Україні.</p>
    </article>
  </body>
</html>