<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/putin-fuze-denemesinde-olen-muhendislerin-eslerine-devlet-nisan-takt"/>
    <meta property="og:site_name" content="euronews"/>
    <meta property="article:published_time" content="2019-11-22T14:10:23+00:00"/>
    <meta property="og:title" content="Putin'den füze denemesinde ölen mühendislerin eşlerine devlet nişanı"/>
    <meta property="og:description" content="Rusya Devlet Başkanı Vladimir Putin, Kremlin Sarayı'nda düzenlenen bir törenle, ağustos ayında yaşanan kazada hayatını kaybeden bilim insanlarının eşlerine devlet nişanı taktı."/>
  </head>
  <body>
    <article>
      <h1>Putin'den füze denemesinde ölen mühendislerin eşlerine devlet nişanı</h1>
      <address><time datetime="2019-11-22T14:10:23+00:00">22 Nov 2019, 14:10</time> by <a rel="author">Mustafa Bag</a></address>
      <p>Rusya Devlet Başkanı Vladimir Putin, Kremlin Sarayı'nda düzenlenen bir törenle, ağustos ayında yaşanan kazada hayatını kaybeden bilim insanlarının eşlerine devlet nişanı taktı.</p>
      <p>Televizyonda canlı yayımlanan törende konuşan ve bilim insanlarının dul kalan eşlerine başsağlığı dileyen Putin, ödülleri verdikten sonra hayatını kaybeden bilim insanlarından övgüyle söz etti.</p>
      <p>Rus lider, "Onlar Rusya'yı savunmak için kendileri için özel bir görev seçtiler. Şüphesiz bu silahı kusursuz hale getireceğiz. Ben de sizinle şahsen tanışmak ve devlet ödülü vermek gerektiğini düşündüm." diye konuştu.</p>
      <p>Konuşmasında Burevestnik füzesinden de bahseden Putin, "Dünyada eşi benzeri olmayan en gelişmiş teknikten ve çözümlerden, Rusya'nın egemenliğini ve güvenliğini önümüzdeki on yıllar boyunca güvence altına alacak silah sistemlerinden bahsediyoruz." ifadelerini kullandı.</p>
      <h3>Burevestnik'in parçasının denemesi sırasında kaza yaşanmıştı</h3>
      <p>Rus makamlarının 'dünyanın en gelişmiş silahı' ve 'eşi benzeri görülmemiş sistem' olarak tanımladığı ülkenin kuzeyindeki Severodvinsk kentinde Nyonoksa Üssü'ndeki deniz platformunda yapılan füze motoru denemesi sırasında kaza meydana gelmişti.</p>
      <p>Gizemini hala koruyan kaza sonrası açıklama yapan Devlet Nükleer Enerji Şirketi Rosatom, olayda 5 bilim insanının hayatını kaybettiğini, 3 bilim insanın da yaralandığını duyurmuştu.</p>
      <p>Kazanın ardından Rus devlet meteoroloji ajansı Rosgidromet, Severodvinsk'teki radyasyon seviyesinin 16 kat arttığını, bu seviyenin normalin üzerinde olduğunu aktarmıştı.</p>
      <p>Çevre örgütü Greenpeace ise radyasyon seviyesinin normalin 20 kat üzerinde olduğunu duyurmuştu.</p>
      <p>Patlamaya, sınırsız manevra yeteneğine ve sınırsız menzile sahip nükleer tahrikli 9M730 Burevestnik füzesinin bir parçasının sebep olduğu ifade edilmişti.</p>
      <p>Ancak uzmanlar, patlamanın resmi açıklamalarda öne sürüldüğü gibi bir "güdümlü füze kazası" değil, nükleer reaktör patlaması olabileceğine işaret etmişti.</p>
      <p>Ayrıca kazanın "nükleer izotopların kullanıldığı bir sıvı ateşleme sisteminin testi sırasında yaşandığını" açıklayan Rus yetkililer, radyasyon oranlarının kabul edilebilir düzeyde olduğu ve kontrol altına alındığını öne sürmüştü.</p>
      <p>Moskova'nın petrol olarak isimlendirdiği nükleer kruz füzesi 9M730 Burevestnik, NATO tarafından SSC-X-9 Skyfall olarak adlandırılıyor.</p>
      <p>Ayrıca Burevestnik’in Amerikan yapımı Tomahawk seyir füzelerinden en az 10 kat daha yüksek menzile sahip olduğu iddia ediliyor.</p>
      <ul>
        <li>
          <a href="https://tr.euronews.com/2019/08/30/video-rusya-dan-karadeniz-de-uzun-menzilli-fuze-denemesi">Video: Rusya'dan Karadeniz'de uzun menzilli füze denemesi</a>
        </li>
        <li>
          <a href="https://tr.euronews.com/2019/08/02/abd-resmen-soguk-savasin-tarihi-inf-anlasmasindan-cekildi">ABD Soğuk Savaş'ın tarihi INF Anlaşması'ndan resmen çekildi</a>
        </li>
        <li>
          <a href="https://tr.euronews.com/2019/08/20/abd-nin-fuze-denemesine-rusya-ve-cin-den-tepki-silahlanma-yarisina-girmeyecegiz-soguk-sava">ABD'nin füze denemesine Rusya ve Çin'den tepki: Silahlanma yarışına girmeyeceğiz</a>
        </li>
        <li>
          <a href="https://tr.euronews.com/2019/01/31/arastirma-sesten-hizli-ucaklar-her-5-dakikada-bir-ses-patlamasina-yol-acabilir">Araştırma: Sesten hızlı uçaklar her 5 dakikada bir ses patlamasına yol açabilir</a>
        </li>
        <li>
          <a href="https://tr.euronews.com/2019/08/23/rusya-devlet-baskan-putin-abd-nin-fuze-testine-kars-ulkesinin-onlem-alacag-uyarisi">Rusya Devlet Başkanı Putin, ABD'nin füze testine karşı ülkesinin önlem alacağı uyarısında bulundu</a>
        </li>
      </ul>
      <p>Ek kaynaklar<b> • Reuters</b></p>
    </article>
  </body>
</html>