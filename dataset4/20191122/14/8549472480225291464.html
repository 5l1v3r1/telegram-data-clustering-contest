<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kvartha.com/2019/11/shahlas-death-irresponsibility-of.html"/>
    <meta property="og:site_name" content="Kvatha.com"/>
    <meta property="article:published_time" content="2019-11-22T14:09:00+00:00"/>
    <meta property="og:title" content="അറിയില്ലെങ്കില്‍ വാവാ സുരേഷാകരുത്, ആരും"/>
    <meta property="og:description" content="സുല്‍ത്താന്‍ ബത്തേരിയില്‍ ഒരു പെണ്‍കുഞ്ഞ് മരണപ്പെട്ടതാണ് വ്യാഴാഴ്ച മുതല്‍ വാര്‍ത്ത. കേരളത്തിലെ മുഖ്യധാരാ മാധ്യമങ്ങള്‍ മുഴുവന്‍ ലീഡ് വാര്‍ത്തയായാണ് Wayanad, Snake, Bite, Death, Girl, Aslam Mavilae, Article, Trending, Teachers, Shahla's death: Irresponsibility of teachers"/>
  </head>
  <body>
    <article>
      <h1>അറിയില്ലെങ്കില്‍ വാവാ സുരേഷാകരുത്, ആരും</h1>
      <address><time datetime="2019-11-22T14:09:00+00:00">22 Nov 2019, 14:09</time> by <a rel="author">Web Desk</a></address>
      <p><b>അസ്ലം മാവിലെ </b><br/><b><br/></b><b>(www.kvartha.com 22.11.2019)</b><br/>സുല്‍ത്താന്‍ ബത്തേരിയില്‍ ഒരു പെണ്‍കുഞ്ഞ് മരണപ്പെട്ടതാണ് വ്യാഴാഴ്ച മുതല്‍ വാര്‍ത്ത. കേരളത്തിലെ മുഖ്യധാരാ മാധ്യമങ്ങള്‍ മുഴുവന്‍ ലീഡ് വാര്‍ത്തയായാണ് ഇന്ന് കൊടുത്തിട്ടുള്ളത്. രാത്രി ദൃശ്യമാധ്യമങ്ങളില്‍ ചൂടേറിയ ചര്‍ച്ചാവിഷയവുമതായിരുന്നു.<br/><br/>പൊതുവെ ചില അധ്യാപകര്‍ വെച്ചു പുലര്‍ത്തുന്ന ദുശ്ശാഠ്യവും അനാവശ്യമായ കോംപ്ലക്‌സും ഒരിക്കല്‍ പറഞ്ഞത് ഒരു കാരണവശാലും തിരുത്തില്ലെന്ന പിടിവാശിയും പ്രായോഗിക പരിജ്ഞാനമില്ലായ്മയുമാണ് ഷഹ്‌ല എന്ന സ്‌കൂള്‍ വിദ്യാര്‍ത്ഥിനിയുടെ മരണത്തിനിടയാക്കിയ കാരണങ്ങളില്‍ ഒന്ന്.</p>
      <figure>
        <img src="https://1.bp.blogspot.com/-yq5VXK9Hxvw/XdfrhCTy3sI/AAAAAAAA2vo/9iEDTklgBKUMskG1vOE72gDqQZwOn-x0wCLcBGAsYHQ/s1600/shala-shrin.png"/>
      </figure>
      <p>നോക്കൂ നിങ്ങള്‍. ക്ലാസിനകത്ത് മാളം. ഒരു ഇഴജന്തുവിന് ഒളിഞ്ഞിരിക്കാന്‍ പാകത്തിന് ആ മാളത്തിന് വിസ്തൃതിയുണ്ട്. കുട്ടി തന്നെ പറഞ്ഞു പാമ്പ് തന്നെ കടിച്ചെന്ന്. കടിയുടെ പാട് കണ്ടിട്ട് പ്രായത്തേക്കാള്‍ പക്വത കാണിച്ച അവളുടെ സഹപാഠിനികള്‍ തറപ്പിച്ചു പറഞ്ഞു - ഷഹ് ല കടിയേറ്റത് പാമ്പിന്റേതെന്ന്,  അവളെ ഉടന്‍ ആശുപത്രിയില്‍ എത്തിക്കണമെന്ന്. അവിടെയുള്ള അധ്യാപകരും പറഞ്ഞു - പാമ്പ് കടിയേറ്റതാണെന്ന സംശയമുള്ള സ്ഥിതിക്ക് ആശുപത്രിക്ക് കൊണ്ട് പോകാമെന്ന്. ഒരധ്യാപിക അപ്പോള്‍ തന്നെ ദേഷ്യം പിടിച്ചു ഇറങ്ങിപ്പോവുകയും ചെയ്തു. എന്നിട്ടും ക്ലാസധ്യാപകന്‍ ഒറ്റ വാശിയിലാണ് - പാമ്പ് കടിച്ചല്ല ചോര വരുന്നത്, ഇരുമ്പാണികൊണ്ടാണെന്ന്. ഞാന്‍ രക്ഷിതാവിനെ വിളിച്ചിട്ടുണ്ട്, അയാള്‍ വന്നാലേ കുട്ടിയെ കൂടെ വിടൂന്ന്!<br/><br/>ദുര്‍വാശിയുടെ കൂടെ ഇയാളെ വിടാം. പക്ഷെ, മറ്റു അധ്യാപകര്‍ എതിര്‍പ്പിനെ മറികടന്നു എന്ത് കൊണ്ട് കുട്ടിയെ ആശുപത്രിയിലെത്തിക്കാന്‍ ശ്രമിച്ചില്ല? മുറിവിന് മുകളില്‍ ഒരു തുണിശീല കെട്ടി രക്ഷിതാവ് വരുംവരെ കാത്ത് നിന്ന ആ അരമണിക്കൂര്‍ എത്ര വലുതായിരുന്നുവെന്ന് ഇവരൊന്ന് കണക്കുകൂട്ടണം.  ബെല്ലടിച്ചശേഷം അര മിനിറ്റ് ക്ലാസിലെത്താന്‍ കുട്ടികള്‍ വൈകിയാല്‍ കാണിക്കുന്ന സമയാച്ചടക്കബോധം സെക്കന്‍ഡിന്റെ നൂറിലൊരംശം പോലും സങ്കീര്‍ണ്ണത സൃഷ്ടിക്കുന്ന ഈ കേസില്‍ എന്തുകൊണ്ട് ഈ അധ്യാപകര്‍ പാലിച്ചില്ല?<br/><br/>ഈ സംഭവം നടക്കുന്നത് അവസാന പീരിയഡാണ്. എല്ലാ അധ്യാപകരും തീര്‍ച്ചയായും സ്ഥലം കാലിയാക്കാനുള്ള മൂഡിലായിരിക്കും. ഉത്തരവാദിത്വം ഏറ്റെടുക്കാന്‍ ഇവര്‍ തയ്യാറായിരിക്കില്ല. ഓരോരുത്തന്റെ മേലേക്ക് ചാരി നീ പോ, നീ പോന്നും പറഞ്ഞ് അവസാന ബെല്ലടിക്കും മുമ്പും സ്‌കൂട്ടറെടുത്ത് സ്‌കൂട്ടാവാനുള്ള തിരിക്കിലായിരിക്കും ഇവര്‍. അക്കാരണവും പാമ്പു കടിയേറ്റ കുട്ടിയെ ആശുപത്രിയില്‍ എത്തിക്കുന്നതില്‍ മറ്റു അധ്യാപകരെ പിന്നോക്കം വലിച്ചിരിക്കാം.<br/><br/>ജീവിച്ചു തീര്‍ക്കാന്‍ ഒരുപാട് ബാക്കിയുള്ള പെണ്‍കൊടിയെ ഇവരുടെ തികഞ്ഞ അനാസ്ഥ മൂലം ആ മാതാപിതാക്കള്‍ക്ക് നഷ്ടപ്പെട്ടു.സ്‌കൂളിലെത്തുന്ന കുഞ്ഞുമക്കള്‍ക്ക് എന്ത് സംഭവിച്ചാലും അതെന്റെ ഉത്തരവാദിത്വമല്ലെന്ന നിലപാടില്‍, സ്‌കിപ്പായി വീട്ടിലെത്താന്‍ തിടുക്കം കാട്ടുന്ന ആ അധ്യാപകര്‍ക്ക് ഇപ്പോള്‍ സമാധാനം കിട്ടിയെന്ന് കരുതുന്നുണ്ടോ? എത്ര പേരോട് ഇനി ഇവര്‍ മറുപടി പറയാനുണ്ട്? ഒന്നും രണ്ടും ദിവസത്തെ തീരുന്ന ഏര്‍പ്പാടാണോ? ആദരാഞ്ജലി എഴുതി സ്‌കൂള്‍ മതിലില്‍ ബാനര്‍ തൂക്കിയാല്‍ ഇനി മുതലങ്ങോട്ടുള്ള രാത്രികളില്‍ ഉറക്കം ലഭിക്കുമെന്ന് ഇവര്‍ക്ക് ഉറപ്പുണ്ടോ?<br/><br/>കുട്ടിയെ ആശുപത്രിക്ക് പോകാന്‍ നിര്‍ബന്ധിച്ച ഒരധ്യാപിക, ദേഷ്യപ്പെട്ട് അതിലും വലിയ സീനുണ്ടാക്കി സ്ഥലം വിട്ടു എന്നു കേള്‍ക്കുന്നു. ഈ അമ്മ ടീച്ചറിന് ഇറങ്ങിപ്പോകുമ്പോള്‍ ഷഹ് ല മോളെ കൂടി കൂടെ കൂട്ടിയിരുന്നെങ്കില്‍ ചിത്രം മറ്റൊന്നാകുമായിരുന്നില്ലേ?<br/><br/>ആശുപത്രിയില്‍ എത്തിക്കാന്‍ കൂട്ടാക്കാത്ത മാഷോടുള്ളദേഷ്യം ഒറ്റയ്ക്കിറങ്ങിപ്പോകുന്നതിന് പകരം, അമ്മ ടീച്ചര്‍ ഇങ്ങനെയല്ലേ തീര്‍ക്കേണ്ടിയിരുന്നത്? ആ സ്‌കൂളില്‍ സ്വല്‍പമെങ്കിലും ദീനാനുകമ്പ അവശേഷിച്ചിരുന്ന ടീച്ചര്‍ക്ക് പക്ഷെ, തലക്കു വെളിവും വെളിച്ചവും ഇല്ലാതെ പോയി എന്നതാണ് അതിലേറെ കഷ്ടം!<br/><br/>ചക്കളത്തില്‍ പോരും, മൂപ്പിളമ തര്‍ക്കവും, എല്ലാം അറിയാമെന്ന മൂഢധാരണയും ഇനിയെങ്കിലും മാറ്റി വെച്ച്  അധ്യാപകര്‍ കുട്ടികളുടെ കാര്യങ്ങള്‍ ശ്രദ്ധിക്കണമെന്നഭിപ്രായം എനിക്കുണ്ട്. അറിയില്ലെങ്കില്‍ അറിയില്ല എന്ന് പറഞ്ഞേക്കണം, വാവാ സുരേഷാകാന്‍ ഒരിക്കലും നില്‍ക്കരുത്. (നന്മച്ചില്ലകളായ പതിനായിരക്കണക്കിന് അധ്യാപകരുടെ സേവനങ്ങള്‍ മറന്നല്ല ഇപ്പറയുന്നത്, അവരോടുള്ള അഭിസംബോധനയുമല്ല )<br/><br/>ക്ലാസിനകത്തും ക്യാമ്പസിലും അസ്വാഭാവികമായി എന്ത് ശ്രദ്ധയില്‍ പെട്ടാലും സ്ഥാപന മേധാവിയെ  അറിയിക്കുവാന്‍ ആകുന്നില്ലെങ്കില്‍ ആരും വാദ്യാരാകരുത്. ക്ലാസിനകത്ത് വരുമ്പോള്‍ ചെരിപ്പഴിക്കാന്‍ കുട്ടികളെ നിര്‍ബന്ധിക്കാം. പക്ഷെ, ആ മക്കള്‍ നടക്കുന്ന, ഇരിക്കുന്ന സ്ഥലം പാദരക്ഷയില്ലാതെ കയറാന്‍ മാത്രം സുരക്ഷിതമാണോ എന്ന് കൂടി ഈ അധ്യാപകര്‍ ആലോചിക്കണം. നിലത്തെവിടെയെങ്കിലും തുള വീണിട്ടുണ്ടെങ്കില്‍ ഒരു കൈകോട്ട് മണ്ണെടുത്തടക്കാനും, കുട്ടികളെ കൂടി അതിന്റെ ഭാഗമാക്കാനുമുള്ള പ്രായോഗിക ബുദ്ധിയില്ലാതെ പോകുന്നത് കഷ്ടമാണ്.<br/><br/>പണ്ടൊരു വാദ്യാര്‍ തോണിക്കാരനോട് തര്‍ക്കിച്ച് പരിഹസിച്ച്, അവസാനം സ്വയം പരിഹാസ്യനായ കഥ ഓര്‍മയില്ലേ? ബയോളജിയും ജിയോളജിയും എംബ്രിയോളജിയും അറിയാത്തപ്പോള്‍ ജീവിതത്തിന്റെ മുക്കാല്‍ ഭാഗവും കട്ടപ്പുകയായെന്ന് കളിയാക്കിയ വാദ്യാരോട് കാറ്റും കോളും വന്നപ്പോള്‍ തോണിക്കാരന്‍ ചോദിച്ചത് - ആശാനേ നീന്തോളജി അറിയോന്ന്? അറിയില്ലെങ്കില്‍ ജീവിതം തന്നെ മൊത്തം പോയെന്ന് പറഞ്ഞ് വെള്ളത്തില്‍ ചാടിയ തോണിക്കാരന്റെ കഥ.<br/><br/>ഇനി മറ്റൊരാളെ പരിചയപ്പെടാം. ആളൊരു ഡോക്ടര്‍. സര്‍ക്കാര്‍ ശമ്പളക്കാരന്‍. താലൂക്കാശുപത്രിയിലാണ് ഡ്യൂട്ടി. അവിടെ വിഷചികിത്സക്കുള്ള പരിചരണമുണ്ട്. അന്റി വെനവുമുണ്ട്. ടെസ്റ്റ് ചെയ്യാനുള്ള സൗകര്യമുണ്ട്. അവിടെയാണ് ഷഹ് ല എത്തുന്നത്. ടെസ്റ്റ് തുടങ്ങി. പാമ്പ് കടിയേറ്റ ലക്ഷണങ്ങള്‍  ഒബ്‌സര്‍വേഷനില്‍ വെച്ച സമയത്ത് തന്നെ രോഗി കാണിച്ചും തുടങ്ങി. പക്ഷെ, പിന്നെ അസുഖം തുടങ്ങിയത് ഡോക്ടര്‍ക്കാണ്. കുട്ടി ഛര്‍ദി തുടങ്ങിയപ്പോള്‍ അയാള്‍ കുട്ടിയെ ഡിസ്ചാര്‍ജ് ചെയ്യാനാണ് ശ്രമിച്ചത്. സ്വന്തം റിസ്‌കില്‍ മകള്‍ക്ക് മരുന്ന് നല്‍കാന്‍ കെഞ്ചിയ പിതാവിനോട് കുട്ടിയെ എത്രയും പെട്ടെന്ന് ഡിസ്ചാര്‍ജ് ചെയ്ത് മണിക്കൂറുകള്‍ അകലെയുള്ള ആശുപത്രിക്ക് റഫര്‍ ചെയ്യാന്‍ തിടുക്കം കാട്ടിയ നിരുത്തരവാദിത്വത്തിന്റെ അങ്ങേയറ്റമായ ഒരു മണ്ടന്‍ ഡോക്ടര്‍. എന്തൊരു ദുരന്തം!<br/><br/>ശരിക്കുമത്തരം ഘട്ടങ്ങളില്‍ ആരാണ് സ്റ്റാന്‍ഡ് അറിയിക്കേണ്ടത്? ചികിത്സ അറിയുന്ന ഡോക്ടറോ അല്ല രക്ഷിതാക്കളോ? അത്ര ദൂരത്തേക്ക് റഫര്‍ ചെയ്താല്‍ വിഷബാധയുടെ മുഴുവന്‍ ലക്ഷണങ്ങളും കാണിച്ചു തുടങ്ങിയ രോഗി എങ്ങിനെ രക്ഷപ്പെടുമെന്നാണ് വൈദ്യശാസ്ത്രം അഞ്ചരക്കൊല്ലം പഠിച്ച ഇയാള്‍ മനസ്സിലാക്കിയത്? അറിയാത്തവര്‍ ചോദിച്ചു പോകും. അവിടെയും വിലപ്പെട്ട മറ്റൊരു അരമണിക്കൂര്‍  നഷ്ടമായി! (ഒരുപക്ഷെ, ഡോക്ടര്‍ക്കും സ്വകാര്യ ചികിത്സയ്ക്കുള്ള സമയമായിക്കാണും, അത് കൊണ്ടാകാം റിസ്‌ക്കിന് നില്‍ക്കാത്തത്! പിന്നെന്ത് പറയാന്‍?)<br/><br/>ഇന്നലെ അസീസ് - അകാലത്തില്‍ ആകാശത്തേക്ക് പറന്നകന്ന ആ മാലാഖക്കുഞ്ഞിന്റെ പിതാവ് - ഇടറി മുറിഞ്ഞ് വീണ ശബ്ദത്തില്‍ പറഞ്ഞത് മലയാളി ലോകം മറക്കില്ല. 'എനിക്കാരോടും പരിഭവമില്ല, കുറ്റപ്പെടുത്തുന്നുമില്ല; നഷ്ടമായത് ഞങ്ങള്‍ക്കാണ്, ഇനിയൊരു മാതാപിതാക്കള്‍ക്കും ഇത്തരം  നിരുത്തരവാദത്വത്തിന്റെ ഒറ്റക്കാരണം കൊണ്ട് മാത്രം ഒരു കുഞ്ഞും നഷ്ടപ്പെടരുത്'.<br/><br/>അസീസിന്റെ വാക്കുകള്‍ക്ക് ഒരുപാട് അര്‍ത്ഥമാനങ്ങളുണ്ട്.<br/><br/>സ്‌കൂളിലെ ഭൗതിക സൗകര്യക്കുറവിനെ കുറിച്ച് വാചാലമായി വിഷയം വഴിതിരിച്ചു വിടുന്നതിന് പകരം ഉത്തരവാദിത്വപ്പെട്ടവരുടെ മനോഭാവത്തെക്കുറിച്ചാണ് നാം ആകുലരാകേണ്ടത്. ഇതിലുമപ്പുറം തുള വീണ, ചോര്‍ന്നൊലിച്ച, മോന്തായം പൊളിഞ്ഞ പള്ളിക്കൂടത്തിലൊക്കെയാണ് ഞങ്ങള്‍ പഠിച്ചുവളര്‍ന്നത്. അന്ന് പക്ഷെ, മനുഷ്യത്വം എവിടെയും കാണാമായിരുന്നു.<br/><br/><a href="https://play.google.com/store/apps/details?id=news.kvartha">(ശ്രദ്ധിക്കുക: ഗൾഫ് - വിനോദം - ടെക്നോളജി - സാമ്പത്തികം- പ്രധാന അറിയിപ്പുകൾ-വിദ്യാഭ്യാസം-തൊഴിൽ വിശേഷങ്ങൾ ഉൾപ്പെടെ മലയാളം വാർത്തകൾ നിങ്ങaളുടെ മൊബൈലിൽ ലഭിക്കാൻ കെവാർത്തയുടെ പുതിയ ആൻഡ്രോയിഡ് ആപ്പ് ഇവിടെ ക്ലിക്ക് ചെയ്ത് ഡൗൺലോഡ് ചെയ്യുക. ഉപയോഗിക്കാനും ഷെയർ ചെയ്യാനും എളുപ്പം  )</a><br/><br/>Keywords: <b>Wayanad, Snake, Bite, Death, Girl, Aslam Mavilae, Article, Trending, Teachers, Shahla's death: Irresponsibility of teachers </b></p>
    </article>
  </body>
</html>