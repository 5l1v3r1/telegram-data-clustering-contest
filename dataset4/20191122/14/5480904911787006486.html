<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-zraneni-pri-vybuchu-v-purumu-byli-propusteni-z-nemocnic/1824072?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T14:00:00+00:00"/>
    <meta property="og:title" content="Lidé zranění při výbuchu v Purumu byli propuštěni z nemocnic"/>
    <meta property="og:description" content="Hamr na Jezeře (Českolipsko) - Stav zraněných po úterním neštěstí v provozovně likvidace nebezpečných odpadů firmy Purum v Hamru na Jezeře na Českolipsku, který si vyžádal jeden život, se zlepšil. Hospitalizovaný už není žádný z pracovníků Purumu, informoval dnes ČTK jednatel firmy Daniel Kraft. Při úterním výbuchu spojeném s únikem škodlivin bylo zraněno osm lidí, z toho dva těžce. Jeden na následky zranění po dvou dnech v liberecké nemocnici zemřel."/>
  </head>
  <body>
    <article>
      <h1>Lidé zranění při výbuchu v Purumu byli propuštěni z nemocnic</h1>
      <address><time datetime="2019-11-22T14:00:00+00:00">22 Nov 2019, 14:00</time> by <a rel="author" href="http://www.ctk.cz/" target="_blank">ČTK</a></address>
      <p>Hamr na Jezeře (Českolipsko) - Stav zraněných po úterním neštěstí v provozovně likvidace nebezpečných odpadů firmy Purum v Hamru na Jezeře na Českolipsku, který si vyžádal jeden život, se zlepšil. Hospitalizovaný už není žádný z pracovníků Purumu, informoval dnes ČTK jednatel firmy Daniel Kraft. Při úterním výbuchu spojeném s únikem škodlivin bylo zraněno osm lidí, z toho dva těžce. Jeden na následky zranění po dvou dnech v liberecké nemocnici zemřel.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574166729_P201911190521601.jpg"/>
        </figure>
        <figure>
          <img src="https://i3.cn.cz/6/1574168836_P201911190568601.jpg"/>
        </figure>
        <figure>
          <img src="https://i3.cn.cz/6/1574168869_P201911190569201.jpg"/>
        </figure>
        <figure>
          <img src="https://i3.cn.cz/6/1574168902_P201911190569501.jpg"/>
        </figure>
        <figure>
          <img src="https://i3.cn.cz/6/1574252945_P201911200556401.jpg"/>
        </figure>
        <figure>
          <img src="https://i3.cn.cz/6/1574253134_P201911200558701.jpg"/>
        </figure>
        <figure>
          <img src="https://i3.cn.cz/6/1574253139_P201911200560001.jpg"/>
        </figure>
        <figure>
          <img src="https://i3.cn.cz/6/1574254919_P201911200597901.jpg"/>
        </figure>
        <figure>
          <img src="https://i3.cn.cz/6/1574254952_P201911200599401.jpg"/>
        </figure>
        <figure>
          <img src="https://i3.cn.cz/6/1574254998_P201911200600501.jpg"/>
        </figure>
        <figure>
          <img src="https://i3.cn.cz/6/1574255046_P201911200601701.jpg"/>
        </figure>
        <figure>
          <img src="https://i3.cn.cz/6/1574255169_P201911200603201.jpg"/>
        </figure>
        <figure>
          <img src="https://i3.cn.cz/6/1574269397_P201911200887201.jpg"/>
        </figure>
        <figure>
          <img src="https://i3.cn.cz/6/1574269402_P201911200887501.jpg"/>
        </figure>
      </slideshow>
      <p>Vážné zranění utrpěl ještě jeden zaměstnanec firmy, kterého museli záchranáři na místě oživovat. Hospitalizován byl v Praze na Vinohradech, podle informací z nemocnice je jeho stav stabilizovaný a byl převezen do Liberce. "Druhý vážně zraněný kolega byl již propuštěn do domácí péče. Stejně jako ostatní osoby, které utrpěly lehká zranění a byly preventivně převezeny k vyšetření do okolních nemocnic. V současné době již není hospitalizovaný žádný z našich pracovníků," uvedl Kraft. Ošetření muselo po zásahu vyhledat také deset záchranářů, do domácí péče byli propuštěni už v úterý.</p>
      <p>Policie zatím neví, co výbuch způsobilo. Událost prověřuje pro podezření z obecného ohrožení z nedbalosti, zatím nikoho neobvinila. Firma se k možné příčině nebude vyjadřovat. "Do ukončení policejního vyšetřování jsme byli v zájmu zachování objektivity vyšetřovacího procesu požádáni nespekulovat o příčinách havárie prostřednictvím médií," uvedl Kraft. Podle něj se ale snaží analyzovat, odkud mohlo přijít pochybení. "Zda se jedná o technologickou chybu, nebo o selhání lidského faktoru nebo jinou nepředvídatelnou příčinu," dodal. V areálu ve Staré Lužici v Hamru na Jezeře působí firma Purum od roku 2002 a dosavadní provoz označil jednatel za bezproblémový. Podle něj se areál postupně snaží modernizovat. "Největší modernizace provozu byla zahájena před dvěma lety, a to s investičními náklady v řádech desítek milionů korun. A zařízení lze v současné podobě nazvat zařízením s plně funkční technologií používanou pro dané účely v rámci přísných předpisů Evropské unie," dodal. Podle něj jde o úpravnu, která využívá metody chemické neutralizace odpadů a vápenocementové stabilizace.</p>
    </article>
  </body>
</html>