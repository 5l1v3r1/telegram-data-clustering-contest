<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/babis-ano-ods-pirati-volby-pruzkum-kscm-cssd-spd-okamura-starostove-20191122.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T14:10:00+00:00"/>
    <meta property="og:title" content="Babišovo ANO si v listopadu pohoršilo. Piráti ztrácí na druhou ODS půl procenta"/>
    <meta property="og:description" content="Podpora hnutí ANO v listopadu mírně klesla, nicméně ji má mezi politickými stranami nadále největší. Z průzkumu Centra pro výzkum veřejného mínění (CVVM) vyplynulo, že ANO si proti říjnu pohoršilo o tři body na 30 procent. S velkým odstupem za ním skončila ODS s podporou od 14 procent lidí a Piráti s 13,5 procenta. KSČM a ČSSD si shodně připsaly devět procent. Nad pěti procenty potřebnými pro vstup do dolní komory ještě skončili lidovci a SPD, vzhledem k váhavosti voličů ale podle CVVM nelze říct, jestli by se do Sněmovny dostali."/>
  </head>
  <body>
    <article>
      <h1>Babišovo ANO si v listopadu pohoršilo. Piráti ztrácí na druhou ODS půl procenta</h1>
      <address><time datetime="2019-11-22T14:10:00+00:00">22 Nov 2019, 14:10</time> by <a rel="author">ČTK</a></address>
      <p>Vedle ANO se statisticky významněji změnila podpora jen u STAN, které si od října polepšilo o 1,5 bodu na čtyři procenta. "U ostatních stran nedošlo oproti předchozímu měření ke statisticky významným změnám," uvedli autoři průzkumu.</p>
      <figure>
        <img src="https://g.denik.cz/63/88/demonstrace-proti-babisovi-letna-2-new4-12_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/letna-zive-zacina-dalsi-protest-proti-babisovi-a-za-nezavislost-justice-20191116.html">Zbavte se Agrofertu, nebo odstupte. Proti Babišovi demonstrovaly statisíce lidí Přečíst článek ›</a>
      </aside>
      <p>Podle jejich volebního modelu ale od letošního června setrvale mírně narůstá podpora hnutí Trikolóra. V listopadu hnutí Václava Klause mladšího podpořilo 3,5 procenta občanů, o měsíc dříve model ukázal tříprocentní podporu.</p>
      <p>CVVM provedlo průzkum v první polovině listopadu mezi tisícovkou lidí s volebním právem. Pokud by se v tomto období konaly volby, zúčastnilo by se jich podle svého vyjádření 61 procent občanů ČR. Tedy zhruba stejně jako o měsíc dříve. Reálná účast ve volbách v říjnu 2017 byla 60,8 procenta.</p>
      <figure>
        <img src="https://g.denik.cz/1/73/bartos-pirati-rozhovor-09_denik-150-3x2.jpg"/>
      </figure>
      <aside>
        <a href="https://chrudimsky.denik.cz/zpravy-z-ceska/ivan-bartos-rozhovor-pirati-ano-babis-volby-politika-20191108.html">Pirát Ivan Bartoš: Máme za sebou třicet let promarněných šancí Přečíst článek ›</a>
      </aside>
      <p>Volební model CVVM není předpovědí výsledků voleb, na základě získaných odpovědí o preferované straně, jistotě volby a ochotě jít k volbám pouze informuje o rozložení voličské podpory v době průzkumu. Pracuje s pravděpodobností, zda respondent dorazí k volbám, a zohledňuje váhání voličů mezi více stranami.</p>
      <figure>
        <img src="https://g.denik.cz/1/e1/ctk-cvvm-nejvetsi-podporu-si-dal-drzi-ano-i-kdyz-si-mirne-pohorsilo-graf_denik-630.jpg"/>
      </figure>
    </article>
  </body>
</html>