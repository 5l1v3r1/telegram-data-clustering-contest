<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641390/%D9%85%D8%A7%D8%AC%D8%B1%D8%A7%DB%8C-%D8%AD%D9%85%D9%84%D9%87-%D8%A2%D8%B4%D9%88%D8%A8%E2%80%8C%DA%AF%D8%B1%D8%A7%D9%86-%D8%A8%D9%87-%D8%A7%D9%86%D8%A8%D8%A7%D8%B1-%D8%B0%D8%AE%D8%A7%DB%8C%D8%B1-%D8%A7%D8%B3%D8%AA%D8%B1%D8%A7%D8%AA%DA%98%DB%8C%DA%A9-%D8%BA%D9%84%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T14:07:00+00:00"/>
    <meta property="og:title" content="ماجرای حمله آشوب‌گران به انبار ذخایر استراتژیک غله"/>
    <meta property="og:description" content="در حالی که آشوب‌گران شب دوشنبه قصد حمله به یکی از انبارهای استراتژیک ذخایر کالاهای اساسی را داشتند با ورود یگان ویژه این قضیه مهار و کنترل شد."/>
  </head>
  <body>
    <article>
      <h1>
        <a href="https://www.bultannews.com/fa/news/641390/%D9%85%D8%A7%D8%AC%D8%B1%D8%A7%DB%8C-%D8%AD%D9%85%D9%84%D9%87-%D8%A2%D8%B4%D9%88%D8%A8%E2%80%8C%DA%AF%D8%B1%D8%A7%D9%86-%D8%A8%D9%87-%D8%A7%D9%86%D8%A8%D8%A7%D8%B1-%D8%B0%D8%AE%D8%A7%DB%8C%D8%B1-%D8%A7%D8%B3%D8%AA%D8%B1%D8%A7%D8%AA%DA%98%DB%8C%DA%A9-%D8%BA%D9%84%D9%87">ماجرای حمله آشوب‌گران به انبار ذخایر استراتژیک غله</a>
      </h1>
      <h2>در حالی که آشوب‌گران شب دوشنبه قصد حمله به یکی از انبارهای استراتژیک ذخایر کالاهای اساسی را داشتند با ورود یگان ویژه این قضیه مهار و کنترل شد.</h2>
      <address><time datetime="2019-11-22T14:07:00+00:00">22 Nov 2019, 14:07</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، پس از <b>افزایش قیمت بنزین</b> و بروز اعتراضات خیابانی متأسفانه با ورود <b>اغتشاش‌گران</b> و آشوب‌گران به سطح خیابان‌ها مناطق مختلف کشور سمت‌وسوی اعتراضات مسالمت‌آمیز به سمت اقدامات خشونت آمیز تغییر کرد و اقدامات خرابکارانه در جهت آسیب به اموال دولتی و خصوصی خسارات قابل توجهی به اموال خصوصی و دولتی وارد شد.</p>
      <p>گفتنی است آشوب‌گران طی روزهای اخیر فقط به 77 فروشگاه زنجیره‌ای در شهرها و استان‌های مختلف کشور حمله و با غارت و به آتش کشیدن این فروشگاه‌ها حدود 200 میلیارد تومان خسارت به اموال بخش خصوصی وارد کردند. همچنین حمله به پمپ‌های بنزین و شعب بانک‌های خصوصی و دولتی نیز خسارت‌های بسیار سنگینی به جا گذاشت. به علاوه تلاش آشوبگران سازماندهی شده برای حمله به انبارهای نفت که می‌توانست فاجعه‌بار باشد با هشیاری نیروهای انتظامی ناکام ماند. اما حمله به زیرساخت‌های کشور به همین‌ جا ختم نشد. آشوبگران سازماندهی شده، علاوه بر امنیت انرژی تلاش کردند به امنیت غذایی مردم نیز آسیب برسانند.</p>
      <p>این افراد که به اموال دولتی هم رحم نکردند، دوشنبه هفته گذشته حدود ساعت 20:30 به قصد حمله به یکی از <b>انبارهای شرکت غله</b> و بازرگانی استان تهران (شرکت غله و بازرگانی منطقه یک کشور) در شهرستان بهارستان را داشتند که بلافاصله پس از اطلاع یگان ویژه نیروی انتظامی و نیروهای سپاه اقدامات لازم جهت کنترل و مهار اقدامات این آشوبگران سازمان یافته انجام شد.</p>
      <p>بر این اساس خوشبختانه قبل از وقوع هر اتفاقی وضعیت تحت کنترل قرار گرفته و به انبارهای مذکور هیچ گونه آسیبی وارد نشد.</p>
      <p>گفتنی است؛ مجتمع شهید امین‌زاده انبار نگهداری ذخایر استراتژیک کشور از جمله قند، شکر، برنج توسط شرکت بازرگانی دولتی ایران است و در بخش سردخانه‌ای مواد غذایی بخش خصوصی به صورت اجاره‌ای نگهداری می‌شود. </p>
      <p>بر اساس این گزارش، انبارهای غله استراتژیک عموما با هدف تنظیم بازار مواد غذایی و همچنین تامین امنیت غذایی به خصوص در شرایط نامتعارف و بلایای طبیعی از جمله سیل و زلزله مورد استفاده قرار می‌گیرند تا در صورت امکان‌پذیر نبودن دسترسی از طرق متعارف به منابع تامین مواد غذایی، مشکلی از نظر کمبود مواد غذایی در کشور ایجاد نشود.</p>
      <p>با توجه به بانک اهداف آشوبگران در کشور که با سوء استفاده از اعتراضات مردم به سراغ زیرساخت‌های حیاتی کشور از جمله زیرساخت‌های تامین سوخت، انبارهای فرآورده‌های نفتی و انبارهای استراتژیک مواد غذایی رفته‌اند به نظر می‌رسد در پس پرده سازماندهی این اغتشاشات ایجاد فشار حداکثری بر معیشت و زندگی عموم مردم هدف نهایی سازماندهی‌کنندگان بوده است.</p>
    </article>
  </body>
</html>