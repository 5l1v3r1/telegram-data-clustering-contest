<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/u-yes-vymahaiut-stvoryty-komisiiu-z-rozsliduvannia-kasetnoho-skandalu-i-vidstoronyty-vid-posad-usikh-ioho-fihurantiv-zaiava-203293.html"/>
    <meta property="og:site_name" content="5 канал"/>
    <meta property="article:published_time" content="2019-11-22T14:41:00+00:00"/>
    <meta property="og:title" content="У &quot;ЄС&quot; вимагають створити комісію з розслідування касетного скандалу і відсторонити від посад усіх його фігурантів – заява"/>
    <meta property="og:description" content="Із записів розмов випливає, що графік допитів Петра Порошенка складається в ОП, наголошують у партії"/>
  </head>
  <body>
    <article>
      <h1>У "ЄС" вимагають створити комісію з розслідування касетного скандалу і відсторонити від посад усіх його фігурантів – заява</h1>
      <address>
        <time datetime="2019-11-22T14:41:00+00:00">22 Nov 2019, 14:41</time>
      </address>
      <p>"Європейська Солідарність" вимагає створення у Верховній Раді України Тимчасової слідчої комісії із розслідування фактів незаконного втручання Офісу президента в роботу правоохоронних органів. Про це повідомляє <a href="https://eurosolidarity.org/%d1%94%d0%b2%d1%80%d0%be%d0%bf%d0%b5%d0%b9%d1%81%d1%8c%d0%ba%d0%b0-%d1%81%d0%be%d0%bb%d1%96%d0%b4%d0%b0%d1%80%d0%bd%d1%96%d1%81%d1%82%d1%8c-%d0%b2%d0%b8%d0%bc%d0%b0%d0%b3%d0%b0%d1%94-5/">прес-служба</a> політичної сили.</p>
      <p>"Кричущі і шокуючі факти систематичного незаконного втручання Офісу президента в роботу правоохоронних органів потребують об’єктивного розслідування. Однак, скандал у зв’язку з оприлюдненням розмов директора ДБР Романа Труби зачіпає майже усі правоохоронні органи, і розслідувати не залишається кому. Відтак, єдиний вихід – створити у Верховній Раді Тимчасову слідчу комісію із широким представленням усіх фракцій, у тому числі опозиційних", – аргументують у партії свою пропозицію.</p>
      <blockquote>На час роботи комісії "ЄС" вимагає відсторонення від посад фігурантів розмов, із яких випливає їхня причетність до замовних політичних переслідувань та інших незаконних дій: керівника ОП і адвоката Коломойського Андрія Богдана; "на сто відсотків свого" Генпрокурора Руслана Рябошапку, директор ДБР і "ад’ютанта Портнова" Романа Трубу; заступника керівника ОП, адвоката Єфремова Андрія Смирнова, керівник патронатної служби ДБР Олександра Удовиченка тощо.</blockquote>
      <p>"З нетерпінням очікуємо особистої реакції Володимира Зеленського і його політичної оцінки… Тим більше, учасники розмов посилаються на факт наради в ОП за участі глави держави, де однією з тем була організація політичних репресій проти Петра Порошенка", – сказано в повідомленні.</p>
      <p>Зазначається, що в "ЄС" "з усією серйозністю" поставилися до оприлюднення розмов Труби, адже 21 вересня він сам публічно повідомив про виявлення у його кабінеті прослушки. А 20 листопада під час прес-конференції Труба фактично не спростував факту розмов перед журналістами.</p>
      <blockquote>"Нарешті, зміст розмов ідеально накладається на календар реальних подій, – і очевидно, що ці збіги не випадкові. Із записів розмов прямо випливає, що графік допитів Петра Порошенка складається в Офісі президента", – зазначають у партії.</blockquote>
      <p>У "ЄС" очевидними серед фігурантів розмов вбачають перевищення службових повноважень, зловживання владою, незаконний вплив на слідство, тощо.</p>
      <p>"Вимагаємо негайного проведення усіх необхідних експертиз з метою насамперед ідентифікації голосів. У разі саботажу цієї ініціативи з боку влади, залишаємо за собою право звернутися до відповідних міжнародних структур", – наголошують у партії.</p>
      <p>І додають: "Ми вважаємо, що влада і фігуранти розмов більше, ніж будь-хто інший, зацікавлені в якнайшвидшому створенні комісії і об’єктивному розслідуванні цього касетного скандалу".</p>
      <p>Нагадаємо, <a href="https://www.5.ua/polityka/dopyt-poroshenka-spravy-maidanu-ta-pryvatbank-u-merezhu-zlyly-zapysy-proslushky-z-kabinetu-truby-zmi-203133.html">запис розмов із кабінету директора Держбюро розслідувань Романа Труби</a> оприлюднило анонімне джерело в Telegram. У записах розмов обговорюють вказівки, кого допитувати, кого "підвісити", а кого "доганяти". Зокрема, йдеться про справи, які розслідує ДБР стосовно п'ятого президента Петра Порошенка.</p>
    </article>
  </body>
</html>