<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549131.html/%D8%A2%D8%B1%D8%A7%D9%85%D8%B4-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D8%AF%D8%B1-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D9%86%D8%B4%D8%A7%D9%86-%D8%AF%D9%87%D9%86%D8%AF%D9%87-%D8%AF%D9%84%D8%AF%D8%A7%D8%AF%DA%AF%DB%8C-%D9%85%D8%B1%D8%AF%D9%85-%D8%A8%D9%87-%D8%B1%D9%87%D8%A8%D8%B1-%D9%88-%D9%86%D8%B8%D8%A7%D9%85-%D8%A7%D8%B3%D8%AA--%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D9%85%D8%AA%D9%86%D8%A7%D8%B3%D8%A8-%D8%A8%D8%A7-%D9%BE%D9%87%D9%86%D8%A7%D9%88%D8%B1%DB%8C-%D8%A7%DB%8C%D9%86-%D8%A7%D8%B3%D8%AA%D8%A7%D9%86-%D9%86%DB%8C%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T14:30:00+00:00"/>
    <meta property="og:title" content="آرامش سیستان و بلوچستان در اغتشاشات اخیر نشان‌دهنده دلدادگی مردم به رهبر و نظام است/ سهمیه بنزین متناسب با پهناوری این استان نیست"/>
    <meta property="og:description" content="امامان جمعه شهرستان های مختلف سیستان وبلوچستان با تاکید بر اینکه بسیج در خنثی سازی توطئه ها نقشی موثر دارد آرامش سیستان و بلوچستان در اغتشاشات اخیر را نشان دهنده دلدادگی مردم به رهبر و نظام دانستند."/>
  </head>
  <body>
    <article>
      <h1>آرامش سیستان و بلوچستان در اغتشاشات اخیر نشان‌دهنده دلدادگی مردم به رهبر و نظام است/ سهمیه بنزین متناسب با پهناوری این استان نیست</h1>
      <h2>در خطبه‌های نمازجمعه سیستان و بلوچستان عنوان شد؛</h2>
      <address>
        <time datetime="2019-11-22T14:30:00+00:00">22 Nov 2019, 14:30</time>
      </address>
      <p>امامان جمعه شهرستان های مختلف سیستان وبلوچستان با تاکید بر اینکه بسیج در خنثی سازی توطئه ها نقشی موثر دارد آرامش سیستان و بلوچستان در اغتشاشات اخیر را نشان دهنده دلدادگی مردم به رهبر و نظام دانستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل <a href="http://www.asrehamoon.ir/fa/doc/news/117647/%D8%A2%D8%B1%D8%A7%D9%85%D8%B4-%D8%B3%DB%8C%D8%B3%D8%AA%D8%A7%D9%86-%D8%A8%D9%84%D9%88%DA%86%D8%B3%D8%AA%D8%A7%D9%86-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%AE%DB%8C%D8%B1-%D9%86%D8%B4%D8%A7%D9%86-%D8%AF%D9%87%D9%86%D8%AF%D9%87-%D8%AF%D9%84%D8%AF%D8%A7%D8%AF%DA%AF%DB%8C-%D9%85%D8%B1%D8%AF%D9%85-%D8%B1%D9%87%D8%A8%D8%B1-%D9%86%D8%B8%D8%A7%D9%85-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D9%85%D8%AA%D9%86%D8%A7%D8%B3%D8%A8-%D9%BE%D9%87%D9%86%D8%A7%D9%88%D8%B1%DB%8C-%D8%A7%DB%8C%D9%86-%D8%A7%D8%B3%D8%AA%D8%A7%D9%86-%D9%86%DB%8C%D8%B3%D8%AA-%D8%B5%D9%81-%D9%87%D8%A7%DB%8C-%D8%B7%D9%88%D9%84">عصرهامون</a>، حجت الاسلام مصطفی محامی در خطبه های امروز نماز جمعه زاهدان با تبریک هفته بسیج بیان کرد: فرهنگ و تفکر بسیجی با رهبری امام (ره) و مقام معظم رهبری و پیروی ملت بسیجی و انقلابی ضامن حفظ و اقتدار نظام اسلامی و موتور پیشران انقلاب اسلامی در عرصه های سیاست، اقتصاد، اجتماعی و سازندگی است و این فرهنگ و تفکر بسیجی همواره باید مورد توجه و توصیه قرار گیرد و ما ادامه دهنده این تفکر جهادی و مخلصانه باشیم و دیگران را نیز به آن توصیه کنیم.<br/><br/>امام جمعه زاهدان با اشاره به ویژگی های بسیج ادامه داد: خدامحوری و اخلاص در عمل مجاهدانه، حفظ روحیه شهادت طلبی، حضور با اراده و همت بلند و پیشرو در همه میدان های سخت از مهمترین ویژگی های بسیج به تعبیر حضرت امام(ره) است و امیدواریم توفیق آن را داشته باشیم تا این فرهنگ بسیج را چه در ایران اسلامی و چه در کشورهای اسلامی که نیازمند این تفکر بسیجی هستندحفظ کرده و گسترش دهیم.<br/><br/>وی در ادامه با اشاره به فتنه دشمنان در روزهای گذشته در کشور گفت: در هفته ای که گذشت شاهد تدبیر و مدیریت هوشمندانه و موضع گیری خردمندانه رهبر معظم انقلاب بودیم که کشور را از فتنه نجات دادند و کسانی که می خواستند کشور را به آشوب کشانده و بهره سیاسی ببرند را ناکام گذاشتند.<br/><br/>حجت الاسلام محامی تصریح کرد: تصمیم افزایش قیمت بنزین برای کسانی که مصرف بنزین کمی دارند در جهت افزایش یارانه نقدی آنها قابل توجیه است اما از لحاظ کیفیت اجرا و زمان آن قابل تامل است و می بایست با کارشناسی بهتر و در زمان بهتری اجرا می شد.<br/><br/>وی افزود: این افزایش قیمت بنزین نباید موجب افزایش قیمت کالاها شده و به تبع آن فشار بیشتری به مردم وارد نشود که متاسفانه در مواردی شاهد این افزایش قیمت ها بودیم.<br/><br/>امام جمعه زاهدان ادامه داد: از منظر سیاسی نیز متاسفانه برخی از مدعیان سیاستمداری بدون توجه به امنیت کشور می خواستند سوژه ای برای تسویه حساب های شخصی خود پیدا کرده و آب به آسیاب دشمن بریزند که خوشبختانه با رهبری حکیمانه رهبر معظم انقلاب جلوی آن گرفته شد.<br/><br/>وی با اشاره به توطئه دشمنان در این خصوص گفت: دشمن فتنه گر بعد از چندسال سرمایه گذاری و برنامه ریزی از این فرصت استفاده کرده و خواب هایی برای کشور ما دیده بودند و غافل از اینکه ایران، عراق و لبنان نیست چرا که ایران دارای رهبری حکیم و مردمی هوشمند است و مشاهده کردیم در این موضوع رهبر معظم انقلاب با روشن بینی ، نگاه بلند و از افق بالا تمامی تحولات را رصد کرده و به موقع و سریع واکنش نشان دادند.<br/><br/>حجت الاسلام محامی خاطرنشان کرد: مردم هوشیاری، دشمن شناسی و تبعیت از انقلاب و رهبری و دلسوزی از نظام را به خوبی نشان دادند و با اشرار مقابله کردندعلارغم اعتراضات فراوانی که به این طرح دارند اما می دانند این اعتراض باید از راه درست و مسیر درست باشد.<br/><br/>وی با اشاره به خواسته های مردم استان در افزایش سهمیه بنزین نیز بیان کرد: مردم سیستان و بلوچستان در فتنه روزهای گذشته با توجه به این که محرومیت بیشتر و شرایط ویژه ای دارند اما آرام و صبور بودند که این نشان دهنده هوشیاری و دلدادگی مردم این خطه از کشور به نظام اسلامی و رهبری است و مسئولین نیز باید جواب این صبر مردم استان را داده و نسبت به افزایش سهمیه سوخت خودروها نگاه ویژه ای داشته باشند.<br/><br/>وی درپایان خاطرنشان کرد: با اشاره به شروع فصل سرما و نبود گاز شهری در تمامی مناطق استان و شهر زاهدان، باید مسئولین تلاش بیشتری برای رفع توزیع بهتر نفت و سیلندر گاز برای مردم داشته باشند چرا که این صف های طولانی شایسته این مردم صبور و مهربان و مرزدار نیست.</p>
      <p><b>بسیج در خنثی سازی توطئه ها نقش موثری داشته است</b><br/>حجت الاسلام والمسلمین عظیم بامری در خطبه های این هفته شهرستان دلگان به سالروز تشکیل بسیج مستضعفین اشاره کرد و گفت: تشکل مردمی بسیج از همان ابتدای تولد توانست با حضور در همه صحنه ها، قابلیت های متعددی رو از خود بروز دهد.<br/><br/>امام جمعه دلگان افزود: در سال های اخیر بسیج از یک سازمان با محوریت نظامی به یک سازمان چند منظوره با توانمندی های بسیار تبدیل شده که ثمره آن برای همه مردم و کشور بوده است.<br/><br/>وی تصریح کرد: بدیهی است ورود به عرصه جدید به معنای غفلت از امکان تهدیدهای نظامی و امنیتی نیست بلکه گویای این مطلب است که بسیج در هنگام نیاز خود را با شرایط جدید بروز نماید.<br/><br/>امام جمعه دلگان گفت: در عصر کنونی بسیج مردم در جریان نهضت تنباکو و مبارزه علیه استکبار به فتوای مرجع عالیقدر و قیام ۱۵ خرداد به رهبری امام خمینی(ره) در مقابل ظلم و ستمی پهلوی و استمرار قیام آن بزرگوار تا سرنگونی پهلوی، همگی ماهیت بسیجی دارد.<br/><br/>حجت الاسلام والمسلمین بامری اضافه کرد:بسیج در نظر امام راحل مولودی جدیدی است که کارشناسان جهانی نمی‌توانند آن را بشناسند، در واقع بسیجی مسئولیت سنگینی بر عهده دارد.<br/><br/>وی با بیان اینکه بسیج در هر عرصه ای و هر زمانی که کشور و نظام نیاز داشته، ورود پیدا کرده است، ادامه داد: بسیج در خنثی کردن توطئه ها و فتنه ها نقش موثری داشته است.<br/><br/>امام جمعه دلگان خاطرنشان کرد: دشمن از نام و تفکر وحشت و هراس دارد و ایده و تفکر بسیجی به تمام دنیا صادر شده که نمونه آن در کشورهای عراق و سوریه موجب نابودی داعش شد.<br/><br/><b>دشمن بعد از شکست فتنه۸۸ گروهک های سازمان یافته تربیت کرده است</b><br/>حجت الاسلام علی اکبر کیخا امام جمعه شهرستان زابل در خطبه های نماز جمعه گفت: به برکت ولایت فقیه عظمت به اسلام بازگشته است.<br/><br/>وی افزود: رمز اقتدار بندگی خدا و رمز ماندگاری در مسیر خدا ولایت فقیه است.<br/><br/>امام جمعه شهرستان زابل خاطرنشان کرد: با نگاه تیزبینانه حضرت امام (ره) انقلاب اسلامی از موانع متعددی عبور کرد و با درایت خلف صالح ایشان از فتنه های دشمن به سلامت گذشت.<br/><br/>حجت الاسلام کیخا گفت: در پی افزایش قیمت بنزین برخی آشوب های در نقاط مختلف کشور رخ داد که خسارات آن از هشت ماه فتنه ۸۸ بیشتر بود.<br/><br/>امام جمعه زابل ادامه داد: این نشان از آن دارد که دشمن در سال های اخیر گروهک های سازمان یافته ای را تشکیل داده است که بتوانند به کشور خسارت وارد کنند.<br/><br/>وی ادامه داد: از طرفی همچنین پروژه کشته سازی دشمن باعث شد تا جمعی از هموطنان ما در این آشوب ها جان بدهند.<br/><br/>امام جمعه زابل بیان داشت: اصل طرح افزایش قیمت بنزین قانونی و به نفع کشور است اما باید در اعلام و زمان آن دقت بیشتری می شد.<br/><br/>وی خاطرنشان کرد: حضرت آقا نیز با اصل طرح موافقت کرده‌اند اما جزئیات آن را به کارشناسان واگذار کردند ، خدا را باید شاکر بود که رهبر دانا و فرزانه ای داریم که در شرایط حساس کشور همواره ورود پیدا کرده اند.<br/><br/>امام جمعه شهرستان زابل همچنین گفت: در منطقه سیستان درختان زرد آلو و زیتون جواب داده است و کارشناسان بر این باورند که کشاورزان از این طریق می توانند تولید را رونق بخشند.<br/><br/>وی بیان داشت : زنان روستایی ما نیز در منازل به تولید مشغول باشند تا چرخ اقتصاد همواره برای تولید داخلی بچرخد.<br/><br/><br/><b>ایجاد فتنه و آشوب پیام تسخیر لانه جاسوسی آمریکا به دنیا</b><br/>حجت الاسلام و السملمین مجتبی بامری در خطبه های نماز جمعه سراوان با اشاره به سالروز تبعید امام خمینی (ره) به ترکیه، بیان کرد:  حضرت امام خمینی (ره) توطئه و استعمار استعماگران را شناخت  و علیه آنها قیام کرد.<br/><br/> وی با بیان اینکه راه امام خمینی (ره) تنها  راهی است که انسان را به مسئله حقیقی در مسیر خداوند متعال به سرانجام عالی می رساند و هم در مسیر مادی به سرانجام می رساند، گفت: حضرت امام خمینی (ره) با مجاهدت مقابل چپاول گران ایستاد  و انسان ها را از زیر بردگی استکبار نجات داد و به عزت، استقلال و معنویت رساند و دست استعمار و استکبار را از کشور قطع کرد.<br/><br/> امام جمعه شهرستان سراوان با اشاره به هفته بسیج دانش آموزی و تسخیر لانه جاسوسی آمریکا توسط دانشجویان پیرو خط امام، خاطر نشان کرد: آمریکا در کشورهای مختلف یک لانه جاسوسی  و پایگاه های متعدد نظامی دارد  که با تسخیر این لانه جاسوسی توسط دانشجویان  چشم فتنه و خیانت در کشور کور شد.<br/><br/> حجت الاسلام و المسلمین بامری اضافه کرد: تسخیر لانه جاسوسی آمریکا در ایران این پیام را به دنیا مخابره کرد که آمریکا به هر اسم و رسمی به دنبال فتنه، آشوب و پیاده سازی اهداف شوم خود علیه کشورهای مسلمان به ویژه ایران اسلامی است.<br/><br/>وی با بیان اینکه در کشوری که خدایی و بر حق است، اتاق و نمایندگی شیطان نباید حضور داشته باشد، تصریح کرد: هر زمان که دل در گرو آمریکا و غرب داشته باشیم دچار شکست خواهیم شد پس نباید چه در اندیشه و چه بر زبان دلبسته شیطان باشیم.<br/><br/>امام جمعه شهرستان سراوان ادامه داد: نباید فتنه گری ها و جنایات آمریکا در تاریخ را علیه ملت مسلمان ایران را فراموش کرد.<br/><br/>حجت الاسلام و المسلمین بامری با بیان اینکه در نظام اسلامی باید دست فساد و بی عدالتی قطع شود، گفت: رئیس قوه قضاییه اقدامات مناسبی را در خصوص قطع دست فساد انجام داده و باید اصلاح گری در بستر بسیاری از ادارت و سیستم ها ایجاد شود چرا که انقلاب اسلامی که بستر ساز ظهور است نباید در آن بی دقتی انجام شود. <br/><br/>وی در خصوص حوادث اخیر عراق و لبنان گفت:  آنهایی که دلسوز عراق و لبنان هستند، با آشوب کار به پیش نخواهند برد و دشمنان از این بستر بهره برداری خود را انجام خواهند داد.<br/><br/> امام جمعه شهرستان سراوان آل سعود را معجونی از فساد در عالم دانست و خاطر نشان کرد:  آل سعود در تلاش است تا در فضای مجازی و بستر ایجاد شده از گروه مقاومت انتقام بگیرد و در تلاش هستند تا فتنه و آشوب را در ایران اسلامی نیز ایجاد کنند اما این را بدانند که فتنه گر کار را به سرانجام نمی رساند.<br/><br/><b>جوانان ظرفیت های عظیم کشور را شکوفا کنند</b><br/>حجت الاسلام والمسلمین سید محمد موسوی در خطبه های نماز جمعه چابهار بیان کرد: در گام دوم انقلاب جوانان باید بپا خیزند و ایران با دارا بودن ۷ درصد معاون غنی دنیا را در اختیار داریم و مدیران خردمند می توانند کشور را ثروتمند و بی نیاز کنند.<br/><br/>وی با اشاره به موقعیت استراتژی ایران میان شرق و غرب دنیا ادامه داد: کدام کشور با ۱۵ کشوری که ۶۰۰ میلیون جمعیت اطرافش است هم مرز است و ایران با این امتیاز و ظرفیت های کشور در رتبه اول جهان است.<br/><br/>امام جمعه چابهار با اشاره به اینکه جوانان باید این ظرفیت های عظیم را شکوفا کنند ادامه داد: در چهل سال گذشته با انواع فشارها، تهدیدها و جنگ های روانی از طرف دشمنان روبرو بودیم و در چنین شرایطی نماز جمعه پناهگاه و نقطه آرامش مردم است.<br/><br/>وی با اشاره به اقتدار جمهوری اسلامی ایران در جهان خاطرنشان کرد: این اقتدار به برکت رهبر انقلاب است آن اقتداری که در خلیج فارس است موجب شده دشمنان ما خوار و ذلیل شوند. جایی که کفر و دشمن است با قدرت تمام وارد می شویم و جایی هم که مردم باشند آماده جانفشانی در راه مردم و نظام هستیم.<br/><br/>وی با بیان اینکه لطف خدا و رهبری امام راحل(ره) سبب شده تا همیشه سربلند و پیروز باشیم تاکید کرد: ایران به برکت توان نیروی داخلی در بسیاری از صنعت ها و تجهیزات و مباحث پزشکی جزء کشورهای برتر دنیاست.<br/><br/>وی ادامه داد: رمز ماندگاری انقلاب اسلامی، حاکمیت دینی، اسلامی و مردمی بودن آن است و در واقع مردم همه کاره این انقلاب هستند.<br/><br/>وی با اشاره به سالروز شهادت امام پنجم تاکید کرد: مناسبت هایی که امروز داریم شهادت امام باقر علیه السلام می باشد که با باقر العلوم منتسب می باشند و امامان ما بعد از ایشان همه از اولاد این معصوم می باشد که در تورات نام ایشان ذکر شده است.<br/><br/><br/><b>گرفتن خواب از چشمان مفسدان با حضور بسیج</b><br/>سید شجاع الدین ابطحی در خطبه های امروز نماز جمعه در مصلی فاطمه الزهرا با اشاره به روز سه شنبه 6اذر ماه بیان کرد: این روز مصادف با روز بسیج مستضعفین است شجره طیبه ای که به فرمان امام راحل (ره) شکوفا شد.<br/><br/>وی افزود: بسیج مسضعفین نیروهای مخلص و آماده به خدمت در راه اسلام و ولایت برای دفاع از مظلومین عالم است.<br/><br/>وی ادامه داد: بسیج تنها مختص عرصه رزم نیست در همه اصناف و اقشار نیرو دارد و فراگیر می باشد و در تمام عرصه ها بسیج باید نفوذ کند.<br/><br/>وی تصریح کرد: در راستای مبارزه با مفاسد اجتماعی و ناهنجاری ها، نیروهای بسیج مطالبه گر و ناظر باشند تا هیچ مفیدی با خیال راحت به فساد نپردازد.<br/><br/>این خطیب جمعه عنوان کرد: برخی از مسئولین که در جامعه پوست کلفت هستند و کاخ های عظیم بنا کردند و در حال انجام کارهای مفسد بودند و بسیجیان با نفوذ و مستند سازی باعث رسوایی شان شدند.<br/><br/>وی با اشاره به گرانی بنزین تصریح کرد: در این که نرخ بنزین اصلاح شود شکی نیست. کارشناسان خدا نشناس باید تمام جوانب از جمله بیکاری، تورم را در نظر می گرفتند.<br/><br/>ابطحی خاطر نشان کرد: با گرانی بنزین زمینه برای ایجاد آشوب اغتشاشگران، سلطنت طلبان فراهم شد و این هزینه ای که به حساب مردم واریز می شود بسیار ناچیز است و حق مردم بیشتر از این ها می باشد.<br/><br/>انتهای پیام/</p>
    </article>
  </body>
</html>