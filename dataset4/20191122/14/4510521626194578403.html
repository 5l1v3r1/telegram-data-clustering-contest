<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/afaceri/un-gigant-german-vrea-produca-mici-carnati-romania-amplasa-fabrica-1_5dd7efaa5163ec42714a8b09/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-22T14:34:23+00:00"/>
    <meta property="og:title" content="Un gigant german vrea să producă mici şi cârnaţi în România. Unde va amplasa fabrica"/>
    <meta property="og:description" content="Una dintre cele mai mari companii germane din retail şi-a anunţat intenţia de a deschide un centru de procesare a cărnii unde va produce mici şi cârnaţi, scrie economica.net."/>
  </head>
  <body>
    <article>
      <h1>Un gigant german vrea să producă mici şi cârnaţi în România. Unde va amplasa fabrica</h1>
      <address><time datetime="2019-11-22T14:34:23+00:00">22 Nov 2019, 14:34</time> by <a rel="author">Afrodita Cicovschi</a></address>
      <h4>Una dintre cele mai mari companii germane din retail şi-a anunţat intenţia de a deschide un centru de procesare a cărnii unde va produce mici şi cârnaţi, scrie economica.net.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/economie/afaceri/ce-mai-mare-rafinarie-romania-creste-20-productia-carburanti-avioanele-militare-1_5dd7ec3e5163ec42714a7284/index.html"/>
        <a href="https://adevarul.ro/economie/stiri-economice/tabel-ani-vechime-vor-strange-romanii-intr-o-viata-raport-alte-state-europene-varsta-pensionare-functie-anul-nasterii-1_5dd7e1a85163ec42714a1c1f/index.html"/>
        <a href="https://adevarul.ro/economie/stiri-economice/ionel-danca-cresterea-salariilor-nu-aruncata-cresterea-preturilor-1_5dd7d5d25163ec427149b9da/index.html"/>
      </related>
      <p>Retailerul german Metro Cash&amp;Carry va începe producţia de preparate din carne în noul său centru de procesare a cărnii, care va fi amplasat pe platforma logistică de la Ştefăneştii de Jos a companiei, care va fi complet funcţională în aprilie 2020. </p>
      <p>Procesarea cărnii se va realiza într-un centru specializat care va face parte din noul centru logistic de la Ştefăneştii de Jos al companiei, aflat deocamdată într-o fază avansată de amenajare.</p>
      <p>"În centrul de procesare a cărnii se va procesa carnea, se vor produce mici şi cârnaţi şi se vor ambala. Vom produce aproximativ 150 articole preparate, feliate, marinate sau maturate. Producţia va începe în iulie 2020", au declarat pentru <a href="https://www.economica.net/metro-va-produce-mici-si-carnati_176660.html">economica.net</a> oficialii companiei, care au explicat că investiţia în acest centru ajunge la 2,5 milioane de euro. </p>
      <p>Centrul de procesare va avea o capacitate de 20 de tone de produs finit pe zi şi va presupune munca a 35-40 de angajaţi, care vor procesa carne de porc, oaie şi vită pentru realizarea de produse congelate, produse afumate şi dry aged. </p>
      <p>În ceea ce priveşte inaugurarea depozitului de la Ştefăneştii de Jos, al treilea al companiei, retailerul este pe ultima sută de metri cu pregătirile pentru a fi gata în luna ianuarie 2020. </p>
      <p>Metro operează în 36 de ţări şi număra peste 150.000 de angajaţi la nivel mondial. În anul financiar 2017/2018, Metro a înregistrat vânzări în valoare de 36,5 miliarde de euro.</p>
      <p>Metro Cash &amp; Carry România a fost lansată oficial în România în luna octombrie a anului 1996, prin deschiderea primului centru de distribuţie, în Bucureşti. Distribuţia naţională a magazinelor Metro România este următoarea: 5 centre în Bucureşti, câte două centre în Braşov, Constanţa, Timişoara şi câte un centru în fiecare din următoarele oraşe: Cluj, Bacău, Iaşi, Craiova, Baia Mare, Piteşti, Galaţi, Ploieşti, Oradea, Sibiu, Suceava, Tg. Mureş, Arad, Deva, Satu Mare, Piatră Neamţ, Buzău, Târgovişte şi Turda. </p>
      <hr/>
    </article>
  </body>
</html>