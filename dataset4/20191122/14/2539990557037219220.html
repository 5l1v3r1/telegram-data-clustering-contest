<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2408369,Euro-2020-rozlosowano-barazowe-pary-Kto-uzupelni-stawke-uczestnikow"/>
    <meta property="og:site_name" content="Polskie Radio"/>
    <meta property="article:published_time" content="2019-11-22T14:48:00+00:00"/>
    <meta property="og:title" content="Euro 2020: rozlosowano barażowe pary. Kto uzupełni stawkę uczestników?"/>
    <meta property="og:description" content="W piątek w szwajcarskim Nyonie rozlosowano pary barażowe w rywalizacji o awans do przyszłorocznych mistrzostw Europy w piłce nożnej. W najciekawszej parze ścieżki A zmierzą się Islandia i Rumunia. Aby awansować na Euro, trzeba będzie wygrać dwa mecze w marcu 2020 roku. "/>
  </head>
  <body>
    <article>
      <h1>Euro 2020: rozlosowano barażowe pary. Kto uzupełni stawkę uczestników?</h1>
      <address>
        <time datetime="2019-11-22T14:48:00+00:00">22 Nov 2019, 14:48</time>
      </address>
      <p>
        <b>W piątek w szwajcarskim Nyonie rozlosowano pary barażowe w rywalizacji o awans do przyszłorocznych mistrzostw Europy w piłce nożnej. W najciekawszej parze ścieżki A zmierzą się Islandia i Rumunia. Aby awansować na Euro, trzeba będzie wygrać dwa mecze w marcu 2020 roku. </b>
      </p>
      <ul>
        <li>
          <b>16 drużyn zostało podzielonych na cztery ścieżki według wyników w Lidze Narodów </b>
        </li>
        <li>
          <b>Czterech zwycięzców baraży dołączy do dwudziestu uczestników turnieju, którzy wywalczyli awans z eliminacji </b>
        </li>
        <li>
          <b>Już 30 listopada zostanie rozlosowana faza grupowa mistrzostw </b>
        </li>
      </ul>
      <p>
        <b>Cztery ścieżki </b>
      </p>
      <p>Drużyny zostały podzielone na cztery ścieżki, a o przydziale do nich decydowały wyniki w pierwszej edycji Ligi Narodów, rozegranej jesienią 2018. Większość par była już znana, ale niewiadomą były zestawienia w ścieżkach A i C. W każdej grupie rywalizacja odbędzie się w formacie dwóch półfinałów (26 marca) i finału (31 marca), którego zwycięzca pojedzie na Euro 2020.</p>
      <figure>
        <iframe data-src="https://twitter.com/TomaszKowalczy7/status/1197843945553899520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Współgospodarze muszą walczyć </b>
      </p>
      <p>W drugim spotkaniu ścieżki A Bułgaria podejmie Węgry i to zwycięzca tej pary będzie gospodarzem decydującego meczu. W grupie znaleźli się dwaj współgospodarze Euro 2020, więc jednego (Rumunii bądź Węgier) zabraknie w turnieju.<br/><br/>W ścieżce B Bośnia i Hercegowina podejmie Irlandię Północną, a Słowacja - Irlandię. Finał zostanie rozegrany w kraju zwycięzcy tej pierwszej pary.</p>
      <related>
        <a href="https://www.polskieradio24.pl/5/4147/Artykul/2408138,El-Euro-2020-wyroznienie-dla-Jerzego-Brzeczka-Polak-trenerem-srebrnej-jedenastki"/>
      </related>
      <p>Ścieżka C to mecze Szkocji z Izraelem oraz Norwegii z Serbią. Spotkanie decydujące o awansie odbędzie się albo w Skandynawii, albo na Bałkanach.<br/><br/>W ścieżce D finał zorganizuje zwycięzca spotkania Gruzji z Białorusią, a rywalem będzie Macedonia Północna bądź Kosowo.</p>
      <figure>
        <iframe data-src="https://twitter.com/UEFAEURO/status/1197870260512337921?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Dwudziestu pewniaków </b><br/><br/>Po zasadniczej części eliminacji awansowały: Polska, Belgia, Rosja, Włochy, Hiszpania, Ukraina, Anglia, Czechy, Francja, Turcja, Finlandia, Szwecja, Austria, Chorwacja, Holandia, Niemcy, Portugalia, Szwajcaria, Dania i Walia.<br/><br/>Losowanie fazy grupowej zaplanowano na 30 listopada.</p>
      <figure>
        <iframe data-src="https://twitter.com/LaczyNasPilka/status/1197846140479139840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Turniej w 12 miastach </b><br/><br/>Euro 2020 nie będzie mieć jednego czy dwóch gospodarzy, a odbędzie się w dniach 12 czerwca - 12 lipca na 12 stadionach w 12 krajach. Decyzja o tym formacie ME zapadła w grudniu 2012 na spotkaniu Komitetu Wykonawczego UEFA. W ten sposób władze futbolu na Starym Kontynencie chciały uczcić 60. rocznicę pierwszych mistrzostw Europy.<br/><br/><b>Wyniki losowania baraży Ligi Narodów:</b><br/><b>ścieżka A</b><br/>półfinał I: Islandia - Rumunia<br/>półfinał II: Bułgaria - Węgry<br/>Gospodarzem finału będzie zwycięzca półfinału II.</p>
      <p><b>ścieżka B</b><br/>półfinał I: Bośnia i Hercegowina - Irlandia Północna<br/>półfinał II: Słowacja - Irlandia<br/>Gospodarzem finału będzie zwycięzca półfinału I.</p>
      <p><b>ścieżka C</b><br/>półfinał I: Szkocja - Izrael<br/>półfinał II: Norwegia - Serbia<br/>Gospodarzem finału będzie zwycięzca półfinału II.</p>
      <p><b>ścieżka D</b><br/>półfinał I: Gruzja - Białoruś<br/>półfinał II: Macedonia Północna - Kosowo<br/>Gospodarzem finału będzie zwycięzca półfinału I.</p>
      <p>
        <i>pm</i>
      </p>
      <related>
        <a href="https://www.polskieradio.pl/5/4147/Artykul/2406794,Z-kim-zagramy-na-Euro-2020-Mozliwe-scenariusze-dla-Polski"/>
      </related>
      <related>
        <a href="https://www.polskieradio.pl/5/4147/Artykul/2407452,E-Euro-2020-Polska-Slowenia-Krajobraz-w-kadrze-jak-po-bitwie-Zlamany-nos-operacja-kontuzja"/>
      </related>
    </article>
  </body>
</html>