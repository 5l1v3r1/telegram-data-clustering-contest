<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_417564948_Kakvo_yadat_kanibalite_po_vreme_na_posti"/>
    <meta property="og:site_name" content="webcafé"/>
    <meta property="article:published_time" content="2019-11-22T14:39:00+00:00"/>
    <meta property="og:title" content="Какво ядат канибалите по време на пости?"/>
    <meta property="og:description" content="Колко му е 40 дена на боб, леща, картофи и хляб - изкарва се"/>
  </head>
  <body>
    <article>
      <h1>Какво ядат канибалите по време на пости?</h1>
      <address><time datetime="2019-11-22T14:39:00+00:00">22 Nov 2019, 14:39</time> by <a rel="author">Евгения Минчева</a></address>
      <figure>
        <img src="https://images.webcafe.bg/2019/11/22/vevevegan/1170x781.jpg"/>
        <figcaption>Колко му е 40 дена на боб, леща, картофи и хляб - изкарва се<cite>Снимка: © iStock/ Getty</cite></figcaption>
      </figure>
      <p>Този въпрос веднъж бил зададен към специалистите от радио Ереван.</p>
      <p>Оттам дълго време мислили, мисли и накрая заключили: "Вегани". Вие, разбира се, не сте канибал и нямате желание да се превръщате в такъв, поне докато не дойде първата сметка за парното. Но пък тази година решавате да спазвате Коледния пост.</p>
      <p>Колко му е, казали сте си усмихнато на 15 ноември, 40 дена на боб, леща, картофи и хляб - изкарва се, а и времето си тече - докато се обърнем и ще е Коледа!</p>
      <p>
        <b>Оптимисти! В следващите дни се оказва, че ще е по-лесно да се научите да фотосинтезирате.</b>
      </p>
      <p>Първо, напълно възможно е да не срещнете никакво разбиране у най-близките си хора - родителите ви.</p>
      <p>Доста български семейства имат традицията да постят само и единствено на 24 декември и прекарват цялата вечер с вперен в часовника взор и отброяване на минутите до полунощ. В 12:01 минути на 25 декември те не започват да отварят подаръците, а луканките и пастърмите, които са чакали своя ред в хладилника. На боб и ошав не се живее.</p>
      <p>Ако и вашата фамилия спада към този вид, колкото и да им обяснявате, че ще спазвате постите, изказванията ви са посрещнати със сумтене, пуфтене и огромна доза скептицизъм.</p>
      <p>Когато все пак решите да поемете този риск и да посетите бащината къща, там на масата ви очакват пържоли с гарнитура - кюфтета, и за десерт - кебапчета. На справедливите ви упреци, че няма нищо постно и никой не мисли за вас, получавате молба да не прекрачвате този праг до 25 декември (да, това е действителен случай).</p>
      <p>
        <b>В офиса положението не е много по-различно и никой не ви улеснява в благородното ви начинание.</b>
      </p>
      <p>Колегите ви непрекъснато носят соленки, сладки, бисквити, целувки, кексчета и бонбони, докато вие вървите след тях и ококорено четете всеки етикет по шарените опаковки в опит да разберете подходящи ли са за поста тези храни.</p>
      <p>Накрая установявате, че можете да консумирате само две неща - бисквити, в които няма нито една естествена съставка, и кренвирши. Всеки знае, че в кренвиршите не се влагат животински продукти.</p>
      <p>В обедната почивка мъчението продължава, защото ресторантите и витрините за топла храна не са помислили за вас. Внимателно проучвате менютата им, набелязвате си ястие, а ако не дай си Боже е свършило, гледате жално и се задоволявате от гурме комбинация от пържени картофи, хляб и краставици.</p>
      <p>
        <b>Вечер с приятели също се превръща в игри на волята и то без да се намирате в разнебитена рибарска колиба.</b>
      </p>
      <p>Приятелите ви бутат с лакът и ви тупат юнашки по рамото с думите "Айде, 'апни си, кво толко ш'ти стане?!". Истината е, че "нищо толко" няма да ви стане, само искате да направите нещо добро за себе си - било то по религиозни, здравословни или други причини.</p>
      <p>И за да не изпадате в спорове и излишни скандали, се връщате на гурмето от картофи, хляб и краставици. Или вадите кренвирша, който тайно си носите в чантата за точно такива ситуации...</p>
      <related>
        <a href="https://www.webcafe.bg/webcafe/onya-deto-ne-go-triyat/id_1189955453_Vsichko_koeto_iskam_za_Koleda_e_tazi_predkoledna_isteriya_da_spre"/>
      </related>
    </article>
  </body>
</html>