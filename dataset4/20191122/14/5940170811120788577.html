<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/ypoloipes-xwres/latiniki-ameriki/epestrepse-meta-apo-dyo-meres-sti-ximnasia-o-marantona"/>
    <meta property="og:site_name" content="24sports.com.cy"/>
    <meta property="article:published_time" content="2019-11-22T14:18:00+00:00"/>
    <meta property="og:title" content="Επέστρεψε μετά από δύο μέρες(!) στη Χιμνάσια ο Μαραντόνα!"/>
    <meta property="og:description" content="Ούτε 48 ώρες δεν διήρκησε η παραίτηση του Ντιέγκο Αρμάντο Μαραντόνα από την τεχνική ηγεσία της Χιμνάσια Λα Πλάτα, αφού ο Αργεντινός «θρύλος» ανακοίνωσε την επιστροφή του."/>
  </head>
  <body>
    <article>
      <h1>Επέστρεψε μετά από δύο μέρες(!) στη Χιμνάσια ο Μαραντόνα!</h1>
      <h2>Αυτά μόνο ο Μαραντόνα</h2>
      <address>
        <time datetime="2019-11-22T14:18:00+00:00">22 Nov 2019, 14:18</time>
      </address>
      <p>
        <b>Ούτε 48 ώρες δεν διήρκησε η παραίτηση του Ντιέγκο Αρμάντο Μαραντόνα από την τεχνική ηγεσία της Χιμνάσια Λα Πλάτα, αφού ο Αργεντινός «θρύλος» ανακοίνωσε την επιστροφή του.</b>
      </p>
      <p>«Είμαι πολύ χαρούμενος που λέω ότι είμαι ακόμα προπονητής στη Χιμνάσια Λα Πλάτα. Θέλω να ευχαριστήσω τους οπαδούς και τους παίκτες, καθώς πλέον στον σύλλογο υπάρχει πολιτική ενότητα. Ελπίζω να τηρήσουν την υπόσχεσή τους για ενίσχυση. Σας ευχαριστώ για τα μηνύματά σας, για την υποστήριξή σας, για τη χθεσινή κινητοποίηση -με 50 βαθμούς θερμοκρασία- και για το μικρό αγόρι που με ζήτησε», ανέφερε χαρακτηριστικά ο «Ντιεγκίτο» στον προσωπικό του λογαριασμό στο instagram.</p>
      <p>Υπενθυμίζεται, ότι ο Μαραντόνα αποχώρησε από τη Χιμνάσια Λα Πλάτα, μόλις ο Γκαμπριέλ Πελεγκρίνο, ο οποίος τον έφερε και στην ομάδα, ανακοίνωσε ότι θα αποτελέσει παρελθόν από την προεδρία του κλαμπ.</p>
      <p>Η αντίδραση των φίλων της Χιμνάσια ήταν άμεση, καθώς έσπευσαν να διαμαρτυρηθούν έξω από το γήπεδο του συλλόγου.</p>
      <p>Τελικά, η λύση βρέθηκε, καθώς ο Πελεγκρίνο θα κατέβει κανονικά ως υποψήφιος στις επικείμενες εκλογές. Κάτι, που έφερε και τον Μαραντόνα στην ευχάριστη θέση να ανακοινώσει την επιστροφή του…</p>
    </article>
  </body>
</html>