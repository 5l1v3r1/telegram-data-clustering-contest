<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/terry-navdusen-nad-slovenijo-in-doncicem"/>
    <meta property="og:site_name" content="Primorske novice"/>
    <meta property="article:published_time" content="2019-11-22T14:51:32+00:00"/>
    <meta property="og:title" content="Terry navdušen nad Slovenijo in Dončićem"/>
    <meta property="og:description" content="Slovenski košarkarski zvezdnik Luka Dončić v svoji drugi sezoni lige NBA v dresu Dallas Mavericks navdušuje iz tekme v tekmo. Z njim raste tudi njegova ekipa, ki je nad 20-letnikom navdušena z vseh vidikov, je na športno-marketinški konferenci Sporto poudaril Connor Terry iz Dallas Mavericks."/>
  </head>
  <body>
    <article>
      <h1>Terry navdušen nad Slovenijo in Dončićem</h1>
      <address><time datetime="2019-11-22T14:51:32+00:00">22 Nov 2019, 14:51</time> by <a rel="author">STA</a></address>
      <p>
        <b>Slovenski košarkarski zvezdnik Luka Dončić v svoji drugi sezoni lige NBA v dresu Dallas Mavericks navdušuje iz tekme v tekmo. Z njim raste tudi njegova ekipa, ki je nad 20-letnikom navdušena z vseh vidikov, je na športno-marketinški konferenci Sporto poudaril Connor Terry iz Dallas Mavericks.</b>
      </p>
      <figure>
        <img src="https://static.primorske.si/foto/highres/sport/720880_267-luka.jpg"/>
        <figcaption>Luka Dončić Foto: STA</figcaption>
      </figure>
      <p><b>PORTOROŽ</b> &gt; “Ne gre le za stvari, ki jih počne na igrišču, te so res izjemne. Ampak način, kako igra, kako je strasten. Smeji se, ko igra. To so njegove prave kvalitete,” je <b>Connor Terry</b> v Portorožu odgovoril na vprašanje, zakaj je <b>Luka Dončić</b> tako poseben in drugačen od drugih igralcev.</p>
      <p>“Smo sredi Lukamanije. Neverjetno je. Moje delo se je povečalo, kar je dobro. Povečati smo morali področje prodaje izdelkov. Na tekmi vidiš očeta in sina, ki nosita dres Dirka Nowitzkega in Luke Dončića. To je res kul,” je pojasnil Terry.</p>
      <p>Kot zanimivost je povedal, da so naročili 10000 posebnih dresov Luke Dončića, ki pa so bili daleč od potreb navijačev. “Rabili jih bomo še 6000. To je res veliko. Trudimo se.” V torek proti Los Angeles Clippers bodo Mavericks prvič nosili prvič te “grafiti” drese, je sporočil Terry.</p>
      <h3>Tekme Dallasa so razprodane</h3>
      <p>Dallas je z <b>Dirkom Nowitzkim</b> osvojil šampionski prstan in okrog njega gradil dinastijo, po izjemnih predstavah Dončića in ob prihodu <b>Kristapsa Porzingisa</b> se že govori o novi dinastiji.</p>
      <p>“Čuti se tako. Čas bo povedal, če bo temu tako. Gremo dan za dnem. Z mojega vidika, kot navijača, mi je všeč to, kar imamo. Pomembno je, kako igramo. Mi v pisarnah moramo gledati na to, kaj iztržiti iz tega,” je povedal Terry in dodal, da so v zadnjem letu povečali število zaposlenih v pisarnah. “Upam, da smo pripravljeni. Navdušujoč čas je biti Mavs.”</p>
      <p>Tekme Dallasa so razprodane, za kar je Connors naštel več razlogov. “Ne slepimo se. Ljudi zanima, kaj je na igrišču. Pomembno je, kako jih vključiti. Mark Cuban pravi, da gostimo zabave in ne tekme. To ste videli na zadnji tekmi. To je naše razmišljanje. Da ljudje rečejo: 'To je nekaj najboljšega, kar sem doživel, vrnil se bom.'”</p>
      <p>Tudi s pomočjo Dončiča se vodstvo Dallasa lažje usede z morebitni partnerji in pokrovitelji, je priznal. S pomočjo slovenskega zvezdnika so našli svoje mesto na evropskem trgu, a se zaveda, da imajo na tem prostoru še ogromno prostora za napredek.</p>
      <h3>“Luka je znamka”</h3>
      <p>“Pomaga nam tudi, da je Luka igral v Španiji. Z Dirkom smo nas prepoznali v Nemčiji. Smo ekipa Evrope. To je za nas velika prednost. Iščemo načine, kako to izkoristiti. Skušamo ugotoviti, s kom skleniti sodelovanja za Evropo. Rastemo. Luka je znamka.”</p>
      <p>Terry neposredno z Dončićem redko sodeluje, a mu je všeč njegov karakter, ki ga dela drugačnega od številnih drugih zvezdnikov. “Njegov fokus je košarka. Ljubi to igro. Če mu je kaj v interesu in tudi v našem, temu sledimo skupaj. Drugače mu pustimo, da je osredotočen na košarko.”</p>
      <p>Terry je na koncu dobil vprašanje, ali bodo Mavericks priredili posebno parado, če osvojijo naslov prvaka lige NBA. Z velikim nasmeškom je odgovoril: “Ko sem videl, kako Slovenci žurate, zagotovo. Naredil bom vse, kar je v moji moči.”</p>
    </article>
  </body>
</html>