<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/gazdasag/20191122_A_Brexit_koruli_vita_miatt_csuszhat_az_uj_Europai_Bizottsag_hivatalba_lepese"/>
    <meta property="og:site_name" content="HVG.hu"/>
    <meta property="article:published_time" content="2019-11-22T14:51:00+00:00"/>
    <meta property="og:title" content="A Brexit körüli vita miatt csúszhat az új Európai Bizottság hivatalba lépése"/>
    <meta property="og:description" content="Éjfélig kapott ultimátumot a brit kormány, amely december 12-ére halasztaná a döntést a brit EU-biztos jelöléséről."/>
  </head>
  <body>
    <article>
      <h1>A Brexit körüli vita miatt csúszhat az új Európai Bizottság hivatalba lépése</h1>
      <address><time datetime="2019-11-22T14:51:00+00:00">22 Nov 2019, 14:51</time> by <a rel="author">MTI / hvg.hu</a></address>
      <p>
        <b>Éjfélig kapott ultimátumot a brit kormány, amely december 12-ére halasztaná a döntést a brit EU-biztos jelöléséről.</b>
      </p>
      <p>Péntek éjfélig várja az Európai Bizottság, hogy London nevezzen meg jelöltet az új testületbe. Az Európai Bizottság ez idáig nem kapott választ Nagy-Britanniától az ezzel kapcsolatban november közepén küldött levelére - közölte <a href="https://hvg.hu/itthon/20191107_Hivatalossa_valt_bovitesert_felelos_EUbiztos_lehet_Varhelyi_Oliver">Eric Mamer</a>, az újonnan felálló Európai Bizottság leendő vezető szóvivője Brüsszelben.</p>
      <p>Az Európai Bizottság november 14-én felszólító levél küldésével indított kötelezettségszegési eljárást Nagy-Britannia ellen, amiért az nem nevezte meg határidőre az új uniós bizottságba szánt biztosjelöltjét. Az Európai Unió működéséről szóló szerződés vonatkozó cikkével összhangban az uniós bizottság arra kérte fel az Egyesült Királyságot, hogy november 22-ig nyújtsa be észrevételeit, vagy nevezze meg biztosjelöltjét, vagy jelöltjeit.</p>
      <p>Az uniós bizottság várja az uniós tanács döntését is, hogy jóváhagyja-e az új bizottság végleges összetételét tükröző listát, amely lehetővé teszi, hogy az Európai Parlament plenáris ülésén szavazzon róla a jövő héten. Erről elvileg péntek délutáni ülésükön dönthetnek a tagországok EU-nagykövetei.</p>
      <p>Az Ursula von der Leyen vezette új Európai Bizottság november 1-jén lépett volna hivatalba, azonban ezt három - a magyar, a román és a francia - biztosjelölt európai parlamenti elutasítása miatt el kellett halasztani. Az új bizottság munkája megkezdésének jelenlegi céldátuma december 1, ehhez arra is szükség van, hogy az Európai Parlament jóváhagyja a testület egészét. A bizottságról jövő szerdán szavaznak a képviselők – az viszont nem világos, hogy a brit biztos nélkül is jóváhagyják-e a testületet.</p>
      <p><a href="https://hvg.hu/gazdasag/20191120_boris_johnson_jeremy_corbyn_tevevita_brexit">Boris Johnson brit kormányfő</a> korábban jelezte, hogy jelölnek tagot a bizottságba, ám csak a december 12-i választást követően, kampány idején ugyanis ezt nem tehetik meg. Johson azt is közölte már, hogy akár a voksolást követő hetekben is jóváhagyhatják a Brexitről szóló megállapodást, vagyis akár december 31-én kiléphetnek az unióból, ez pedig feleslegessé teszi a bizottsági tagságot.</p>
    </article>
  </body>
</html>