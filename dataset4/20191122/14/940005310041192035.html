<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/actualitate/un-primar-din-maramures-si-a-impuscat-accidental-vecina-cu-o-arma-cu-alice.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T14:45:00+00:00"/>
    <meta property="og:title" content="Un primar din Maramureș şi-a împuşcat accidental vecina, cu o armă cu alice"/>
    <meta property="og:description" content="Primarul comunei Săcălăşeni, Emilian Pop, şi-a împuşcat superficial vecina în vârstă de 67 de ani, cu o armă cu alice, potrivit unor surse implicate în anchetarea incidentului."/>
  </head>
  <body>
    <article>
      <h1>Un primar din Maramureș şi-a împuşcat accidental vecina, cu o armă cu alice</h1>
      <h2>Primarul comunei Săcălăşeni, Emilian Pop, şi-a împuşcat superficial vecina în vârstă de 67 de ani, cu o armă cu alice, potrivit unor surse implicate în anchetarea incidentului.</h2>
      <address>
        <time datetime="2019-11-22T14:45:00+00:00">22 Nov 2019, 14:45</time>
      </address>
      <p> </p>
      <p>Victima care a suferit răni minore nu a fost transportată la spital.</p>
      <p>Potrivit purtătorului de cuvânt al IPJ Maramureş, Florina Meteş, poliţiştii Serviciului Arme, Explozivi şi Substanţe Periculoase s-au sesizat din oficiu şi au desfăşurat activităţi specifice pentru clarificarea stării de fapt.</p>
      <p>
        <i>"Verificările efectuate de poliţişti au relevat că un bărbat în vârstă de 54 de ani ar fi făcut uz de o armă de vânătoare cu alice în curtea locuinţei sale. Femeia la care se face referire (...) a fost identificată de poliţişti şi nu a dorit să depună plângere", a spus Florina Meteş.</i>
      </p>
      <p>Totodată, poliţiştii au stabilit că bărbatul este autorizat pentru a purta şi folosi, în condiţiile legii, arme şi muniţii letale de vânătoare.</p>
      <p>
        <i>"Atât arma folosită cât şi două tuburi de cartuş au fost ridicate pentru a fi supuse unei constatări criminalistice", a menţionat Florina Meteş.</i>
      </p>
      <p>Un martor ocular a declarat presei, că victima incidentului, Ana Moje, 67 de ani, locuieşte la trei case distanţă de casa primarului Emilian Pop, şi că a avut o reţinere în a anunţa incidentul la numărul 112, până când un alt vecin a sesizat autorităţile. Emilian Pop este pasionat de vânătoare, iar localnicii susţin că acesta merge frecvent pe domeniile de vânătoare din vecinătatea comunei.</p>
      <p>Sursa: Agerpres</p>
    </article>
  </body>
</html>