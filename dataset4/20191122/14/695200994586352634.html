<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://juzneslovensko.parameter.sk/sk/policia-obvinila-26-rocneho-popradcana-nahymi-fotkami-mal-vydierat-ineho-muza"/>
    <meta property="og:site_name" content="Paraméter"/>
    <meta property="article:published_time" content="2019-11-22T14:51:00+00:00"/>
    <meta property="og:title" content="Polícia obvinila 26-ročného Popradčana, nahými fotkami mal vydierať iného muža"/>
    <meta property="og:description" content="Polícia obvinila 26-ročného Popradčana, ktorý mal nahými fotografiami vydierať iného muža. Krajská policajná hovorkyňa z Prešova Jana Ligdayová uviedla, že vyšetrovateľ Okresného riaditeľstva Policajného zboru v Poprade vedie v tejto súvislosti trestné stíhanie vo veci zločinu vydierania."/>
  </head>
  <body>
    <article>
      <h1>Polícia obvinila 26-ročného Popradčana, nahými fotkami mal vydierať iného muža</h1>
      <h2>Polícia obvinila 26-ročného Popradčana, ktorý mal nahými fotografiami vydierať iného muža. Krajská policajná hovorkyňa z Prešova Jana Ligdayová uviedla, že vyšetrovateľ Okresného riaditeľstva Policajného zboru v Poprade vedie v tejto súvislosti trestné stíhanie vo veci zločinu vydierania.</h2>
      <address>
        <time datetime="2019-11-22T14:51:00+00:00">22 Nov 2019, 14:51</time>
      </address>
      <figure>
        <img src="https://juzneslovensko.parameter.sk/sites/default/files/styles/image_of_article/public/photos/ilustr_0.jpg?itok=E-H1JRx1"/>
      </figure>
      <p>Ilustračná fotka</p>
      <blockquote>„Začiatkom novembra tohto roka muž prostredníctvom sociálnych sietí komunikoval s obvineným. Zaslal mu fotografiu, na ktorej bol nahý a ktorú si sám zhotovil. Príjemca mu následne oznámil, že keďže disponuje 'takýmto materiálom' a odosielateľ pravdepodobne nechce, aby sa fotka dostala na internet alebo jeho známym, musí mu vyplatiť 200 eur. Peniaze mal muž zaslať na účet v banke, čo aj urobil”</blockquote>
      <p>– priblížila Ligdayová s tým, že neskôr sa obaja aj osobne stretli, aby za sumu 300 eur Popradčan zaslané fotografie vymazal zo svojho mobilného telefónu.</p>
      <p>Obvinený však podľa polície vo vydieraní pokračoval ďalej, a požadoval ďalšie sumy pod rôznymi zámienkami s tým, že fotografie zničí. </p>
      <blockquote>„Nestalo sa tak, vydieranie pokračovalo ďalej. Popradčan poškodeného dokonca vyhľadal na adrese, kde býva, a žiadal od neho ďalšie peniaze. Vydieraný muž zaplatil celkovo 1300 eur”</blockquote>
      <p>– doplnila hovorkyňa. </p>
      <p>Obvinenému Popradčanovi v prípade preukázania viny hrozí trest odňatia slobody na dva až šesť rokov. Polícia v tejto súvislosti opakovane apeluje na občanov, aby pri komunikácii s osobami, ktorých totožnosť si nevedia riadne overiť, boli mimoriadne opatrní a neposkytovali svoje osobné údaje či takého chúlostivé fotografie. </p>
      <p>TASR</p>
    </article>
  </body>
</html>