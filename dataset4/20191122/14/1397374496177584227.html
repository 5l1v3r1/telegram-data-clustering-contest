<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/radnicki-na-zvezdu-mora-bez-cetvorice-igraca-ali-sta-je-to-kosan-primetio-393441.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-22T14:32:00+00:00"/>
    <meta property="og:title" content="Radnički na Zvezdu mora bez četvorice igrača, ali šta je to Kosan primetio?"/>
    <meta property="og:description" content="Fudbaleri Radničkog sutra dočekuju Crvenu zvezdu u derbiju 17. kola Super lige Srbije."/>
  </head>
  <body>
    <article>
      <h1>Radnički na Zvezdu mora bez četvorice igrača, ali šta je to Kosan primetio?</h1>
      <h2>Fudbaleri Radničkog sutra dočekuju Crvenu zvezdu u derbiju 17. kola Super lige Srbije.</h2>
      <address><time datetime="2019-11-22T14:32:00+00:00">22 Nov 2019, 14:32</time> by <a rel="author">Beta</a></address>
      <p><b>Trener fudbalera Radničkog iz Niša Milorad Kosanović</b> rekao je danas da je dobro što njegova ekipa posle reprezentativne pauze igra baš protiv Crvene zvezde koja treba da ih "probudi i motiviše" za nastavak prvenstva.<br/><br/><i>"Mislim da je dobro što nam posle ove reprezentativne pauze dolazi baš Crvena zvezda, koja treba da nas probudi i motiviše da u nastavak prvenstva uđemo na bolji način nego što smo to radili do pauze.<br/></i><i><br/></i><i>Nadam se da će tako i biti zato što postoje svi preduslovi. Momci su dobro radili u poslednje dve sedmice, dobro su se spremili, dobro izgledaju i željni su da pokažu koliko vrede i koliko mogu protiv Zvezde",</i> rekao je <b>Kosanović</b>.<br/><br/>Radnički je trenutno sedmi na tabeli domaćeg šampionata sa 25 bodova, dok je Zvezda lider sa 40.<br/><br/>Kosanović je naveo da njegova ekipa derbi protiv Zvezde čeka <b><i>"u odličnom raspoloženju, bez nekih velikih opterećenja"</i></b>.<br/><br/><i>"Ali, ipak, koncentrisani da damo maksimum i probamo da ostvarimo dobar rezultat. Ne opterećujemo se s tim ko će igrati za Zvezdu. Ja ne znam koji će oni sastav izvesti u Nišu, ali to nije bitno jer oni imaju nekoliko kvalitetnih postava. Zvezda će igrati na svoj način, sigurno će tražiti pobedu, ali mi ne treba da se opterećujemo njima već da odigramo na način koji će nam doneti željeni rezultat",</i> rekao je Kosanović.<br/><br/>Kosanović je naveo da za predstojeći meč ne može da računa na četvoricu igrača - povređenog <b>Sašu Stojanovića, Lazara Đorđevića</b> koji ima kartone, kao i dvojicu pozajmljenih fudbalera Crvene zvezde <b>Erika Jirku i Dejana Melega</b>.<br/><br/><i>"Ostali su zdravi i spremni da igraju, što je odličan podatak kada se uzme u obrzir da smo nedavno imali velikih problema s virusom",</i> rekao je trener Nišlija.<br/><br/>Radnički od duela sa Crvenom zvezdom ulazi u seriju od pet teških utakmica.<br/><br/><i>"Zbog virusa smo odložili meč s Proleterom, ali nas taj susret sada čeka na kraju ovog ciklusa. Posle Zvezde idemo u Ivanjicu, pa gostujemo Voždovcu, pa nam dolazi Mladost. Težak i zgusnut raspored je pred nama i zato sam i rekao da je dobro što prvo igramo sa Zvezdom, <b>jer vidim po igračima da su motivisani i nemaju nikakav strah</b>. Svi žele da tu utakmicu odigraju najbolje što mogu, da se dokažu protiv jakog protivnika i da dosegnu formu koja će nas do zimske pauze vratiti na poziciju koju želimo na tabeli",</i> rekao je Kosanović.<br/><br/>Utakmica se igra sutra od 16.00 na Čairu.</p>
      <p>Izvor: Beta</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/nastavlja-se-lsl-sve-pocinje-u-humskoj-ali-je-glavni-dogadjaj-u-nisu-dolazi-zvezda-393403.html"/>
        <a href="https://www.sportske.net/vest/domaci-fudbal/kosanovic-poveo-nislije-na-jos-jedne-pripreme-392493.html"/>
        <a href="https://www.sportske.net/vest/domaci-fudbal/problem-u-superligi-veciti-remete-raspored-392218.html"/>
        <a href="https://www.sportske.net/vest/domaci-fudbal/lsl-veciti-vidaju-evropske-rane-zvezda-u-ivanjici-u-humsku-stize-indjija-392199.html"/>
        <a href="https://www.sportske.net/vest/domaci-fudbal/nislijama-ispunjena-zelja-odlozen-mec-392137.html"/>
      </related>
    </article>
  </body>
</html>