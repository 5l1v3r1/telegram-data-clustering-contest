<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/economia/elezioni-uk-il-manifesto-di-corbyn-e-finalmente-di-sinistra-su-tasse-lavoro-e-imprese/"/>
    <meta property="og:site_name" content="InvestireOggi"/>
    <meta property="article:published_time" content="2019-11-22T14:56:33+00:00"/>
    <meta property="og:title" content="Elezioni UK: il manifesto di Corbyn è finalmente di sinistra su tasse, lavoro e imprese"/>
    <meta property="og:description" content="Aumento delle tasse per 2 milioni di contribuenti, lavoro settimanale ridotto a 32 ore, nazionalizzazioni e piano casa. Il piano di Jeremy Corbyn per le elezioni nel Regno Unito segna la più grande svolta a sinistra dei Labour dal disastroso 1983."/>
  </head>
  <body>
    <article>
      <h1>Elezioni UK: il manifesto di Corbyn è finalmente di sinistra su tasse, lavoro e imprese</h1>
      <h2>Aumento delle tasse per 2 milioni di contribuenti, lavoro settimanale ridotto a 32 ore, nazionalizzazioni e piano casa. Il piano di Jeremy Corbyn per le elezioni nel Regno Unito segna la più grande svolta a sinistra dei Labour dal disastroso 1983.</h2>
      <address><time datetime="2019-11-22T14:56:33+00:00">22 Nov 2019, 14:56</time> by <a rel="author" href="https://www.investireoggi.it/economia/author/guiseppetimpone/" target="_blank">Giuseppe Timpone</a></address>
      <p>Dite che la sinistra in Europa non esista più? In un certo senso è vero, ma non nel Regno Unito di quel Tony Blair, che smantellò il vecchio Labour Party, sganciandolo dall’ideologia marxista. A quanto pare, non definitivamente, perché a leggere il manifesto elettorale di <a href="https://www.investireoggi.it/economia/regno-unito-col-nuovo-leader-laburista-sale-il-rischio-di-forti-tensioni-politiche/"><b>Jeremy Corbyn</b></a>, principale sfidante del conservatore Boris Johnson per la corsa a premier del 12 dicembre, i laburisti UK stanno dando vita alla più grande svolta a sinistra dal disastroso 1983, anno in cui la Lady di Ferro, Margaret Thatcher, ottenne un secondo mandato vincendo sul rossissimo Labour di Michael Foot.</p>
      <p>I conservatori “regnarono” senza soluzione di continuità per 18 anni, dal 1979 al 1997.</p>
      <p>
        <a href="https://www.investireoggi.it/economia/caos-pd-prodi-invoca-corbyn-abbattere-renzi-sinistra/">Caos PD, Prodi invoca Corbyn per abbattere Renzi da sinistra</a>
      </p>
      <p>Se la stampa internazionale resta tutta concentrata sulla Brexit, ai sudditi di Sua Maestà paradossalmente interessa ben altro, cioè l’economia. E le differenze tra i due principali schieramenti non erano state così nette da oltre 30 anni a questa parte, alla faccia di chi pensava che destra e sinistra fossero categorie bibliche. Corbyn si presenta da segretario laburista come candidato premier per la seconda volta. Due anni e mezzo fa, sfiorò clamorosamente l’ingresso a Downing Street, ma più per la campagna senz’anima della rivale Theresa May, detestata pure dalla sua stessa base.</p>
      <p>Corbyn propone un folto piano di nazionalizzazioni, che vanno dalla Royal Mail (le poste di Sua Maestà) alle ferrovie, passando per l’acqua e la banda ultra-larga della British Telecom. E per il mondo delle imprese non è finita qui, perché il programma prevede anche una sovrattassa sugli stipendi erogati ai manager e l’obbligo di destinare il 10% delle azioni ai lavoratori dipendenti. Per questi, poi, entro un decennio le ore di lavoro a settimana scenderebbero a 32. I contribuenti dalle 80.000 sterline all’anno pagheranno più tasse. Anzitutto, l’aliquota del 45% sarà imposta a partire da questa soglia e non più dalle 150.000 attuali e sopra 125.000 sterline si pagherà un’altra aliquota del 50%.</p>
      <h3>Sanità, piano casa e lavoro</h3>
      <p>Le maggiori entrate fiscali finanzieranno un aumento della spesa pubblica per 83 miliardi, qualcosa come 96 miliardi di euro, destinati a cancellare le tasse universitarie, a migliorare il servizio sanitario nazionale (NHS), tra l’altro con l’accesso gratuito per tutti delle cure dentarie, nonché per la costruzione di 100.000 alloggi popolari all’anno e altri 50.000 riservati per gli affitti calmierati.</p>
      <p>Si stima che la stangata fiscale riguarderebbe 1,9 milioni di contribuenti. E a tale proposito, Corbyn è stato categorico quando ha dichiarato di “accettare l’ostilità di ricchi e potenti, perché sanno che attueremo il nostro programma”, aggiungendo che “siamo dalla vostra parte”, riferendosi alle fasce più deboli della popolazione britannica.</p>
      <p>I sondaggi dicono che i Tories sarebbero in vantaggio mediamente di una dozzina di punti percentuali sopra i Labour e che, anche grazie al patto di desistenza con il Brexit Party di Nigel Farage, otterranno la maggioranza assoluta dei seggi. Ma anche a Londra i sondaggisti hanno toppato alla grande nelle due precedenti occasioni. Nel 2015, avevano previsto una vittoria senza maggioranza per i conservatori di David Cameron, i quali trionfarono con il loro migliore risultato dal 1992; nel giugno 2017, invece, avevano scontato un trionfo della May con quasi 20 punti di vantaggio e un numero di seggi a quota 400 su 650, mentre l’allora premier si ritrovò a dover imbarcare gli unionisti nord-irlandesi per mantenere la maggioranza in Parlamento.</p>
      <p>Dall’inizio della campagna elettorale, la City si mostra in moderato rialzo, allontanando i timori su una “hard” Brexit, scontando la vittoria di Johnson. Se fino a qualche tempo fa, i finanzieri londinesi si mostravano impauriti dall’uscita senza accordo del Regno Unito dalla UE, adesso basta loro sapere che a Downing Street non entri Corbyn, che contrariamente a quanto si pensi, non risulterebbe popolare nemmeno a sinistra, vuoi per le sue posizioni ambigue sulla Brexit stessa, vuoi anche per posizioni massimaliste e imbarazzanti in politica estera, tanto che l’uomo viene tacciato apertamente dalla stampa britannica di essere “antisemita”. Comunque la si pensi, la sinistra c’è e si presenta nella patria del capitalismo con il suo volto più autentico.</p>
      <p>Che poi probabilmente perda è un altro paio di maniche.</p>
      <p>
        <a href="https://www.investireoggi.it/economia/corbyn-proposta-emissione-moneta-popolo-non-le-banche-qe-cose-funzionerebbe/">Corbyn, proposta emissione moneta per il popolo </a>
      </p>
      <p>
        <i>giuseppe.timpone@investireoggi.it </i>
      </p>
      <p> </p>
      <p> </p>
      <p> </p>
    </article>
  </body>
</html>