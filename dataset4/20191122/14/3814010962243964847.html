<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://news.bnt.bg/bg/a/nezakonno-smetishche-v-grad-stamboliyski-se-prevrshcha-v-gora"/>
    <meta property="og:site_name" content="Новини БНТ"/>
    <meta property="article:published_time" content="2019-11-22T14:44:00+00:00"/>
    <meta property="og:title" content="Незаконно сметище в град Стамболийски се превръща в гора"/>
    <meta property="og:description" content="Незаконно сметище в град Стамболийски се превръща в крайречна гора. Експерти и доброволци залесяват терен край река Марица, който е част от екологична..."/>
  </head>
  <body>
    <article>
      <h1>Незаконно сметище в град Стамболийски се превръща в гора</h1>
      <address><time datetime="2019-11-22T14:44:00+00:00">22 Nov 2019, 14:44</time> by <a rel="author">Димитър Димитров</a></address>
      <p>
        <b>Незаконно сметище в град Стамболийски се превръща в крайречна гора. Експерти и доброволци залесяват терен край река Марица, който е част от екологичната мрежа НАТУРА 2000. Проектът обединява усилията на бизнеса, местната власт, Регионалната дирекция по горите в Пловдив и Световния фонд за дивата природа.</b>
      </p>
      <figure>
        <video src="https://nws2.bnt.bg/p/p/s/psn-221119-16-nezakonno-smetishte-x264-725613.mp4"/>
      </figure>
      <p>Първите 1600 фиданки от видове характерни за поречието на Марица бяха засадени само на метри от брега. Дръвчетата са от семена, събирани повече от година и половина.</p>
      <blockquote>Константин Христов - WWF: Ние работим с 8 вида фиданки - бяла и черна топола, източен чинар, летен дъб, бряст, ясен, в момента засаждаме т. нар. контейнерни фиданки, фиданки със закрита коренова система, тъй като имат много по добър шанс за прихващане.</blockquote>
      <p>Залесителната кампания е част от мащабен проект за възстановяване на естествени крайречни гори като важна част от цялостната екосистема.</p>
      <blockquote>Веселина Кавръкова - изп. директор на WWF - България: Това е гората, която пази водата и живота в нея. Благодарение на гората, се регулира качеството на водата, контролират се елементите, които постъпват във водата.</blockquote>
      <p>Природозащитници от цялата страна се включиха в залесяването на 28 декара от южния бряг на река Марица в Стамболийски. Ще бъдат засадени общо 12 000 фиданки.</p>
      <blockquote>Михаил Белев - 16 г. от София: Първата крачка е най - важна, инициативата, след като се поеме, другите хора ще видят и ще стане един ефект. Че всички заедно ще започнем да работим - или поне така аз се надявам.</blockquote>
      <p>Доброволците засаждат новите дръвчета на площ от 66 баскетболни игрища, доскоро част от тази зона беше незаконно сметище.</p>
      <p>Ръководството на община Стамболийски вече подготвя монтирането на видео наблюдение за да не се превърне почистения от доброволците терен отново в градско бунище.</p>
      <blockquote>Георги Мараджиев - кмет на Стамболийски: Ако трябва ще отделим специални бройки охрана, които ще охраняват тези 28 дка.</blockquote>
      <p>През последните 5 години в защитени зони край Марица са възстановени близо 500 декара крайречни гори с над 55 000 дръвчета.</p>
    </article>
  </body>
</html>