<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112336"/>
    <meta property="og:site_name" content="MGR Online"/>
    <meta property="article:published_time" content="2019-11-22T14:25:00+00:00"/>
    <meta property="og:title" content="ไม่สนคำสั่ง!! ฟาร์มไก่ปารีณา ยังเปิดปกติ ไม่มีการตรวจสอบ"/>
    <meta property="og:description" content="ราชบุรี - ฟาร์มไก่ปารีณายังเปิดปกติ ไม่มีการตรวจสอบ พร้อมทั้ง ป้ายแสดงสิทธิ์ก็ถูกถอดออก ไม่มีใครรู้ว่าใครมาถอดป้ายออก"/>
  </head>
  <body>
    <article>
      <h1>ไม่สนคำสั่ง!! ฟาร์มไก่ปารีณา ยังเปิดปกติ ไม่มีการตรวจสอบ</h1>
      <address><time datetime="2019-11-22T14:25:00+00:00">22 Nov 2019, 14:25</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011621302.JPEG"/>
      </figure>
      <p><b>ราชบุรี - ฟาร์มไก่ปารีณายังเปิดปกติ ไม่มีการตรวจสอบ พร้อมทั้ง ป้ายแสดงสิทธิ์ก็ถูกถอดออก ไม่มีใครรู้ว่าใครมาถอดป้ายออก</b><br/><br/>ผู้สื่อข่าวรายงาน หลังจากที่นายวีระ สมความคิด เลขาธิการเครือข่ายประชาชนต้านคอร์รัปชั่น (คปต.) ได้เดินทางไปที่สถานีตำรวจภูธร อำเภอจอมบึง เพื่อแจ้งความกับ ร.ต.อ. กัมปนาท เจริญศรี รอง สว. (สอบสวน) สภ.จอมบึง ให้ดำเนินคดีกับผู้บุกรุกที่ดินป่าสงวนแห่งชาติ และ ที่ดิน ส.ป.ก.ในพื้นที่หมู่ 6 ต.รางบัว อ.จอมบึง จ.ราชบุรี ซึ่งเป็นของนาวสาวปารีณา ไกรคุปต์ ส.ส.ราชบุรี เขต 3 พรรคพลังประชารัฐ<br/><br/>โดยมีการนำเอกสารหลักฐานสำคัญต่างๆที่เกี่ยวข้องมาเป็นหลักฐาน เช่น เอกสารภาพถ่ายที่ดินทางอากาศ เอกสารข้อมูลของ ร.อ.ธรรมนัส พรหมเผ่า รมช.เกษตรและสหกรณ์ ได้กล่าวถึงคดีที่ดินดังกล่าวซึ่งมีพื้นที่รวมกว่า 1,706 ไร่ รวมถึงข้อมูลจากผู้บริหารระดับสูงของหน่วยงานที่เกี่ยวข้องที่พูดถึงที่ดินดังกล่าว มาแสดงเป็นหลักฐาน <br/><br/>เพื่อยื่นให้กับพนักงานสอบสวน โดยได้แจ้งความแล้วตั้งแต่เมื่อวานที่ผ่านมา (21 พ.ย.) ก่อนจะนำพนักงานสอบสวนลงพื้นที่ และพบว่าทาง สปก.ราชบุรี ได้นำป้ายประกาศจากสำนักงานปฎิรูปที่ดิน จ.ราชบุรี ว่าที่ดินแปลงนี้เป็นกรรมสิทธิ์ของสำนักงานการปฎิรูปที่ดินเพื่อเกษตรกรรม (ส.ป.ก.) ตามมาตรา 26 ทวิ แห่งพระราชบัญญัติการปฎิรูปที่ดินเพื่อเกษตรกรรม พ.ศ.2518 โดยมีนายสุรินทร์ หาญมนัสเวทย์ ปฎิรูปที่ดินจ.ราชบุรี ลงชื่อกำกับไว้ด้วย<br/><br/>ล่าสุดวันนี้ (22 พ.ย.)ผู้สื่อข่าวได้เข้าไปตรวจสอบที่บริเวณที่มีการติดป้าย พบว่าป้ายนั้นถูกถอดออกไปแล้ว โดยไม่ทราบว่าใครเป็นผู้ไปถอดป้ายออก ส่วนที่บริเวณหน้าฟาร์มไก่ ของนางสาวปารีณา ซึ่งยู่ด้านในเลยป้ายเข้าไปนั้นก็ยังคงเปิดทำการตามปกติ ยังไม่มีการหยุดกิจการแต่อย่างใด <br/><br/>นอกจากนี้ผู้สื่อข่าวได้ติดต่อไปยังพนักงานสอบสวน สภ.จอมบึง ที่รับแจ้งความจากนายวีระ ไว้ก็ทราบว่า วันนี้ได้ทำหนังสือไปถึงหน่วยงานที่เกี่ยวข้องแล้ว ทั้ง ส.ป.ก. และป่าไม้ จ.ราชบุรี เพื่อสอบถามถึงแนวเขตพื้นที่ที่ชัดเจนของนางสาวปารีณา แต่ก็ยังไม่ได้รับคำตอบกลับมา และในวันอาทิตย์ที่ 24 พ.ย.นั้นทางนายวีระ สมความคิด ก็มาพบพนักงานสอบสวนเพื่อข้อมูลให้เพิ่มเติมอีก ด้วย</p>
      <figure>
        <img src="https://mpics.mgronline.com/pics/Images/562000011621302.JPEG"/>
      </figure>
      <figure>
        <img src="https://mpics.mgronline.com/pics/Images/562000011621303.JPEG"/>
      </figure>
      <figure>
        <img src="https://mpics.mgronline.com/pics/Images/562000011621304.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112336"/>
      </related>
    </article>
  </body>
</html>