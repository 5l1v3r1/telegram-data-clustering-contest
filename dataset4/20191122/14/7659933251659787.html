<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2003766/76-ba%C4%9F%C4%B1ms%C4%B1zl%C4%B1k-g%C3%BCn%C3%BCnde-l%C3%BCbnan-%E2%80%98ger%C3%A7ek-ba%C4%9F%C4%B1ms%C4%B1zl%C4%B1%C4%9F%C4%B1n%C4%B1%E2%80%99-kutlamak-istiyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-22T14:00:00+00:00"/>
    <meta property="og:title" content="76. bağımsızlık gününde Lübnan, ‘gerçek bağımsızlığını’ kutlamak istiyor"/>
    <meta property="og:description" content="Lübnanlılar bugün ülkenin bağımsızlığının 76'ncı yıldönümünü kutlayacak ancak bu yılki kutlamalar ülkedeki protestolar nedeniyle oldukça farklı geçecek. Lübnan, 22 Kasım 1943’te, 1920’de egemenliği altına girdikleri Fransa’dan bağımsızlığını kazandı."/>
  </head>
  <body>
    <article>
      <h1>76. bağımsızlık gününde Lübnan, ‘gerçek bağımsızlığını’ kutlamak istiyor</h1>
      <address>
        <time datetime="2019-11-22T14:00:00+00:00">22 Nov 2019, 14:00</time>
      </address>
      <p>Lübnanlılar bugün ülkenin bağımsızlığının 76'ncı yıldönümünü kutlayacak ancak bu yılki kutlamalar ülkedeki protestolar nedeniyle oldukça farklı geçecek.<br/><br/>Lübnan, 22 Kasım 1943’te, 1920’de egemenliği altına girdikleri Fransa’dan bağımsızlığını kazandı.<br/><br/>Cumhuriyetin kuruluşundan bu yana yaşanan keskin siyasi bölünmeler nedeniyle, Lübnanlılar, yıllarca siyasi yaşamın gidişatını belirleyen iç savaş (1075-1990) gibi büyük olaylar hakkında ortak bir görüş üzerinde hemfikir değil.<br/><br/>Üniversite öğrencisi Tamara (21), Beyrut şehir merkezinde AFP'ye verdiği demeçte, “Tüm Lübnanlılar ilk kez herhangi bir çağrı olmadan sokaklarda. Bu gerçek bağımsızlık” dedi.<br/><br/>Lübnanlı Avad ise (28) bu yılki Bağımsızlık Günü'nün yeni bir anlamı olduğuna inanarak, “Bağımsızlığımızı, bizi yıllarca kontrol eden yolsuzluk makamlarından almak istiyoruz” şeklinde konuştu.<br/><br/>Son yılların aksine, başkent Beyrut bağımsızlık kutlamaları kapsamında geleneksel askeri geçit törenine ev sahipliği yapmadı.<br/><br/>Bunun yerine, Cumhurbaşkanı Mişel Avn, Meclis Başkanı Nebih Berri ve Başbakan Saad Hariri’nin yanı sıra bakanlar ve askeri yetkililerin katılımıyla Beyrut’taki Savunma Bakanlığı merkezinde kısa bir sunum yapıldı.<br/><br/>Cumhurbaşkanlığı Protokol ve Halkla İlişkiler Genel Müdürlüğü, “Ülkedeki mevcut durum göz önüne alındığında, Başkanlık Sarayı’nda düzenlenen Bağımsızlık Günü yıllık resepsiyonu yapılmayacak” şeklinde bir açıklama yaptı.<br/><br/>Ancak Lübnanlılar, kutlamalardan vazgeçmeyerek, Beyrut şehir merkezinde bir sivil geçit töreni düzenleyecek.<br/><br/>Ülkenin birçok bölgesinde göstericiler sokağa çıkarak yoldan geçenlere Lübnan bayrağı dağıttı.<br/><br/>Lübnanlı Vecid, ‘gerçek zaferin’ geçtiğimiz haftalarda meydan ve sokakları dolduran göstericilerin ortaya çıkışı olduğunu söyledi.<br/><br/>Bu yılki bağımsızlık kutlamaları, Lübnanlı gurbetçilerin de ilgisini çekti.<br/><br/>Bir kampanya koordinatörü olan Tracy Saad (23), Dubai’den Beyrut’a uçak bileti fiyatlarının 400 dolardan 215 dolara düştüğünü söyledi.<br/><br/>Avrupa, Avustralya ve birçok Körfez ülkesinden bugün 600 Lübnanlının gelmesi bekleniyor.<br/><br/>Lübnanlıların büyük kalabalıklar halinde sokaklara çıkması aslında ilk değil.<br/><br/>2005’te Başbakan Refik Hariri’nin öldürülmesinden sonra milyonlarca kişinin katıldığı gösteriler düzenlendi ve bu tepki Suriye kuvvetlerinin Lübnan'dan ayrılmasına yol açtı.<br/><br/>Başbakan Saad Hariri'nin sokakların baskısı altında istifa etmesinin üzerinden haftalar geçmesine rağmen Cumhurbaşkanı Avn, yeni bir başbakan adayı seçmek üzere meclis istişarelerine başlamak için bir tarih tayin etmedi.<br/><br/>İktidarın barışçıl protestoları sabote etme girişimine ve son günlerde gösterilerin hızının düşmesine rağmen göstericiler değişim umutlarını sürdürüyor.</p>
    </article>
  </body>
</html>