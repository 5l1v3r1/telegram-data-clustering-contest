<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/eski-eynesil-belediye-baskani-somuncuoglu-rabia-nazin-mavi-balina-oynadigini-duydum-1391828"/>
    <meta property="og:site_name" content="Karar.com"/>
    <meta property="article:published_time" content="2019-11-22T14:49:00+00:00"/>
    <meta property="og:title" content="Eski Eynesil Belediye Başkanı Somuncuoğlu: Rabia Naz'ın Mavi Balina oynadığını duydum"/>
    <meta property="og:description" content="Rabia Naz Vatan'ın ölümünü araştırmak için kurulan Meclis Araştırma Komisyonu'nunda konuşan eski Eynesil Belediye Başkanı Cafer Somuncuoğlu,"/>
  </head>
  <body>
    <article>
      <h1>Eski Eynesil Belediye Başkanı Somuncuoğlu: Rabia Naz'ın Mavi Balina oynadığını duydum</h1>
      <address>
        <time datetime="2019-11-22T14:49:00+00:00">22 Nov 2019, 14:49</time>
      </address>
      <p>
        <b>Rabia Naz Vatan'ın ölümünü araştırmak için kurulan Meclis Araştırma Komisyonu'nunda konuşan eski Eynesil Belediye Başkanı Cafer Somuncuoğlu, "Rabia Naz'ın 'Criminal Case' ve birçok çocuğu intihara sürükleyen 'Mavi Balina' oyununu oynadığını duydum" dedi.</b>
      </p>
      <p>Giresun'un Eynesil ilçesinde şüpheli şekilde hayatını kaybeden 11 yaşındaki Rabia Naz Vatan'ın ölümünü araştırmak için kurulan TBMM Araştırma Komisyonu, baba Şaban Vatan'ın trafik kazası iddiasında sorumlu tuttuğu eski Eynesil Belediye Başkanı Cafer Somuncuoğlu'nu da dinledi.</p>
      <p>Rabia Naz'ın 'Criminal Case' ve birçok çocuğu intihara sürükleyen 'Mavi Balina' oyununu oynadığını duyduğunu belirten Somuncuoğlu, komisyonun buna yoğunlaşması gerektiğini ifade etti.</p>
      <p>Şaban Vatan'ın sorumlu tuttuğu Somuncuoğlu, Rabia Naz'ın sosyal medya hesabından 'Criminal Case' ve 'Mavi Balina' oynadığına ilişkin görüntüleri komisyon üyeleriyle paylaştı. Olayın trafik kazası olup olmadığını bilmediğini belirten Somuncuoğlu "Şaban Vatan şimdiye kadar dört ayrı arabanın kızına çarptığı iddiasında bulundu, artık karar sizin" dedi.</p>
      <p>
        <b>NE OLMUŞTU?</b>
      </p>
      <p>12 Nisan 2018'de Giresun'un Eynesil ilçesine bağlı Gümüşçay Mahallesi'ndeki evlerinin önünde yaralı halde bulunan 11 yaşındaki Rabia Naz Vatan'ın ölümüne ilişkin soruşturma, <b>KARAR</b>'ın manşetleriyle Türkiye'nin gündemine oturmuştu. Trafik kazası bulgularına rağmen olayın 'intihar' olarak kayda geçirilerek soruşturma açılmamasına itiraz eden baba Şaban Vatan'ın mücadelesinin ardından Hakimler Savcılar Yüksek Kurulu devreye girmişti. HSYK'nın görevlendirdiği müfettişin 'kaza olabilir' raporu, olay yeri polislerine soruşturma açılması, 60 tanığın yeniden dinlenmesine karar verilmesiyle soruşturma yeni bir boyut kazanmıştı.</p>
      <p>31 Mart seçimlerinde yeniden seçilemeyen eski Eynesil Belediye Başkanı'nın yeğeninin Rabia Naz'a çarptıktan sonra küçük kızı evin önüne bıraktığı iddiasını dile getiren baba Şaban Vatan, AK Parti Genel Başkan Yardımcısı Nurettin Canikli'yi dosyayı kapatmaya çalışmakla suçlamıştı. Canikli ise baba hakkında suç duyurusunda bulunmuş ve basın açıklamasıyla kendisini savunmuştu.</p>
      <related>
        <a href="https://www.karar.com/guncel-haberler/intihar-savini-curuten-tespit-rabia-dosyasinda-sorular-artiyor-1391127"/>
      </related>
      <related>
        <a href="https://www.karar.com/guncel-haberler/meclis-komisyonu-rabia-naz-icin-toplandi-1390500"/>
      </related>
      <related>
        <a href="https://www.karar.com/guncel-haberler/rabia-nazin-babasi-saban-vatan-icin-tedbir-karari-alindi-1390050"/>
      </related>
    </article>
  </body>
</html>