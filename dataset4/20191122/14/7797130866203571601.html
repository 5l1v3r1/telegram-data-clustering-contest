<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546110/NIS-najuspesnija-kompanija-u-2018-RTB-Bor-najprofitabilnija.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T14:20:00+00:00"/>
    <meta property="og:title" content="NIS najuspešnija kompanija u 2018, RTB Bor najprofitabilnija"/>
    <meta property="og:description" content="Od četiri najprofitabilnije kompanije u Srbiji u prošloj godini – Zijin Bor Koper (Copper), Naftna industrija Srbije..."/>
  </head>
  <body>
    <article>
      <h1>NIS najuspešnija kompanija u 2018, RTB Bor najprofitabilnija</h1>
      <address>
        <time datetime="2019-11-22T14:20:00+00:00">22 Nov 2019, 14:20</time>
      </address>
      <p>Od četiri najprofitabilnije kompanije u Srbiji u prošloj godini – Zijin Bor Koper (Copper), Naftna industrija Srbije (NIS), Aerodrom "Nikola Tesla" i Al Dahra Srbija, samo je NIS ostvario dobit iz osnovnog poslovanja, objavljeno je u ediciji BIZNIS TOP ekonomskog mesečnika "Biznis i finansije".</p>
      <p>"Preostale tri kompanije su 'uzletele' pre svega zahvaljujući prodaji stranim investitorima i njihovim inicijalnim ulaganjima, pa je i prikazana dobit 'jednokratna', a ne odraz dobrog poslovanja", ističe se u ediciji gde je ranigirano 150 najvećih preduzeća u Srbiji u 2018/2019. godini, prema ostvarenoj dobiti i po poslovnom prihodu, a na osnovu podataka Agencije za privredne registre (APR).</p>
      <p>Najuspešnija kompanija u 2018. godini je NIS, iako na rang listi zauzima treće mesto po dobiti i drugo mesto po poslovnom prihodu. Prošle godine, prihodi NIS-a su dostigli 258,5 milijardi dinara sa godišnjim rastom od 19,8 odsto, dok je ostvarena dobit od oko 26 milijardi dinara bila manja za 6,2 odsto.</p>
      <p>Najveća strana direktna investicija prošle godine – ugovor sa kineskom kompanijom Ziđin da kupi 63 odsto udela u Rudarsko-topioničarskom basenu (RTB) Bor, omogućila je da to preduzeće izbije na prvo mesto najprofitabilnijih, sa dobiti od 90 miliona dinara. Tako visok neto dobitak nije odraz dobrog poslovanja, već je on posledica iskazanih prihoda od smanjenja obaveza u iznosu od 113,5 milijardi dinara, odnosno otpisa 90 odsto evidentiranog duga. Tako je "dobitak iz ostalih aktivnosti", u iznosu od 103,3 milijarde dinara, glavni generator pozitivnog poslovanja RTB-a, ističe se u ediciji BIZNIS TOP.</p>
      <p>Drugi po profitabilnosti je Aerodrom "Nikola Tesla", čiji je neto dobitak od oko 53,2 milijarde dinara u velikoj meri rezultat jednokratne koncesione uplate od 59,3 milijarde dinara na osnovu ugovora sa francuskom kompanijom Vansi (Vinci), a što je uticalo i da poslovni prihodi od 69,5 milijardi dinara budu sedam puta veći nego godinu ranije, kada su iznosili oko 9,4 milijarde dinara.</p>
      <p>Na četvrtom mestu je novoosnovano preduzeće Al Dahra Srbija sa iskazanom dobiti od 12,2 milijarde dinara, što je rezultat povoljne kupovine Poljoprivrednog kombinata Beograd (PKB) za oko 12,6 milijardi dinara.</p>
      <p>Petu poziciju je zauzeo Telekom Srbija, ali ostvarena neto dobit te kompanije u 2018. u iznosu od oko 10,2 milijarde dinara bila je manja za 30,1 odsto u poredjenju sa prethodnom godinom, dok je poslovni prihod od 85,6 milijardi dinara ostao na nivou prošlogodišnjeg. Najveći broj najprofitabilnijih preduzeća poslovao je u preradjivačkoj industriji, a najveću dobit su ostvarile kompanije Koka kola (Coca Cola) HBC Srbija, Industrija mesa Matijević, Bambi, Imlek i Frikom.</p>
      <p>Kao i prethodnih godina najveće ukupne poslovne prihode u 2018. ostvarili su Elektroprivreda Srbije (263,9 milijardi dinara) i NIS (258,5 milijardi dinara), ali je do velike promene došlo na trećem mestu, koje je zauzela HBIS gupa Srbija Ajron i stil (Iron &amp; Steel). Ta kompanija (bivša Železara Smederevo), koja je 2017. bila osma po poslovnim prihodima, u 2018. je uvećala ukupni prihod za 34,6 odsto, na 105,1 milijardu dinara, a dobit od 25 miliona dinara je čak deset puta veća.</p>
      <p>Četvrti je maloprodajni lanac Delez (Delhaize) Srbija sa prihodom od oko 100,5 milijardi dinara koji je porastao za 5,9 odsto u poredjenju sa godinom ranije, dok je peto mesto zauzela kompanija FIAT automobili, ali su njeni rezultati prilično lošiji u odnosu na prethodnu godinu - prihod od 88,3 milijarde dinara je manji za 21 odsto, a neto dobit 1,5 milijardi dinara je smanjena za 28,9 odsto.</p>
      <p>Najveći rast poslovnog prihoda u odnosu na prethodnu godinu ostvarila je kompanija Beograd na vodi.</p>
      <p>Prema podacima APR-a u Srbiji su prošle godine poslovale ukupno 674 ekonomske celine. Suprotno ostatku privrede, koja je uvećala ukupnu dobit, ekonomske celine su zabeležile pad profitabilnosti za čak 31 odsto, a rast poslovnih prihoda od 4,1 odsto je takodje bio manji od rasta ukupne privrede.</p>
      <p>Najuspešnija ekonomska celina prošle godine je bio NIS, slede Al Dahra Srbija, Telekom Srbija i Telenor.</p>
    </article>
  </body>
</html>