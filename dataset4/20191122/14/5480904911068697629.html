<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/podnikatel-kalasek-z-kauzy-brna-stredu-byl-propusten-z-vazby/1824071?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T14:00:00+00:00"/>
    <meta property="og:title" content="Podnikatel Kalášek z kauzy Brna-středu byl propuštěn z vazby"/>
    <meta property="og:description" content="Brno - Městský soud v Brně dnes propustil z vazby podnikatele Petra Kaláška, obviněného s dalšími devíti lidmi z manipulace s tendry na radnici Brno-střed. &quot;Byl mu stanoven probační úředník, obviněný bude monitorován,&quot; řekl ČTK dozorující státní zástupce Radek Mezlík. Ve vazbě zůstává v tomto případu už jen bývalý radní části Brno-střed Jiří Švachula."/>
  </head>
  <body>
    <article>
      <h1>Podnikatel Kalášek z kauzy Brna-středu byl propuštěn z vazby</h1>
      <address><time datetime="2019-11-22T14:00:00+00:00">22 Nov 2019, 14:00</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Městský soud v Brně dnes propustil z vazby podnikatele Petra Kaláška, obviněného s dalšími devíti lidmi z manipulace s tendry na radnici Brno-střed. "Byl mu stanoven probační úředník, obviněný bude monitorován," řekl ČTK dozorující státní zástupce Radek Mezlík. Ve vazbě zůstává v tomto případu už jen bývalý radní části Brno-střed Jiří Švachula.</p>
      <p>Na propuštění Kaláška upozornila Česká televize. "Propuštění jsem navrhoval. V této fázi řízení u tohoto obviněného už nejsou vazební důvody v takové intenzitě, abych trval na výkonu vazby. Bylo možné přistoupit k alternativnímu řešení," řekl Mezlík.</p>
      <p>Uvedl, že soud obviněnému stanovil dohled probačního úředníka, a to s využitím elektronickému monitoringu pohybu. Kalášek dostane takzvaný náramek. "Obviněný bude mít omezenou možnost pohybu na Brno, výjezdy mimo Brno bude muset dopředu hlásit probačnímu úředníkovi," uvedl Mezlík.</p>
      <p>Policisté zasahovali na radnici Brno-střed v březnu. Krátce po razii policie obvinila devět lidí z účasti na organizované zločinecké skupině, zjednání výhody při zadávání veřejných zakázek a z úplatkářských trestných činů. V létě přibyl desátý obviněný.</p>
      <p>Při razii se policie zajímala především o zakázky investičního odboru z minulého volebního období. Z devíti obviněných jich původně pět skončilo ve vazbě, včetně bývalého radního Brna-středu Švachuly a bývalého místostarosty městské části Brno-Ivanovice Petra Liškutina (oba dříve ANO). Ve vazbě zůstává už jen Švachula. Policie v červnu v kauze obvinila desátého muže, podnikatele a dlouholetého zastupitele ODS části Brno-sever Jiřího Hose. Vazbu pro něj žalobce nenavrhl.</p>
    </article>
  </body>
</html>