<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/opinion/minoborony-predlagaet-reformu-chto-priblizit-nas-k-nato-novosti-ukrainy-50055171.html"/>
    <meta property="og:site_name" content="НВ"/>
    <meta property="article:published_time" content="2019-11-22T14:49:00+00:00"/>
    <meta property="og:title" content="В шаге от революции. Что будет с оборонительными закупками?"/>
    <meta property="og:description" content="Сколько на них потерял бюджет и украинское общество уже не скажет никто. И нынешний парламент имеет шанс войти в историю"/>
  </head>
  <body>
    <article>
      <h1>В шаге от революции. Что будет с оборонительными закупками?</h1>
      <h2>Сколько на них потерял бюджет и украинское общество уже не скажет никто. И нынешний парламент имеет шанс войти в историю</h2>
      <address><time datetime="2019-11-22T14:49:00+00:00">22 Nov 2019, 14:49</time> by <a rel="author">Андрей Загороднюк</a></address>
      <p>Медійний негатив довкола Міністерства оборони України доволі легко розкласти по полицях. Ось на одній з них — низка проблем, пов’язаних із взаєминами між військовослужбовцями. Далі - питання, що спливли на поверхню через недофінансування оборонного відомства. А от історії зі закупівлею медичних «Богданів» або мінометів «Молот» — це вже симптоми дуже небезпечної хвороби на ім'я «непрозорі оборонні закупівлі».</p>
      <p>Річ у тім, що в Україні навіть до сьогодні державне оборонне замовлення (ДОЗ) — тобто замовлення військової продукції державою — засекречене на 95%. Обґрунтовується це суворою необхідністю зберегти державну таємницю і не надавати «зайвої» інформації ворогу (втім, з подальшою демонстрацією військової техніки під час її публічного прийому до збройних сил).</p>
      <p>Так, сьогодні у галузі закупівель озброєнь та військової техніки немає прозорості. Також майже відсутня конкуренція виробників. (Якщо все засекречено, як дізнатись про потреби МОУ у військовій техніці та послугах? Як закладати значні суми на оборонні дослідження? Як створювати нову, дороговартісну оборонну продукцію?) Надзвичайно багато корупційних ризиків, які час від часу стають причиною гучних і не дуже скандалів та, зрештою, марнотратства.</p>
      <aside>Це значно наближує нас до Європи</aside>
      <p>Скільки втратив бюджет і, відповідно, українське суспільство — вам цього вже не скаже ніхто. Лише розпочавши розплутувати цей вузол, ми зрозуміли, що йдеться про сотні мільйонів гривень.</p>
      <p>Але незабаром ми змінимо правила гри в оборонних закупівлях.</p>
      <p>Розкладу по полицях, що станеться, якщо парламентарі ухвалять реформу оборонних закупівель. Відповідний законопроєкт подано до ВР.</p>
      <p>1. Це перша цеглина в тривалому процесі <b>розсекречення державних оборонних закупівель</b><b>. </b>Ніхто, крім вузького кола зацікавлених, не знає, що саме закуповує міністерство, в кого і які вимоги з якості висуває. Ця герметичність, як каламутна вода, виявилась родючим ґрунтом для корупції. Ми будемо пропонувати змінити закон про державну таємницю, а потім — братимемо участь у створенні нового закону про охорону секретної інформації.</p>
      <p>2. Вперше за двадцять років можна відійти від радянської системи «державного регулювання» економіки. Нам необхідно відмовитись від «планового виробництва» в оборонних закупівлях. Існуюча система не задовольняє ані замовників, ані виконавців, які не можуть ефективно розвивати виробництво в таких умовах.</p>
      <p>3. <b>Конкуренція</b> державних і приватних виробників зброї та військової техніки — як резидентів, так і нерезидентів України. Це прямий наслідок відкритості оборонного замовлення: відтепер всі охочі знатимуть про плани закупівель мінстерства. Та попереджаю: якась їх частина однаково лишиться під грифом «таємно». Поданий в ВР законопроєкт забезпечує конкуренцію і в закритих процедурах.</p>
      <p>Читайте также:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/012/585/original/16bfc7641ea08807caa27cb6fa7d108b.png&amp;stamp=1&amp;q=85&amp;w=115"/>
      </figure>
      <p>Елена Трегуб<br/>Оборонные закупки: тайна за семью печатями</p>
      <p>4. <b>Унеможливлення </b><b>корупційних ризиків</b> у оборонних закупівлях. Нещодавно Міжнародний антикорупційний комітет оприлюднив дослідження щодо 12 основних корупційних ризиків, пов’язаних із державним оборонним замовленням. Законопроєкт відповідає якщо не на всі, то на більшість з цих ризиків.</p>
      <p>5. <b>Зміна механізмів ціноутворення</b>, що не може не потішити виробників. По перше, ми відходимо від жорсткого цінового регулювання через РКМи (розрахунково-калькуляційні матеріали). Всі оборонні відомства країн-членів НАТО мають спеціальні процедури визначення вартості за таких умов, і ми будемо використовувати найкращий світовий досвід для формування нашого порядку. Закон визначає нові умови і принципи, а основні механізми передбачить постанова Уряду.</p>
      <p>6. Створення системи <b>державного підтвердження якості</b>. Це революційний механізм, що запевняє у якості продукції, яку ми купуємо шляхом «аудиту» систем управління якістю на виробництві відповідно до стандартів НАТО. І це не абстрактний стандарт «про все хороше проти всього поганого». Це — стандарт НАТО і велика комплексна робота з його впровадження, якою вже займається оборонне відомство.</p>
      <p>7. Відкритість і конкуренція у закупівлях для потреб оборони сприятиме <b>економії бюджетних коштів</b> в закупівлях озброєння. Це — «універсальні ліки», адже ми розуміємо, що без конкуренції неможливо змусити постачальників торгуватися та знижувати ціну ринковими методами. Чинне адміністративне регулювання ціноутворення «б'є» по якості та, відповідно, ставить під загрозу життя воїнів.</p>
      <p>8. Це значно <b>наближує нас до Європи</b>: документ гармонізує наше «закупівельне» законодавство з європейським (директива «Про оборонні закупівлі» 81/2009/ЄС). По суті, мовою законів ми кажемо своїм партнерам: «Україна — це Європа». І також виконуємо зобов’язання Угоди про асоціацію.</p>
      <p>9. Це дозволить закуповувати продукцію та послуги в НАТО та Foreign Military Sales (система міжнародних військових продажів уряду США). У яких випадках? Якщо в Україні відсутнє виробництво необхідних товарів, або вони значно дорожчі. Приклад — закупівлі протитанкових систем Javelin у США.</p>
      <p>Словом, нинішній парламент має шанс увійти в історію справжнім реформатором оборонних закупівель — вперше за двадцять років, ба більше — з 1994-го, коли був ухвалений закон про державну таємницю, який і задав тон усій таємності оборонних закупівель.</p>
      <p><i><b>Приєднуйтесь</b></i> <i><b>до</b></i> <i><b>нашого</b></i> <i><b>телеграм-каналу</b></i> <a href="https://t.me/nv_opinion"><b><i>Мнения НВ</i></b></a></p>
    </article>
  </body>
</html>