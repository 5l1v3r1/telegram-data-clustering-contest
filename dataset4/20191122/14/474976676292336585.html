<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121318/marian-banas-ponownie-wnioskuje-o-powolanie-dwoch-wiceprezesow-nik.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T14:40:00+00:00"/>
    <meta property="og:title" content="Marian Banaś ponownie wnioskuje o powołanie dwóch wiceprezesów NIK"/>
    <meta property="og:description" content="Prezes Najwyższej Izby Kontroli Marian Banaś złożył wnioski o powołanie na stanowiska wiceprezesów: Tadeusza Dziuby i Marka Opioły."/>
  </head>
  <body>
    <article>
      <h1>Marian Banaś ponownie wnioskuje o powołanie dwóch wiceprezesów NIK</h1>
      <address>
        <time datetime="2019-11-22T14:40:00+00:00">22 Nov 2019, 14:40</time>
      </address>
      <h4>Prezes Najwyższej Izby Kontroli Marian Banaś złożył wnioski o powołanie na stanowiska wiceprezesów: Tadeusza Dziuby i Marka Opioły.</h4>
      <p>O nowych wnioskach złożonych przez Mariana Banasia donosi Wirtualna Polska, która powołuje się na informację od biura prasowego Najwyższej Izby Kontroli. Wnioski mają być zaopiniowane w najbliżsżą środę podczas posiedzenia sejmowej komisji ds. kontroli państwowej.</p>
      <p>Przypomnijmy, że to już drugi raz, kiedy Marian Banaś składa do Kancelarii Sejmu wnioski o powołanie wiceprezesów Najwyższej Izby Kontroli. Pierwsza taka sytuacja miała miejsce 25 października. Wtedy jednak marszałek Sejmu Elżbieta Witek podjęła decyzję o pozostawieniu ich bez rozpoznania.</p>
      <h3>Wybór wiceprezesów NIK "na zapas"</h3>
      <p>– Wnioski wpłynęły 25 października. Jak pani pamięta, 15-16 października było ostatnie posiedzenie Sejmu. Z tego co pamiętam, 23 października mieliśmy wręczone zaświadczenia. Mówię o nowych posłach. W związku z tym dla mnie sprawą oczywistą stało się, że ten Sejm nie będzie już mógł dokonać wyboru tych wiceprezesów. Wprawdzie zgodnie z regulaminem, z ustawą do 11 listopada obecni posłowie są posłami, ale nie było planowane zwoływanie komisji kontroli państwowej. W związku z tym nie nadałam biegu. Nie ma zresztą żadnego terminu dla marszałka Sejmu – tłumaczyła wówczas Witek w rozmowie z dziennikarką „Gazety Wyborczej”.</p>
      <p>Marszałek Sejmu zapewniała jednocześnie, że nie blokuje kandydatury Marka Opioły i Artura Warzochy na wiceprezesów NIK. – Nie, absolutnie. Po prostu uznałam, że to jest tak, jak z wyborem sędziów na zapas. Nie chciałam, żeby tak było. Wiedząc, że nowy Sejm jest lada chwila, że już są posłowie, którzy mają zaświadczenia, a część posłów się nie dostała, tych którzy zasiadali w komisji kontroli państwowej, więc uznałam za słuszne, żeby tego wyboru dokonał już Sejm, a nie tyle Sejm, co nowa komisja kontroli państwowej, żeby mogła wyrazić swoją opinię – podkreślała Witek.</p>
      <footer>/ Źródło: wp.pl <br/>/ api</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121034/szef-nik-przed-sejmowa-komisja-jest-wniosek.html"/>
      </related>
    </article>
  </body>
</html>