<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/sverige/siamesiska-tvillingfoster-ska-kremeras-trots-allt/"/>
    <meta property="og:site_name" content="DN.SE"/>
    <meta property="article:published_time" content="2019-11-22T14:06:19+00:00"/>
    <meta property="og:title" content="Siamesiska tvillingfoster ska kremeras – trots allt"/>
    <meta property="og:description" content="De rikskända siamesiska tvillingarna från Naturhistoriska museet i Göteborg kommer att kremeras trots allt."/>
  </head>
  <body>
    <article>
      <h1>Siamesiska tvillingfoster ska kremeras – trots allt</h1>
      <address><time datetime="2019-11-22T14:06:19+00:00">22 Nov 2019, 14:06</time> by <a rel="author" href="https://www.dn.se/av/jens-littorin/" target="_blank">Jens Littorin</a></address>
      <p>
        <b>Processen med att kremera och begrava de rikskända siamesiska tvillingarna från Naturhistoriska museet i Göteborg fortsätter. Enligt Gunilla Eliasson, Västarvets förvaltningschef, var det en privatperson som tillfälligt lyckades stoppa processen i veckan.</b>
      </p>
      <p>Det var <a href="https://www.dn.se/nyheter/kritiserad-kremering-av-siamesiska-tvillingar-stoppas/">i onsdags</a> som Kyrkogårdsförvaltningen i Göteborg meddelade att man till vidare stoppat kremeringen av de siamesiska tvillingarna och andra mänskliga kvarlevor som gallrats ur Naturhistoriskas samlingar.</p>
      <p>Nu meddelar Gunilla Eliasson, chef för Västarvet, som förvaltar Västra Götalands natur- och kulturarv och som fattat beslut om gallringen, att processen kommer att fortsätta som planerat. Enligt Eliasson stoppades den tillfälligt sedan en privatperson kontaktat Kyrkogårdsförvaltningen och hävdat att Eliasson inte hade rätt att underteckna handlingarna som godkände överlåtandet av föremålen till Kyrkogårdsförvaltningen.</p>
      <p>– Om det är någon som kommer med ett sådant påstående vill man kontrollera om det är korrekt eller inte. Det är bra att frågan ställs, så att det inte sker några misstag, men det är klart att jag som förvaltningschef har rätt att underteckna de här papperen, säger Eliasson.</p>
      <p><b>Frågan om gallringen av kvarlevorna</b> har fått stor uppmärksamhet sedan personal på Naturhistoriska protesterat och ansett att Västarvet kört över museets personal, som menar att många av de gallrade föremålen har ett historiskt värde och inte bör förstöras. Tidigare i år JO-anmäldes Västarvet, en anmälan som lämnades utan åtgärd.</p>
      <p>Eliasson medger att det är ett känsligt ärende, men påpekar att det är Västarvets uppgift och ansvar att gå igenom samlingar och bedöma vad som har ett vetenskapligt eller kulturhistorisk värde.</p>
      <p>– Det här har inte varit några lätta beslut att fatta för det är ju mänskliga kvarlevor vi har att göra med. Man måste väga in de etiska dimensionerna på ett helt annat sätt, men jag skulle säga att några mer väl beredda beslut än de som gjorts kring de här objekten har jag inte skådat, säger Eliasson, som samtidigt säger sig vara förvånad över de proportioner som frågan fått.</p>
      <p><b>Magnus Gelang, intendent på museet,</b> karaktäriserade i veckan hela gallringsprocessen som en skandal. Han kritiserade Västarvet för att man struntat i den bedömning han stått för och i stället gått efter den som en tjänsteman på förvaltningen gjort och innebär att nästan samtliga föremål, till exempel kranier, ben och skelett, nu försvinner. Några av föremålen kommer att överföras till Evolutionsmuseet i Uppsala och till Biologiska museet i Lund.</p>
      <p>Eliasson säger att Magnus Gelang bara en av de experter på föremålen som konsulterats.</p>
      <p>– Magnus är högt utbildad inom biologi, sedan har vi andra personer inom förvaltningen som bland annat är experter på gallring och som har kontakter i branschen och kan diskutera de här frågorna med andra, till exempel med Riksantikvarieämbetet. Man inhämtar information från många håll och sedan gör man en samlad bedömning, säger Eliasson.</p>
      <p><b>Det är stor skillnad på Gelangs bedömning </b>och den som tjänstemannen gjort. Eliasson tycker inte att intendentens åsikt bör väga extra tungt.</p>
      <p>– Det verkar ha funnits en föreställning om att det man säger som intendent på Naturhistoriska är det enda som ligger till grund för besluten. Vi har inte lyckats kommunicera att det finns fler dimensioner på det här – och det gäller inte bara oss på Västarvet, säger Eliasson, som också menar att mycket fokus har hamnat på tvillingfostret, som skänktes till museet på 1860-talet och förvarats i en glasbehållare.</p>
      <p>
        <b>När kommer kremeringen att genomföras?</b>
      </p>
      <p>– Det vet jag inte och det kommer heller inte att offentliggöras något beslut kring det. Att göra det vore inte att följa de etiska reglerna. Det här ska ske i stillhet och med respekt, säger Eliasson. </p>
      <p>
        <a href="https://www.dn.se/nyheter/kritiserad-kremering-av-siamesiska-tvillingar-stoppas/"><b>Läs mer:</b> ”Man försöker göra sig av med det här materialet i smyg”</a>
      </p>
    </article>
  </body>
</html>