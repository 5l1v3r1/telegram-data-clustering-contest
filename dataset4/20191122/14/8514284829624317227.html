<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/budafok-teteny-szivesen-befogadja-a-del-budai-szuperkorhaz-projektet-2490726"/>
    <meta property="og:site_name" content="hírTV"/>
    <meta property="article:published_time" content="2019-11-22T14:12:00+00:00"/>
    <meta property="og:title" content="Budafok-Tétény szívesen befogadja a dél-budai szuperkórház-projektet"/>
    <meta property="og:description" content="A hírek szerint László Imre, az újbudai DK-s polgármester által vezetett önkormányzat nem támogatja a kerületbe tervezett szuperkórházat."/>
  </head>
  <body>
    <article>
      <h1>Budafok-Tétény szívesen befogadja a dél-budai szuperkórház-projektet</h1>
      <address><time datetime="2019-11-22T14:12:00+00:00">22 Nov 2019, 14:12</time> by <a rel="author">MTI</a></address>
      <h4>Ha az újbudai önkormányzat nem támogatja, hogy a XI. kerületben épüljön meg a dél-budai térség egészségügyi ellátását fejlesztő beruházás, akkor Budafok-Tétény szívesen látja a tervezett centrumkórházat és járulékos fejlesztéseit - közölte a főváros XXII. kerületének önkormányzata pénteken az MTI-vel.</h4>
      <p>A közleményben idézték Karsay Ferencet (Fidesz-KDNP) Budafok-Tétény polgármesterét, aki úgy fogalmazott, jól előkészített és szakmailag alátámasztott beruházásokat csak azért blokkolni, mert politikailag ez az érdekük, felelőtlenség.</p>
      <p>Mint írták, a hírek szerint László Imre, az újbudai DK-s polgármester által vezetett önkormányzat nem támogatja a kerületbe tervezett szuperkórházat, de legalábbis erős kételyei vannak a beruházás szükségességéről.</p>
      <p>A XXII. és a környező kerületek lakosságának magas színvonalú egészségügyi ellátásának megteremtése érdekében Karsay Ferenc tárgyalásokat kezdeményez a kormányzati szerveknél egy budafok-tétényi helyszín kijelölésére - áll a közleményben.</p>
      <p>MTI</p>
    </article>
  </body>
</html>