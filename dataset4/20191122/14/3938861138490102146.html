<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_vlasnik-ukrtelekomu-ne-porushuye-investicijni-zobovyazannya-analitika/939443"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T14:10:00+00:00"/>
    <meta property="og:title" content="Власник &quot;Укртелекому&quot; не порушує інвестиційні зобов'язання - аналітика"/>
    <meta property="og:description" content="У ЗМІ вважають претензії Фонду держмайна необґрунтованими Власник &quot;Укртелекому&quot; не порушує зобов'язання приватизаційного договору, претензії Фонду держмайна необґрунтовані. Про це йдеться у матеріалі інтернет-видання &quot;Апостроф&quot; &quot;Справедливості заради&quot;. Автор нагадав, що ще в травні ..."/>
  </head>
  <body>
    <article>
      <h1>Власник "Укртелекому" не порушує інвестиційні зобов'язання - аналітика</h1>
      <address><time datetime="2019-11-22T14:10:00+00:00">22 Nov 2019, 14:10</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939443_w_300.jpg?v=0"/>
      </figure>
      <p>У ЗМІ вважають претензії Фонду держмайна необґрунтованими</p>
      <p>Власник "Укртелекому" не порушує зобов'язання приватизаційного договору, претензії Фонду держмайна необґрунтовані. Про це йдеться у матеріалі інтернет-видання "Апостроф" "Справедливості заради".</p>
      <p>Автор нагадав, що ще в травні 2017 року Фонд держмайна подав позов з метою розірвати договір купівлі-продажу 92,79% акцій "Укртелекому" з компанією "ЕСУ", яка в ході приватизації в 2011-му році виступила покупцем телеком-оператора. Причиною позову ФДМ назвав нібито невиконання інвестором двох з п'ятдесяти зобов'язань приватизаційного договору – інвестування в розвиток компанії в розмірі 450 млн доларів, а також добудову та передачу в держвласність лінії спецзв'язку.</p>
      <p>"В "ЕСУ" впевнені, що претензії ФДМ не витримують ніякої критики. Наприклад, про те, що інвестор, нібито, не побудував і не передав державі телекомунікаційну мережу спеціального призначення. В реальності мережа давно побудована, і фактично експлуатується відповідними державними структурами. Формальною зачіпкою для позову став той факт, що Держспецзв'язок відмовився підписати акт приймання цієї мережі (що не заважає, до речі, цьому ж відомству нею користуватися). Варто зауважити, що в ході другого кола розглядів суди таки погодилися з тим, що "ЕСУ" зробила все від себе залежне для виконання цього зобов'язання і в цій частині договір не можна вважати порушеним. Ці висновки остаточно підтвердив і Верховний суд", - йдеться в матеріалі.</p>
      <p>Що стосується другого зобов'язання щодо інвестування в розвиток компанії 450 млн доларів, автор зазначає, що інвестор вклав набагато більше зазначеної в приватизаційному договорі суми, що дозволило зробити хронічно збиткову державну компанію прибутковою, коли власником став приватний інвестор.</p>
      <p>"На виконання післяприватизаційного розвитку "Укртелекому" за 5 років, починаючи з 2011 року, було витрачено набагато більше зазначеної суми. І ці кошти досягли своєї мети: об'єктивні фінансові дані телекомоператора, які стабільно покращуються, починаючи з 2013 року, тому підтвердження. Прибутковість компанії зростає від року до року – незважаючи на несприятливі зовнішні економічні фактори. Мається на увазі і складна ситуація в країні через військові дії, і глобальна тенденція падіння фіксованої телефонії", - повідомляється в матеріалі.</p>
      <p>Автор підкреслює, на претензії Фонду держмайна у покупця "Укртелекому" є своя тверда позиція: за роки, поки підприємство перебуває у приватній власності, жодного порушення післяприватизаційних зобов'язань з боку інвестора не було.</p>
      <p>За інформацією ЗМІ, найбільш вдалими операціями в історії вітчизняної приватизації економісти вважають продаж "Криворіжсталі" та "Укртелекому". Перша угода в 2005 році принесла до бюджету країни 24,2 млрд грн, друга – 10,6 млрд грн (2011 рік). При чому при повторному продажу "Криворіжсталі" вдалося виручити в п'ять разів більше, ніж при первинній приватизації. Однак фахівці впевнені, що цей успіх реприватизації повторити не вдасться.</p>
    </article>
  </body>
</html>