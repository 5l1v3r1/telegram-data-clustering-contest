<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33178/la-settimana-del-black-friday-qualche-affare-ce-ma-occhio-alle-fregature"/>
    <meta property="og:site_name" content="DDay.it"/>
    <meta property="article:published_time" content="2019-11-22T14:37:00+00:00"/>
    <meta property="og:title" content="La settimana del Black Friday: qualche affare c'è, ma occhio alle fregature"/>
    <meta property="og:description" content="L’analisi del comparatore di prezzi Pagomeno di Schibsted, relativa al Black Friday dello scorso anno, invita a tenere gli occhi aperti. L’anno scorso i prezzi sono scesi di appena lo 0,95%, e in alcuni casi sono addirittura aumentati."/>
  </head>
  <body>
    <article>
      <h1>La settimana del Black Friday: qualche affare c'è, ma occhio alle fregature</h1>
      <h2>L’analisi del comparatore di prezzi Pagomeno di Schibsted, relativa al Black Friday dello scorso anno, invita a tenere gli occhi aperti. L’anno scorso i prezzi sono scesi di appena lo 0,95%, e in alcuni casi sono addirittura aumentati.</h2>
      <address><time datetime="2019-11-22T14:37:00+00:00">22 Nov 2019, 14:37</time> by <a rel="author">Pasquale Agizza</a></address>
      <p>Ormai ci siamo. Stiamo entrando ufficialmente nella settimana del Black Friday, e sia online che in TV è tutto un fiorire di mega offerte. Sconti del 30, del 50, del 70% e chi più ne ha più ne metta. Ma siamo sicuri che acquistare durante la settimana del Black Friday sia davvero un affare? Probabilmente non lo è, almeno leggendo il rapporto del comparatore di prezzi Pagomeno di Schibsted.</p>
      <p>Il meccanismo è sempre lo stesso - e ne abbiamo già<a href="https://www.dday.it/redazione/32154/editoriale-unieuro-e-la-promo-taroccata-un-caso-di-tossicodipendenza-da-sconto"> parlato diffusamente</a> sulle nostre pagine. Nelle settimane precedenti al Black Friday <b>molti oggetti sono “magicamente” tornati al prezzo pieno o al prezzo di listino</b>, giusto in tempo per poter sbandierare qualche giorno dopo sconti mai visti. E mai visti, in questo caso, è da prendere alla lettera.</p>
      <figure>
        <img src="https://cdn.dday.it/system/uploads/picture/image/58940/content_small_BF1.png"/>
      </figure>
      <p> </p>
      <h3>Uno smartphone su cinque costava di più durante il Black Friday dello scorso anno</h3>
      <p>Analizzando il rapporto, non possiamo che partire dagli smartphone. Siamo sicuri che siano molti gli utenti a caccia dell’offerta giusta per cambiare un dispositivo che inizia a mostrare i primi segni di cedimento. Quanto ci ha fatto risparmiare l’anno scorso il Black Friday? <b>Pochissimo, in media appena l’1,07%</b>.</p>
      <p>Seppur è vero che il 25% dei telefoni cellulari era scontato (nel 5% dei casi lo sconto superava il 16%), <b>il 19,17% degli smartphone ha fatto registrare in quei giorni un prezzo più alto rispetto a quello delle settimane precedenti.</b> In pratica uno smartphone su cinque costava di più durante il Black Friday che nei giorni precedenti.</p>
      <figure>
        <img src="https://cdn.dday.it/system/uploads/picture/image/58941/content_small_BF_2.jpg"/>
      </figure>
      <p>Stessa storia per quel che riguarda le televisioni, dove appena il 32,41% dei modelli in vendita ha visto calare il suo prezzo durante il Black Friday, e solamente il 7% ha goduto di un corposo sconto superiore al 16%.</p>
      <p>TV e smartphone non sono nemmeno la categoria a cui è andata peggio. <b>La categoria dei notebook, infatti, è stata quella meno toccata dagli sconti.</b> La variazione di prezzo è stata, in media, dello -0,30%, con il 20% circa di computer portatili che costava di più al Black Friday che nei giorni precedenti.</p>
      <p> </p>
      <h3>Qualche affare sui microonde, ma le giacche da uomo costavano molto di più</h3>
      <p>In generale, qual è stata la categoria di prodotti a far registrare gli sconti maggiori? La variazione maggiore si è avuta sui forni a microonde, con <b>un risparmio pari al 4,34%</b> e uno sconto superiore al 18% per il 6% dei prodotti in vendita.</p>
      <p>Maglia nera invece per le giacche invernali da uomo, che durante il periodo del Black Friday hanno subito un rincaro nell’ordine del 7%. Sono stati coinvolti praticamente tutti i marchi più conosciuti e tutti i modelli di tendenza nel 2018.</p>
    </article>
  </body>
</html>