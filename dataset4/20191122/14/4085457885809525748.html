<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gizchina.cz/2019/11/22/dalsi-ohebny-patent-od-xiaomi-pripomina-mi-mix-alpha/"/>
    <meta property="og:site_name" content="GizChina.cz"/>
    <meta property="article:published_time" content="2019-11-22T14:00:39+00:00"/>
    <meta property="og:title" content="Další ohebný patent od Xiaomi připomíná Mi MIX Alpha"/>
    <meta property="og:description" content="Čínští Xiaomi představili v září letošního roku s velkou slávou konceptuální model Mi MIX Alpha a nový patent s ohebným displejem na něj jen navazuje."/>
  </head>
  <body>
    <article>
      <h1>Další ohebný patent od Xiaomi připomíná Mi MIX Alpha</h1>
      <address><time datetime="2019-11-22T14:00:39+00:00">22 Nov 2019, 14:00</time> by <a rel="author" href="https://gizchina.cz/author/mfabian/" target="_blank">Martin Fabián</a></address>
      <p>Ohodnoťte článek</p>
      <p>Čínští Xiaomi představili v září letošního roku s velkou slávou konceptuální model Mi MIX Alpha s displejem zatočeným až na samotná záda přístroje. Jednalo se o velmi zajímavý kousek, který ale nebyl plánován pro masovou produkci a šlo hlavně o předvedení konceptu pro budoucnost a prestiž značky. Každopádně šlo o důležitý krok ve vývoji telefonů od Xiaomi a důkazem je další publikovaný <a href="http://gizchina.cz/tag/patent">patent</a> čínského gigantu registrovaný u domácí autority <a href="https://www.dealntech.com/xiaomis-upcoming-foldable-phone-quad-camera-patent/">CNIPA</a>, který by jako jako z oka vypadl příští generaci právě Mi MIX Alpha, jen s ohebným displejem.</p>
      <p>Patent na první pohled opravdu vypadá jako Mi MIX Alpha II skoro se vším všudy, samozřejmě důležitým rozdílem je samotný ohebný displej. Ten by měl mít hned dva klouby pro ohýbání a při kompletním rozložení byste měli dostat užitnou plochu o tabletové velikosti. Stejně jako u Alpha modelu nejsou záhyby rovnoměrné a po zavření je na jednom z nich sestava hlavních foto senzorů. Podobnost s Mi MIX Alpha opravdu není čistě náhodná, protože telefony sdílí stejné interní kódové označení a údajně byly vyvíjeny spolu. Jen u ne-ohebného kousku byla reálná produkce přece jen jednodušší a spatřil tak světlo světa dříve.</p>
      <figure>
        <img src="https://gizchina.cz/wp-content/uploads/2019/11/2-14.jpg"/>
      </figure>
      <p>Xiaomi v poslední době opravdu přitopili pod kotlem s plánovanými ohebnými telefony, tedy alespoň co se týká frekvence zajímavých patentů. V minulých dnech jsme tak měli možnost vidět <a href="https://gizchina.cz/2019/11/08/dalsi-patent-ohebneho-xiaomi-s-peti-fotoaparaty/">patent s výsuvným modulem s pěticí fotoaparátů</a> nebo <a href="https://gizchina.cz/2019/11/15/xiaomi-patentuje-dalsi-skladaci-telefon/">„véčkový“ design podobný Motorole RAZR</a>. Ve všech případech jde samozřejmě jen o patenty, takže nikdo nezaručuje jejich plynulý přechod na výrobní linky. Ale i tak jde o zajímavou ilustraci uvažování designérů Xiaomi a jejich víry v úspěch ohebných telefonů u uživatelů. Teď už jen pořádně ohnout ceny…</p>
      <footer>Některé naše odkazy mohou vést na prodejce elektroniky. Pokud si skrze takový odkaz něco koupíte, můžeme z prodeje obdržet malá procenta.</footer>
      <related>
        <h4>Podobné články</h4>
        <a href="https://gizchina.cz/2019/11/22/sonicky-zubni-kartacek-xiaomi-mijia-t300-v-akci/"/>
        <a href="https://gizchina.cz/2019/11/21/100w-rychlo-nabijeni-xiaomi-dorazi-pristi-rok/"/>
        <a href="https://gizchina.cz/2019/11/21/xiaomi-predstavuje-strategii-miui-pro-dalsi-roky/"/>
      </related>
    </article>
  </body>
</html>