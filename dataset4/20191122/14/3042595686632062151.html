<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/landets-mest-usolidariske-parti/71844468"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T14:04:51+00:00"/>
    <meta property="og:title" content="- Landets mest usolidariske parti"/>
    <meta property="og:description" content="Senterpartiet har overtatt rollen som Stortingets minst solidariske parti. Kraftsalven kommer fra Venstre-leder og kulturminister Trine Skei Grande."/>
  </head>
  <body>
    <article>
      <h1>- Landets mest usolidariske parti</h1>
      <h2>Senterpartiet har overtatt rollen som Stortingets minst solidariske parti. Kraftsalven kommer fra Venstre-leder og kulturminister Trine Skei Grande.</h2>
      <address><time datetime="2019-11-22T14:04:51+00:00">22 Nov 2019, 14:04</time> by <a rel="author">Mats Rønning</a></address>
      <p>
        <b><a href="https://www.dagbladet.no/nyheter/siv-ber-trygve-bytte-side--han-er-hjertelig-velkommen/71841481">I går gikk Frp-leder Siv Jensen ut i Dagbladet og ba Trygve Slagsvold Vedum og Senterpartiet bytte side i norsk politikk.</a> Regjeringspartner Venstre er lite begeistret for tanken.</b>
      </p>
      <p>- Tradisjonelt har Ap og Frp konkurrert om å være hardest i klypa når det gjelder flyktninger, men det er ingen tvil om at Sp nå har overtatt rollen som Stortingets mest usolidariske parti. Jeg synes det er leit, sier Venstre-leder Trine Skei Grande til Dagbladet.</p>
      <h3>Kvoteflyktninger</h3>
      <p>Grande blir oppgitt når hun leser avsnittene om kvoteflyktninger i Senterpartiets alternative budsjett.</p>
      <p>Der legges det opp til at Norge skal ta imot 2 000 kvoteflyktninger neste år - 1 000 mindre enn regjeringen går inn for. Rett nok vil Senterpartiet opprettholde samme kronebeløp som regjeringen, men budsjettet konkluderer som følger:</p>
      <p>- FNs høykomissær må vurdere om flyktninger best kan hjelpes ved å bruke midlene i nærområdet eller ved at Norge tar imot 1 000 kvoteflyktninger ekstra.</p>
      <p>Heller ikke i fjor la Sp opp til å ta imot 3 000 kvoteflyktninger i sitt alternative statsbudsjett.</p>
      <h3>Sp: - Synd</h3>
      <p>Senterpartiets finanspolitiske talsperson Sigbjørn Gjelsvik har lite til overs for Grandes ordvalg og analyse.</p>
      <p>- Det er synd at hun velger å bruke slike ord. Vi burde i stedet ha en saklig debatt om hvordan vi kan hjelpe flest mulige mennesker som har det vondt i verden, sier Gjelsvik.</p>
      <p>Han viser til at Sp øker bevilgningene til FNs høykommissær i sitt budsjett og understreker at regjeringen selv åpner for å redusere antallet kvoteflyktninger, dersom det på nytt skulle komme mange asylsøkere til Norge.</p>
      <h3>Savner Kleppa</h3>
      <p>Venstre og Senterpartiet har sammen med KrF historisk utgjort sentrum i norsk politikk. De tre partiene har flere ganger regjert sammen, sist under Kjell Magne Bondeviks sentrumsregjering fra 1997 til 2000.</p>
      <p>Men nå er det en avgrunn mellom Venstre og Senterpartiet i flere politiske spørsmål.</p>
      <p>- Sp har gått bort fra den liberale linja Magnhild Meltveit Kleppa sto for den gang Sp var en del av flyktningkoalisjonen med blant annet Venstre og KrF. Jeg savner Magnhild sin rause linje og stemme i dagens Sp, sier Grande.</p>
      <p>Hun får svar på tiltale fra Gjelsvik i den gamle alliansepartneren Sp:</p>
      <p>
        <b>- Venstre har beveget seg langt fra sine røtter på mange områder og er blitt et parti de færreste kjenner igjen, sier han.</b>
      </p>
      <h3>Stolt av rekord</h3>
      <p>Også KrFU reagerer kraftig på Sps kvoteflykting-kutt.</p>
      <p>
        <b>- Senterpartiet overser at vi har ansvar og forpliktelser overfor Europa og verden. Både når det gjelder klima og flyktninger viser partie uvilje mot internasjonalt samarbeid, sier KrFU-leder Edel-Marie Haukland.</b>
      </p>
      <p>At KrF og Venstre angriper Senterpartiets flyktningpolitikk samtidig som partiene selv sitter i regjering med Fremskrittspartiet, finner Trine Skei Grande ingenting paradoksalt ved.</p>
      <p>
        <b>- Venstre og KrF har i de siste 6 årene hatt avgjørende innflytelse over statsbudsjettet og vunnet hvert eneste flyktningeslag i regjeringa, sier Venstre-lederen.</b>
      </p>
      <p>Hun viser til at Norge under Erna Solbergs regjering samlet vil ha tatt imot 18 600 kvoteflyktninger fra 2014 til 2020.</p>
      <p>
        <b>- Det plasserer Norge i verdenstoppen når det gjelder å ta et internasjonalt ansvar for verdens flyktninger, sier Grande.</b>
      </p>
    </article>
  </body>
</html>