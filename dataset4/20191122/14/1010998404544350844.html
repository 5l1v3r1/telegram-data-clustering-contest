<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/razporediha-na-koncesionera-v-sozopol-da-spre-izzemvaneto-na-pjasak-ot-cherno-more.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T14:58:00+00:00"/>
    <meta property="og:title" content="Разпоредиха на концесионера в Созопол да спре изземването на пясък от Черно море"/>
    <meta property="og:description" content="Според концесионера издигането на защитни пясъчни диги е единственият екосъобразен метод да се предпази плажната ивица от бурните морски вълни през зимата"/>
  </head>
  <body>
    <article>
      <h1>Разпоредиха на концесионера в Созопол да спре изземването на пясък от Черно море</h1>
      <h2>Според концесионера издигането на защитни пясъчни диги е единственият екосъобразен метод да се предпази плажната ивица от бурните морски вълни през зимата</h2>
      <address>
        <time datetime="2019-11-22T14:58:00+00:00">22 Nov 2019, 14:58</time>
      </address>
      <figure>
        <video src="https://vid.btv.bg/btvnews/2019/11/22/sozopol_19_1574443194-1.mp4"/>
      </figure>
      <p>Незабавно да спре изземването на пясък от Черно море. Това разпореди на концесионера на Централния плаж в Созопол Басейнова дирекция-Варна след проверка, която е установила унищожаване на брега.</p>
      <p>Проверка на Централния плаж в Стария Созопол е разпоредил и министърът на туризма Николина Ангелкова. Експерти на ведомството също ще инспектират извършените на място дейности.</p>
      <p>Концесионерът излезе със становище по случая, разпространено до медиите, според което издигането на защитни пясъчни диги е единственият екосъобразен метод да се предпази плажната ивица от бурните морски вълни през зимните месеци. Тази практика била установена и се прилагала в цял свят.</p>
      <p>Според тезата на концесионера, са спазени всички нормативни изисквания и предварителни уведомления за действията, предприети на плажа, а освен това през пролетния сезон натрупаният пясък под формата на диги щял да бъде изравнен.</p>
      <p>Местните жители излязоха на протест и поискаха дигата, натрупана от багера на концесионера да бъде премахната.</p>
      <p>Дейността на багера е временно преустановена. Концесионерът ще бъде глобен за разрушаване на част от бреговата ивица.</p>
    </article>
  </body>
</html>