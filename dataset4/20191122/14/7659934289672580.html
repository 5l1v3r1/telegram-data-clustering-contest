<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2003776/%E2%80%8B%E2%80%98ba%C5%9F%C3%B6rt%C3%BCs%C3%BC-tart%C4%B1%C5%9Fmalar%C4%B1na%E2%80%99-ezher-de-kat%C4%B1ld%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-22T14:15:00+00:00"/>
    <meta property="og:title" content="​‘Başörtüsü tartışmalarına’ Ezher de katıldı"/>
    <meta property="og:description" content="El-Ezher, Mısır’daki bir kadın sanatçı ile ilgili yaşanan bir krizden günler sonra ‘başörtüsü tartışmalarına’ dahil oldu. El-Ezher Uluslararası Fetva Merkezi’nden yayınlanan bildirgede başörtüsünün Kur’an-ı Kerim’de nasla sabit bir farz olduğu ve nas"/>
  </head>
  <body>
    <article>
      <h1>​‘Başörtüsü tartışmalarına’ Ezher de katıldı</h1>
      <address>
        <time datetime="2019-11-22T14:15:00+00:00">22 Nov 2019, 14:15</time>
      </address>
      <p>El-Ezher, Mısır’daki bir kadın sanatçı ile ilgili yaşanan bir krizden günler sonra ‘başörtüsü tartışmalarına’ dahil oldu.<br/><br/>El-Ezher Uluslararası Fetva Merkezi’nden yayınlanan bildirgede başörtüsünün Kur’an-ı Kerim’de nasla sabit bir farz olduğu ve nasların sabit olduğu konularda içtihad edilemeyeceğinin altı çizildi.<br/><br/>Fetva Merkezi’nin resmi Facebook hesabında da yayınlan açıklamada, son zamanlarda başörtüsünün farz olmadığı yönünde bazı fetva ve fikirlerin yayıldığına dikkat çekilirken, bu düşünce ve söylentilerin İslam’la ilgisi olmadığı belirtildi.<br/><br/>Mısır’da başörtüsü takmama konusunda sorunların zaman zaman gündeme gelmesi dikkat çekici bir durum. Bu konunun gündeme gelmesi, başörtüsü takma yanlısı olanlarla karşıtı olanlar arasında toplumsal bir tartışmaya neden oluyor. <br/><br/>Toplumda tartışmalara neden olan konu, Mısırlı sanatçı Sabrien ile geçtiğimiz günlerde yeniden gündeme geldi. Sabrien, Instagram hesabından yaptığı başörtüsüz paylaşımın ardından sosyal medyadaki takipçileri arasında tartışmalar yaşandı. Sabrien, bir yandan büyük bir tepki ile karşılaşırken, diğer yandan destek mesajları yağdı.    <br/><br/>El-Ezher Uluslararası Fetva Merkezi’nin geçtiğimiz günlerde sosyal medya platformlarında gerçekleştirilen tartışmaların ardından, başörtüsü konusunda resmi Facebook hesabından yayınlanan açıklamada, başörtüsünün Kur’an-ı Kerim’de nasla sabit bir farz olduğu ve nasların sabit olduğu konularda içtihad edilemeyeceğinin altı çizildi. Ayrıca kültür düzeyleri ne olursa olsun kamuoyu ve uzman olmayan kişilerin bu konularda tartışmaya girmesinin kabul edilemez olduğuna dikkat çekildi. Merkez’in açıklamasında, tüm Müslüman kadınların başlarını örtmelerinin gerekliliğini gösteren delillere yer verildi. Başörtüsü takmanın farz olmasının adil olduğu vurgulandı. Kadınların giymesi gereken İslami kıyafetin onların yararına olduğu belirtildi. Bu giysinin dini bir emir olmasından önce insanın fıtratıyla uyumlu bir davet olduğuna dikkat çekildi. İslam’ın kadınların yüzleri ve elleri dışında tüm bedenini örtmesini emrettiği belirtildi. Bunun fıtrat, kadınlığı ve erkeğin kalbindeki yerini korumak için emredildiği ifade edildi.<br/><br/>El-Ezher Uluslararası Fetva Merkezi’nin açıklamasında, kadınların başörtüsü takmasının, toplum tarafından, beden ve şehvet aracı olarak değil başarılı bir akıl, verimli bir düşünce, ilerleme ve gelişim sağlayan yapıcı bir faktör olarak görülmelerine yardımcı olduğu belirtildi. Allahu Teala’nın kadınlara, erkeklerin dikkatini çekecek bir cazibe verdiği de göz önünde bulundurulduğunda, tesettürün kadının çekici doğası açısından daha uygun olduğuna dikkat çekildi. Bunun kadının, eşi için cazip kalmasını sağlayacağı belirtildi. Erkeğin kadına zorlu bir yol kat ederek evlilikle ulaşmasının eşini kendi nezdinde daha onurlu ve değerli kılacağının altı çizildi. Kadının tesettüre bürünmesinin, yalnızca onun fıtratını korumak için olduğu vurgulandı.<br/><br/>Sabrien, başörtüsünü çıkararak bir sansasyon yaratan ilk Mısırlı sanatçı değil. Daha önce de birçok sanatçı başını acımıştı. Gözlemciler, başörtü destekçilerinin bunu dini bir görev ve ihtişam işareti olarak gördüğünü söylüyor. Ancak muhalifler, başörtü takmanın kadına çok sayıda kısıtlama getirdiğini düşünüyor.<br/><br/>Ancak Ezher Uluslararası Fetva Merkezi, bu tür hükümler hakkında herhangi bir dini delil ve dayanak olmadan fetva verenlerin, bundan vazgeçmesi gerektiğini söyledi. Fetva vermeyi konunun uzmanı olan ilim adamlarına bırakmaları çağrısında bulunuldu.</p>
    </article>
  </body>
</html>