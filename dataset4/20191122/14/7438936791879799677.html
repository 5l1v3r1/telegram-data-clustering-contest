<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/obce-volicum/Frydek-Mistek-Adventni-mestecko-bude-opet-lakat-k-setkavani-s-prateli-604313"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T14:47:00+00:00"/>
    <meta property="og:title" content="Frýdek-Místek: Adventní městečko bude opět lákat k setkávání s přáteli"/>
    <meta property="og:description" content="Náměstí Svobody v Místku a jeho přilehlé uličky a prostranství se již zanedlouho promění v Adventní městečko. K návštěvě bude lákat od 29. listopadu, kdy bude slavnostně rozsvícen Vánoční strom a spolu s ním vánoční výzdoba celého města, až do 23. prosince."/>
  </head>
  <body>
    <article>
      <h1>Frýdek-Místek: Adventní městečko bude opět lákat k setkávání s přáteli</h1>
      <address>
        <time datetime="2019-11-22T14:47:00+00:00">22 Nov 2019, 14:47</time>
      </address>
      <p>
        <b>Náměstí Svobody v Místku a jeho přilehlé uličky a prostranství se již zanedlouho promění v Adventní městečko. K návštěvě bude lákat od 29. listopadu, kdy bude slavnostně rozsvícen Vánoční strom a spolu s ním vánoční výzdoba celého města, až do 23. prosince.</b>
      </p>
      <p>Ve stylových stáncích budou prodejci nabízet vánoční zboží a dobroty, na podiu se budou střídat divadelníci, hudebníci i tanečníci. Chybět nebude zvonička vánočních přání, betlém, živá zvířátka ani stylové kulisy. O víkendech budou připravena představení pro děti, ale také adventní dílny, Ježíškova pošta a dětský vláček.</p>
      <p>„Adventní městečko se rok od roku těší velké návštěvnosti. Snažíme se, aby dýchalo vánoční atmosférou a návštěvníci v něm našli vždy něco nového, ale také tradičního. Tradice se musíme snažit předávat neustále a jsem rád, že tradicí se stává i naše Adventní městečko se spoustou zábavy, vánočního zboží a bohatého občerstvení. Doufám, že zase přibude těch, kteří si najdou v tom předvánočním shonu čas a domluví se se známými, přáteli nebo rodinnými příslušníky a prostě se tu potkají, dají si něco dobého, pobaví se, prostě načerpají slavnostní atmosféru a naladí se na příjemné prožití Vánoc,“ vybízí k návštěvě Adventního městečka primátor Michal Pobucký.</p>
      <p>Nedílnou součástí Adventního městečka jsou Adventní trhy. Konat se budou vždy od 10 do 18 hodin, v případě zájmu návštěvníků i déle. Ve stylových stáncích se budou prodávat vafle, placky, klobásky, ale také horká medovina, zázvorák, různé druhy punčů i nealkoholické a další dobroty. Široká bude i nabídka vánočního zboží, která se bude ve stáncích obměňovat, takže se vyplatí navštívit Adventní městečko opakovaně. K mání budou vánoční dekorace, ale taky skleněné nebo dřevěné šperky, rukodělné výrobky ze dřeva, skla i keramiky, bylinná mýdla, svíčky, šité a kožešinové zboží nebo háčkované ozdoby. Chybět nebudou ani zdobené perníčky a vánoční oplatky. Stánky s punčem budou otevřené na náměstí i mezi svátky až do 30. prosince. Součástí trhů bude i soutěž o nejvoňavější, nejchutnější a nejkrásnější „Sváteční vánočku“. Ochutnávka vzorků se uskuteční 20. a 21. prosince, vyhodnocení pak 22. prosince před zahájením odpoledního programu na náměstí.</p>
      <p>„Adventní trhy jsou v režii zaměstnanců živnostenského úřadu, kteří mají zkušenosti s pořádáním farmářských trhů během roku a kteří se starají také o estetickou stránku celého Adventního městečka a navrhují novinky v rámci vánoční výzdoby města. Ta bude letos obohacena. Kašna na místeckém náměstí se promění ve světelný gejzír a novinkou budou i tři třímetroví světelní andělé instalováni na frekventovaných místech, takže je při procházce městem jistě neminete. Jeden bude na třídě T. G. Masaryka, před kavárnou Radhošť, další ve frýdeckém parku u Jošta a třetí v Místku na ulici Hlavní u bývalého autobusového stanoviště. Vánočně bude letos nazdobena i kašna na frýdeckém Zámeckém náměstí,“ řekl náměstek primátora Jakub Míček.</p>
      <p>Doprovodný program v Adventním městečku bude každý den. Návštěvníci se mohou těšit i na každoročně hojně navštěvované akce. Ve čtvrtek 5. prosince ovládne náměstí Mikuláš, ve středu 11. prosince je na programu tradiční akce Česko zpívá koledy a víkendová dopoledne budou patřit představením pro děti. Návštěvníci se mohou těšit i na koncerty. „Čeká nás opět pestrý hudební program. Vystoupí například skvělé elektronicko-kytarové duo Lišky nebo Josef Vágner spolu se sborem ZUŠ Frýdek-Místek. Uslyšíme také legendární frýdecko-místeckou swingovou kapelou Akuma, místní funky kapelu Čadi, písničkáře Reného Součka nebo beskydské duo Okýbachi se směsicí žánrů a nástrojů. Chybět nebude ani tradiční cimbálová muzika či její netradiční moderní alternativy, jako například Cimbal Hell Band. Na podiu vystoupí také finalisté soutěží Beskydský slavík a Talent 2019,“ přiblížila program Gabriela Kocichová z KulturyFM.</p>
      <p>Adventní dílny budou na náměstí zejména o víkendech (do 15. prosince), a tvořit se v nich bude pokaždé něco jiného. Připravují je zaměstnanci Střediska volného času Klíč za finanční podpory statutárního města Frýdek-Místek. Zájemcům budou přístupné zdarma.</p>
      <p>„Stejně jako v loňském roce se mohou zájemci těšit na tvoření se studenty středních škol. V pátek 13. prosince a v sobotu 14. prosince přiveze Střední odborná škola Lískovecká na náměstí mini kovářskou dílnu se žhavou výhní a kovadlinou, takže zájemci si budou moci vyzkoušet náročnost kovářského řemesla. Střední škola řemesel z ulice Pionýrů nabídne v úterý 17. prosince a ve čtvrtek 19. prosince zdobení perníčků,“ doplnil náměstek Pavel Machala.</p>
      <p>Adventní městečko připravilo statutární město Frýdek-Místek prostřednictvím své organizace KulturaFM a živnostenského úřadu s přispěním městských společností TS a.s. a Frýdecká skládka a.s.</p>
      <p><b>Adventní dílny:</b><br/>29. 11. 14:00 – 18:00 hodin výroba vánočních ozdob na stromeček<br/> 5. 12. 15:00 – 18:00 hodin čekání na Mikuláše si děti zkrátí vytvořením zimního obrázku, veselého čertíka a andělské ozdoby<br/>7. 12. 10:00 – 12:00 hodin, 15:00 - 18:00 hodin výroba obrázku s kapříkem a malé vánoční ozdoby na stůl<br/>8. 12. 10:00 – 12:00 hodin, 15:00 - 18:00 hodin výroba vyšívaného přání, dekorace do oken a slaměné hvězdičky<br/>14. 12. 10:00 – 12:00 hodin, 15:00 - 18:00 hodin výroba romantické vánoční baňky, vánočního přání a ozdoby na stromeček<br/>15. 12. 10:00 – 12:00 hodin, 15:00 - 18:00 hodin výroba novoročenky, ale taky korálkových ozdob na stromeček</p>
      <p><b>Rozsvícení vánočního stromu:</b><br/>29. listopadu (více <a href="https://www.frydekmistek.cz/cz/o-meste/06101507-vanocni-strom-a-vyzdoba-mesta-se-rozsviti-uz-pristi-tyden.html">ZDE</a>)</p>
      <p><b>Veřená sbírka Vánoční strom</b><br/>Stejně jako v minulých letech se i letos uskuteční na náměstí Svobody v Místku veřejná sbírka „Vánoční strom“. Zahájena bude 29. listopadu a ukončena 31. prosince. Výtěžek sbírky je určen pro městský Hospic, a to na zakoupení antidekubitních matrací, které pomáhají předcházet vzniku proleženin u dlouho ležících pacientů.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/obce-volicum/Frydek-Mistek-Stav-znecisteni-ovzdusi-ve-meste-602689"/>
        <a href="https://www.parlamentnilisty.cz/politika/obce-volicum/Frydek-Mistek-dnes-otevrel-unikatni-skatepark-600817"/>
        <a href="https://www.parlamentnilisty.cz/politika/obce-volicum/Frydek-Mistek-Mesto-se-pripoji-k-projektu-Housing-First-599640"/>
        <a href="https://www.parlamentnilisty.cz/politika/obce-volicum/Frydek-Mistek-Hrbitov-je-plny-tajemstvi-prijdte-se-zaposlouchat-do-jeho-pribehu-599494"/>
      </related>
    </article>
  </body>
</html>