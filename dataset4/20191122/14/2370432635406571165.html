<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/politiki/491249-dendias-anagki-gia-paneyropaiki-apantisi-se-prosfygiko-metanasteytiko/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T14:42:22+00:00"/>
    <meta property="og:title" content="Δένδιας: Ανάγκη για πανευρωπαϊκή απάντηση σε προσφυγικό – μεταναστευτικό"/>
    <meta property="og:description" content="Την ανάγκη πανευρωπαϊκής απάντησης στο μεταναστευτικό-προσφυγικό, με αλλαγή του κανονισμού του Δουβλίνου ΙΙ, προέταξε ο υπουργός Εξωτερικών Νίκος Δένδιας."/>
  </head>
  <body>
    <article>
      <h1>Δένδιας: Ανάγκη για πανευρωπαϊκή απάντηση σε προσφυγικό – μεταναστευτικό</h1>
      <address><time datetime="2019-11-22T14:42:22+00:00">22 Nov 2019, 14:42</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491249-dendias-anagki-gia-paneyropaiki-apantisi-se-prosfygiko-metanasteytiko/#">Facebook 0</a>
        </li>
        <li>
          <a href="https://www.eleftherostypos.gr/politiki/491249-dendias-anagki-gia-paneyropaiki-apantisi-se-prosfygiko-metanasteytiko/#">Twitter</a>
        </li>
        <li>
          <a href="https://www.eleftherostypos.gr/politiki/491249-dendias-anagki-gia-paneyropaiki-apantisi-se-prosfygiko-metanasteytiko/#">LinkedIn</a>
        </li>
        <li>
          <a href="https://www.eleftherostypos.gr/politiki/491249-dendias-anagki-gia-paneyropaiki-apantisi-se-prosfygiko-metanasteytiko/#">Περισσότερα</a>
        </li>
      </ul>
      <p>Την ανάγκη πανευρωπαϊκής απάντησης στο μεταναστευτικό-προσφυγικό, με αλλαγή του κανονισμού του Δουβλίνου ΙΙ, προέταξε ο υπουργός Εξωτερικών Νίκος Δένδιας.</p>
      <p>«Εμείς αυτό που κάνουμε στο βαθμό που μπορούμε και νομίζω ότι το έκανε και ο πρωθυπουργός στο Ζάγκρεμπ με πολύ μεγάλη επιτυχία, είναι να τους φέρουμε όλους μπροστά σε ένα καθρέφτη που να δείχνει ποια είναι η πραγματικότητα, ώστε να σταματήσει αυτό το παραμύθι. Διότι είναι πάρα πολύ εύκολο να παριστάνεις ότι δεν καταλαβαίνεις ένα πρόβλημα, αλλά η πραγματικότητα είναι ότι αυτό είναι πανευρωπαϊκό πρόβλημα» σημείωσε ο κ. Δένδιας σε συνέντευξή του Νίκο Χατζηνικολάου για τον ραδιοφωνικό σταθμό «Real FM».</p>
      <p>Στην κατεύθυνση αυτή, τόνισε συγκεκριμένα πως πρέπει να αλλάξει το Δουβλίνο ΙΙ, να πάμε σε μια νέα διαδικασία, συμφωνημένη, ενιαία διαδικασία ασύλου και σε μια συμφωνημένη τακτική προστασίας των ευρωπαϊκών συνόρων. «Όχι για να χτίσουμε τοίχους, αλλά για να μπορούμε ίσα – ίσα να βοηθήσουμε τους ανθρώπους αυτούς που θέλουν να έρθουν στην Ευρώπη, να έρθουν με αξιοπρέπεια και νομιμότητα. Και βεβαίως μέσα στο πλαίσιο των αντοχών των κοινωνιών υποδοχής, αλλιώς δεν μπορούμε να κάνουμε τίποτα» επισήμανε περαιτέρω.</p>
      <p>Παράλληλα, ο κ. Δένδιας μίλησε για την ανάγκη αλληλεγγύης και συγκρότησης συμμαχιών σε ευρωπαϊκό επίπεδο, κάνοντας λόγο για μια συμμαχία των υπεύθυνων Ευρωπαίων. «Δεν είμαστε μόνοι μας, καταρχήν. Μπορούμε να δημιουργήσουμε συμμαχίες» ανέφερε και επισήμανε πως θέλει προσπάθεια, μια συμμαχία των υπευθύνων Ευρωπαίων, η οποία μπορεί πραγματικά να οδηγήσει την Ευρωπαϊκή Ένωση σε μια άλλη αντιμετώπιση.</p>
      <p>Εστιάζοντας περαιτέρω στο ζήτημα της ευρωπαϊκής αλληλεγγύης, ο υπουργός Εξωτερικών είπε «πως όταν λέμε ότι κινούμαστε προς την ευρωπαϊκή ενοποίηση, ή την ομοσπονδοποίηση, ή εν πάση περιπτώσει, να το πούμε με πιο κατανοητούς όρους, να γίνουμε μια οικογένεια από μια αγορά, ε, δεν είναι οικογενειακή συμπεριφορά αυτή». Όπως και σε πολλά πράγματα δεν είναι οικογενειακή συμπεριφορά, παρατήρησε και διερωτήθηκε: «Η Ισπανία δίνει τεχνογνωσία κατασκευής αεροπλανοφόρου στην Τουρκία. Αυτό είναι τμήμα αλληλεγγύης; Η Γερμανία δίνει υποβρύχια στην Τουρκία. Αυτό είναι τμήμα αλληλεγγύης;». «Δεν μιλάω για απλά όπλα, μιλάω για σημαντικά όπλα που μπορούν να αλλάξουν ισορροπίες» υπογράμμισε.</p>
      <p>Κληθείς να χαρτογραφήσει τη σχέση της χώρας μας σήμερα με την Τουρκία, δίνοντας τη φωτογραφία της στιγμής, ο κ. Δένδιας απάντησε «σε απόσταση». «Κατ’ αρχήν, η ίδια η στάση της Τουρκίας στο Κυπριακό δηλητηριάζει, έστω και αν δεν είναι διμερές θέμα, τις ελληνοτουρκικές σχέσεις» εξήγησε και υπογράμμισε πως «δεν είμαστε αδιάφοροι ως προς το τι συμβαίνει στην Κύπρο». Από εκεί και πέρα, επισήμανε, και η όλη στάση της Τουρκίας και στο μεταναστευτικό που δεν είναι διμερές θέμα, αλλά και η παραβατικότητα στο Αιγαίο δημιουργεί θέματα. Στο σημείο αυτό διαμήνυσε πως η χώρα μας θα επιδιώξει τον διάλογο, «μέσα στο δικό μας αξιακό πλαίσιο και με την προστασία των εθνικών συμφερόντων». Εξέφρασε επίσης την ελπίδα ότι η τουρκική κοινωνία θα καταλάβει και η τουρκική ηγεσία θα αντιληφθεί ότι το μέλλον της χώρας δεν μπορεί να είναι στο πλαίσιο μιας μεσανατολικής συμπεριφοράς.</p>
      <p>Απατώντας σε ερώτηση για τις επιπτώσεις που έχει στις σχέσεις της χώρας μας με τους βόρειες γείτονες το βέτο του Γάλλου Προέδρου Εμανουέλ Μακρόν σε ό,τι αφορά την έναρξη της ενταξιακής τους πορείας, ο κ. Δένδιας κατέστησε σαφές πως η ελληνική θέση είναι ότι η διεύρυνση είναι προς το συμφέρον της Ευρώπης και της Ελλάδας, ξεκαθαρίζοντας: «Όχι η διεύρυνση κατά παραχώρηση, η διεύρυνση εφόσον οι χώρες αυτές προσεγγίσουν το ευρωπαϊκό κεκτημένο». Αυτό εάν το κάνει, θα λύσει και τα διμερή μας προβλήματα, προσέθεσε.</p>
      <p>Ερωτηθείς μήπως είναι μια ιστορική ευκαιρία αυτή για να επιδιορθωθούν ορισμένες από τις αδυναμίες και τα αγκάθια της συμφωνίας των Πρεσπών, ο κ. Δένδιας: «Βεβαίως. Αλλά αυτό θα γίνει αν δοθεί ημερομηνία. Τότε θα έχουμε τη δυνατότητα, και τότε θα αποκτήσει εκείνη η κυβέρνηση, καταρχήν, πολιτικό ανάστημα για να δείξει κέρδη στην εσωτερική κοινή γνώμη και τότε θα αποκτήσουμε και εμείς δυνατότητα μέσα στο πλαίσιο των κεφαλαίων που θα ανοίγουν να εξηγήσουμε, γιατί εγώ δεν θέλω να πιέσουμε κανέναν, αλλά να τους εξηγήσουμε γιατί μερικά πράγματα πρέπει να διορθωθούν».</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/politiki/491249-dendias-anagki-gia-paneyropaiki-apantisi-se-prosfygiko-metanasteytiko/#">Facebook 0</a>
        </li>
        <li>
          <a href="https://www.eleftherostypos.gr/politiki/491249-dendias-anagki-gia-paneyropaiki-apantisi-se-prosfygiko-metanasteytiko/#">Twitter</a>
        </li>
        <li>
          <a href="https://www.eleftherostypos.gr/politiki/491249-dendias-anagki-gia-paneyropaiki-apantisi-se-prosfygiko-metanasteytiko/#">LinkedIn</a>
        </li>
        <li>
          <a href="https://www.eleftherostypos.gr/politiki/491249-dendias-anagki-gia-paneyropaiki-apantisi-se-prosfygiko-metanasteytiko/#">Περισσότερα</a>
        </li>
      </ul>
    </article>
  </body>
</html>