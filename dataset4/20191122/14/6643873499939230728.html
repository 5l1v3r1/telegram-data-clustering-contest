<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/debatt/i/xPd1Gj/Jeg-lover-at-vi-skal-forbedre-oss"/>
    <meta property="og:site_name" content="Bergens Tidende"/>
    <meta property="article:published_time" content="2019-11-22T14:40:26+00:00"/>
    <meta property="og:title" content="Debatt: – Vi skal bygge 250 nye kommunale boliger"/>
    <meta property="og:description" content="Alle skal være trygge på at de får hjelp, skriver byråd Lubna Jaffery (Ap)."/>
  </head>
  <body>
    <article>
      <h1>Debatt: – Vi skal bygge 250 nye kommunale boliger</h1>
      <h2>Når noen trenger fellesskapet, skal samfunnet være der og stille opp.</h2>
      <address><time datetime="2019-11-22T14:40:26+00:00">22 Nov 2019, 14:40</time> by <a rel="author">Lubna Jaffery</a></address>
      <p>Debattinnlegg</p>
      <p><b>I BT 15. november</b> <a href="https://www.bt.no/btmeninger/debatt/i/aweQ2A/bunnen-er-naadd-lubna-jaffery">skriver Christine Lingjærde</a> om oppfølging av psykisk syke i Bergen kommune og Helse Bergen. Det er alvorlig at noen i Bergen kommune har hatt en sånn opplevelse.</p>
      <p>Som ny byråd for arbeid, sosial og bolig engasjerer jeg meg sterkt i å bedre situasjonen for personer som sliter med sin psykiske helse. Når noen trenger fellesskapet skal samfunnet være der og stille opp.</p>
      <p><b>Jeg kan ikke</b> gå inn i denne enkeltsaken, men jeg vil gjerne invitere Lingjærde til et møte, så vi sammen kan finne ut hvordan vi kan unngå at dette skjer i fremtiden.</p>
      <p>Det å ha et sted å bo er en rett alle mennesker har. I dag bor det over 340 personer med alvorlige psykiske lidelser i ulike typer boliger med tilrettelagt hjelp fra kommunen.</p>
      <p><b>Mange får hjelp</b> fra kommunen hele døgnet, og flere har ansatte hos seg hele tiden. I Bergen har vi jobbet svært mye med å skaffe gode boliger til alvorlig syke. Jeg tar dette på det største alvor.</p>
      <p>Selv om boligkøen i Bergen har blitt kraftig redusert de siste årene, mangler vi dessverre fremdeles tilrettelagte boliger. Som byråd vil jeg gjøre alt som står i min makt for at boligmeldingen som bystyret har vedtatt blir fulgt opp.</p>
      <p>
        <a href="https://www.bt.no/nyheter/lokalt/i/GG8B29/fra-nyttaar-maa-alle-kommuner-ha-psykolog-i-vestland-mangler-over-halvp">Les også<br/>Fra nyttår må alle kommuner ha psykolog. I Vestland mangler over halvparten.</a>
      </p>
      <p><b>Vi skal bygge</b> 250 nye kommunale boliger i Bergen de neste årene. Mange av disse bygges til personer som sliter med rus og/ eller psykiatri.</p>
      <p>Behandling og oppfølging av psykisk syke er ofte delt mellom kommunen og spesialisthelsetjenesten. Det kan være utfordrende for både for pasienter og pårørende.</p>
      <p>Samhandlingsreformen ble laget for å gi pasienter et bedre og mer tilrettelagt tilbud. Bergen kommune jobber sammen med Helse Bergen for å forbedre samarbeidet.</p>
      <p><b>Dessverre skjer det</b> i enkelte tilfeller svikt når pasienter skal skrives ut fra spesialisthelsetjenesten. Alvorlig svikt i samarbeidet med Helse Bergen er heldigvis sjeldent, men kan få alvorlige konsekvenser for den det gjelder.</p>
      <p>Den situasjonen som Lingjærde beskriver i sitt innlegg er ikke god nok. Jeg lover at vi skal gå gjennom det som skjedde for å finne svikten og forbedre.</p>
      <p>Alle skal være trygge på at de får gode tjenester i Bergen kommune når de trenger vår hjelp.</p>
      <p><b>Din mening betyr noe</b><br/>I BT trenger du ikke å være ekspert eller politiker for å slippe til. Skriv om det du har på hjertet! <a href="https://www.bt.no/btmeninger/debatt/dinmening">Skriv et innlegg</a></p>
      <related>
        <h4>Les også</h4>
        <a href="https://www.bt.no/nyheter/lokalt/i/Xg3eVx/byraadet-vil-proeve-borgerloenn-i-bergen"/>
        <a href="https://www.bt.no/nyheter/lokalt/i/0nqz0M/teamet-skulle-hindre-at-elever-droppet-ut-av-videregaaende-naa-blir-de"/>
        <a href="https://www.bt.no/btmeninger/debatt/i/QoKjnR/taushetsplikten-maa-mykes-opp-overfor-foreldre"/>
        <a href="https://www.bt.no/btmeninger/debatt/i/8mz1yW/slottet-i-sandviken"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/50v6M6/vill-budkamp-om-bolig-med-krypt-solgt-for-235-millioner-over-takst"/>
        <a href="https://www.bt.no/btmeninger/debatt/i/2GgMmr/det-dummeste-jeg-har-gjort"/>
        <a href="https://www.bt.no/nyheter/lokalt/i/QoXpK8/slik-blir-lysfesten-2019"/>
        <a href="https://www.bt.no/nyheter/direkte/i/BR649v/nyheter-direkte"/>
        <a href="https://www.bt.no/nyheter/lokalt/i/P9wmWe/realisering-av-sjoeeiendommer-kan-gi-kommunen-opp-mot-ti-milliarder-kro"/>
        <a href="https://www.bt.no/nyheter/lokalt/i/3JKJ2d/dom-jenten-ble-saa-skadet-etter-voldtekt-at-hun-ble-ufoer-som-16-aaring"/>
      </related>
      <ol>
        <li>
          <a href="https://www.bt.no/tag/Bergen_kommune">Bergen kommune</a>
        </li>
        <li>
          <a href="https://www.bt.no/tag/Helse_Bergen">Helse Bergen</a>
        </li>
        <li>
          <a href="https://www.bt.no/tag/Psykiatri">Psykiatri</a>
        </li>
        <li>
          <a href="https://www.bt.no/tag/Bergen">Bergen</a>
        </li>
        <li>
          <a href="https://www.bt.no/tag/Kommunale_boliger">Kommunale boliger</a>
        </li>
      </ol>
    </article>
  </body>
</html>