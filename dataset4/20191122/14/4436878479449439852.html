<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191503/lastra/rufian/tanquen/comissio/negociadora/investidura"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-22T14:52:00+00:00"/>
    <meta property="og:title" content="Lastra i Rufián tanquen la comissió negociadora per la investidura"/>
    <meta property="og:description" content="Els dos dirigents es van reunir dijous al Congrés i van acordar sumar a les converses Salvador Illa i Ábalos o Calvo per part dels socialistes i Marta Vilalta i Josep Maria Jové per part dels republicans"/>
  </head>
  <body>
    <article>
      <h1>Lastra i Rufián tanquen la comissió negociadora per la investidura</h1>
      <h2>Els dos dirigents es van reunir dijous al Congrés i van acordar sumar a les converses Salvador Illa i Ábalos o Calvo per part dels socialistes i Marta Vilalta i Josep Maria Jové per part dels republicans</h2>
      <address><time datetime="2019-11-22T14:52:00+00:00">22 Nov 2019, 14:52</time> by <a rel="author">Sara González</a></address>
      <p>La segona trobada entre el PSOE i ERC per explorar el suport a la investidura es va produir aquest dijous i va ser discreta, segons ha pogut saber <b>NacióDigital</b>. La portaveu socialista al Congrés, Adriana Lastra, es va reunir a l'hora de dinar amb el dirigent republicà Gabriel Rufián per acordar com seran els equips negociadors que, de forma bilateral, interlocutaran per veure si és viable l'abstenció d'ERC i fer possible la investidura de Pedro Sánchez, que segons la Moncloa està disposat a demostrar "que el diàleg va de veres". <br/><br/>Per part dels socialistes, la previsió és que participin de la negociació Lastra, el secretari d'Organització del PSC, Salvador Illa, i una tercera persona que podria ser o el ministre José Luis Ábalos o la vicepresidenta en funcions Carmen Calvo, que ja va formar part de les converses durant la investidura fallida. Pel que fa als republicans, participaran de les converses, a més de Rufián, la secretària general adjunta del partit, Marta Vilalta, i el president del consell nacional del partit, Josep Maria Jové, investigat per l'organització del referèndum.<br/><br/>La previsió és que els equips es reuneixin per primera vegada a partir de dimarts, quan tots els actors hauran ja conclòs les seves consultes a les bases. Aquest divendres diversos mitjans publiquen que el PSOE veu viable atendre la mesa de diàleg que demana ERC per valorar la seva abstenció a la investidura. Fonts de la Moncloa confirmen que el "gest" és seriós i que hi ha una voluntat d'entesa "seriosa" en aquest sentit amb els republicans.<br/><br/><b>Mesa de negociació sense condicions i amb garanties</b><br/><br/>El passat dilluns, Vilalta va ser l'encarregada de definir com pretenen que sigui la taula de diàleg que demanen com a condició indispensable per plantejar l'abstenció. Reclamen que sigui una negociació "entre iguals", sense condicions prèvies -és a dir, sense que cap de les parts es vegi abocada d'entrada a renunciar als seus plantejaments- i amb garanties que els acords que es prenguin seran complerts.<br/><br/>A banda de la delegació que ERC enviarà per interlocutar amb el PSOE, els republicans tindran un comitè intern que anirà analitzant els possibles avenços o retrocessos de les reunions i les decisions a prendre en cada fase. Aquest equip estarà format, a més de per Rufián, Vilalta i Jové, pel pel coordinador nacional i vicepresident del Govern, Pere Aragonès; la secretària general, Marta Rovira; la número dos al Congrés, Carolina Telechea; la senadora Mirella Cortés, el vicesecretari general de comunicació, Sergi Sabrià; i l'equip de comunicació del partit. També una persona que farà d'enllaç amb Oriol Junqueras i la resta de presos del partit. <br/><br/><b>Nova reunió després de les consultes a les bases</b><br/><br/>Els equips escollits per part dels dos partits es reuniran previsiblement per primera vegada a partir del dimarts amb els resultats de la seva militància ja sobre la taula. El PSOE i Podem pregunten aquest cap de setmana a les seves bases sobre el preacord del govern de coalició i <a href="https://www.naciodigital.cat/noticia/191394/erc/pregunta/bases/condicions/investir/sanchez">ERC els consulta dilluns </a>pel sentit del seu vot a la investidura condicionat per si hi ha o no mesa de negociació per abordar el conflicte entre Catalunya i Espanya.<br/><br/>Les trobades per explorar el marge d'entesa per la investidura seran paralel·les a les dels pressupostos catalans, <a href="https://www.naciodigital.cat/noticia/191501/govern/comuns/acosten/posicions/fiscalitat/pels/pressupostos">on hi ha avenços amb els comuns</a>. Aquest dijous, els de Jéssica Albiach es van reunir amb Economia i van acordar estudiar la possibilitat de modificar l'impost de successions i l'IRPF. I és que, si bé socialistes i Podem necessiten l'abstenció d'ERC perquè la investidura i el govern de coalició prosperi, els republicans precisen dels vuit vots dels comuns al Parlament per poder aprovar els comptes del 2020. </p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>