<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191122_Dokumentumfilm_keszult_a_szigetes_Foo_Fighterskoncert_kerekesszekes_hoserol"/>
    <meta property="og:site_name" content="HVG.hu"/>
    <meta property="article:published_time" content="2019-11-22T14:18:00+00:00"/>
    <meta property="og:title" content="Dokumentumfilm készült a szigetes Foo Fighters-koncert kerekesszékes hőséről"/>
    <meta property="og:description" content="Gal Mizrachi életét megváltoztatta a 2019-es fesztivál."/>
  </head>
  <body>
    <article>
      <h1>Dokumentumfilm készült a szigetes Foo Fighters-koncert kerekesszékes hőséről</h1>
      <address><time datetime="2019-11-22T14:18:00+00:00">22 Nov 2019, 14:18</time> by <a rel="author">hvg.hu</a></address>
      <p>
        <b>Gal Mizrachi életét megváltoztatta a 2019-es fesztivál.</b>
      </p>
      <p>Dokumentumfilm készült Gal Mizrachiról, arról a kerekesszékes fiúról, aki pár percre ellopta a show-t a 2019-es Foo Fighters-koncerten a Szigeten. A Hanna Mathis által rendezett kisfilmet, ami a Wheels of Madness, azaz az Őrület kerekei címet kapta, csütörtökön töltötték fel a Sziget fesztivál <a href="https://www.youtube.com/watch?v=kD7BkZf5V_Q&amp;amp=&amp;feature=youtu.be">YouTube-csatornájára</a>.</p>
      <p>A filmből kiderül, hogy Gal Mizrachi Izraelben él, de nyaranta végiglátogatja a fesztiválokat. A Sziget nagy kedvence, 2015 óta rendszeres látogató. A 2019-es esemény elmondása szerint megváltoztatta az életét, azóta az Óbudai-sziget lett számára a legjobb hely a Földön.</p>
      <p>Kisfilmből körülbelül kiderül, hogy miért: Gal szinte minden őrültséget kipróbált, miközben barátokat szerzett, bulizott vagy éppen számot cserélt lányokkal.</p>
      <p>A kamera végigköveti Gal szigetes hetét, egészen az ominózus Foo Fighters-koncertig. A záró jelenetek azt mutatják be, hogyan szúrta ki a tömegből a zenekar frontembere, Dave Grohl, és mi történt a színpadon.</p>
      <figure>
        <iframe src="https://www.youtube.com/embed/kD7BkZf5V_Q" width="560" height="315" data-service="Youtube" scrolling="no"/>
      </figure>
      <related>
        <a href="https://hvg.hu/kultura/20191118_Hajos_Andras_Dalfutarja_szallitja_a_Sziget_himnuszat"/>
        <a href="https://hvg.hu/kultura/20191021_A_Sziget_sztarfellepoje_kesziti_a_foci_Eb_himnuszat"/>
      </related>
    </article>
  </body>
</html>