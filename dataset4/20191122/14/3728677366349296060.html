<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215967/Groninger-verdacht-van-miljoenenoplichting-en-witwassen"/>
    <meta property="og:site_name" content="RTV Noord"/>
    <meta property="article:published_time" content="2019-11-22T14:10:00+00:00"/>
    <meta property="og:title" content="Groninger verdacht van miljoenenoplichting en witwassen"/>
    <meta property="og:description" content="De Fiscale Inlichtingen- en Opsporingsdienst (FIOD) heeft donderdag drie mannen aangehouden op verdenking van oplichting en witwassen. De hoofdverdachte is een 40-jarige Groninger."/>
  </head>
  <body>
    <article>
      <h1>Groninger verdacht van miljoenenoplichting en witwassen</h1>
      <address>
        <time datetime="2019-11-22T14:10:00+00:00">22 Nov 2019, 14:10</time>
      </address>
      <p>Dat gebeurde na een huiszoeking in een woning in Sneek en een inval in een bedrijfspand in Joure. Daarbij werd beslag gelegd op administratie, auto's en een woning.</p>
      <h3>Drietal</h3>
      <p>Naast de Groninger, die al vast zat voor een ander strafbaar feit, werd ook een 51-jarige man uit Sneek opgepakt. Verder werd een 48-jarige man zonder vaste woon- of verblijfplaats aangehouden; hij wordt alleen verdacht van oplichting.</p>
      <p>De FIOD kwam het drietal op het spoor na meldingen bij de Financial Intelligence Unit Nederland (FIU) dat er ruim 2,3 miljoen euro was overgemaakt van het bedrijf van de Groninger naar diens priv√©rekening.</p>
      <h3>Obligaties en aandelen</h3>
      <p>Volgens de FIOD wilde de hoofdverdachte uit Groningen samen met de man uit Sneek een applicatie voor mobiele telefoons ontwikkelen. Voor de financiering werden aandelen en obligaties uitgegeven. Op de website van het bedrijf werden promotiefilmpjes gezet, waarin ook bekende Nederlanders te zien zijn.</p>
      <p>Investeerders werd een mooi rendement voorgespiegeld door de 48-jarige verdachte. Hiervoor kreeg hij volgens de FIOD mogelijk provisie van de Groninger.</p>
      <h3>Vooral particulieren gedupeerd</h3>
      <p>Uit onderzoek blijkt dat investeerders in totaal ongeveer 3 miljoen euro hebben ingelegd. Volgens de FIOD waren dit voornamelijk particulieren.</p>
      <p>Geen van de investeerders kreeg rendement uitgekeerd.</p>
      <h3>Luxe levensstijl</h3>
      <p>Vermoedelijk heeft de hoofdverdachte uit Groningen ruim 2 miljoen euro opgemaakt aan luxe aankopen en vakanties. Hij nam het geld contant op.</p>
      <p>De FIOD ziet dit als oplichting en witwassen.</p>
    </article>
  </body>
</html>