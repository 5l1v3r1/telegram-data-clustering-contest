<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/syriza-mesa-stin-evdomada-i-synthesi-tis-kentrikis-epitropis-anasygkrotisis/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-22T14:30:40+00:00"/>
    <meta property="og:title" content="ΣΥΡΙΖΑ: Ολοκληρώθηκε η ΠΓ – Μέσα στην εβδομάδα η Κεντρική Επιτροπή Ανασυγκρότηση"/>
    <meta property="og:description" content="Συζήτηση για το όργανο της Κεντρικής Επιτροπής Ανασυγκρότησης που θα συγκροτηθεί για τη διεύρυνση και το Συνέδριο, έγινε στη συνεδρίαση της ΠΓ του ΣΥΡΙΖΑ"/>
  </head>
  <body>
    <article>
      <h1>ΣΥΡΙΖΑ: Ολοκληρώθηκε η ΠΓ – Μέσα στην εβδομάδα η Κεντρική Επιτροπή Ανασυγκρότηση</h1>
      <address>
        <time datetime="2019-11-22T14:30:40+00:00">22 Nov 2019, 14:30</time>
      </address>
      <p>Συζήτηση για το όργανο της <b>«Κεντρικής Επιτροπής Ανασυγκρότησης» (ΚΕΑ)</b> που θα συγκροτηθεί για τη<b> διεύρυνση και το Συνέδριο,</b> έγινε στη συνεδρίαση της <b>ΠΓ</b> του <a href="https://neaselida.gr/tag/syriza/"><b>ΣΥΡΙΖΑ</b> </a>υπό την προεδρία του <b>Αλέξη Τσίπρα</b>, σύμφωνα με κομματικές πηγές.</p>
      <p>Όσον αφορά στη σύνθεση της <b>ΚΕΑ</b> συμφωνήθηκε ότι θα είναι ένα πολυπληθές όργανο προκειμένου να αποτυπώνεται και η ευρύτητα της διεύρυνσης που επιδιώκεται.</p>
      <p>Ειδικότερα, θα συμμετέχουν <b>τα μέλη της ΚΕ του</b> <b>ΣΥΡΙΖΑ </b>και <b>οι Γραμματείς των Νομαρχιακών Οργανώσεων του κόμματος</b>. Θα αξιοποιηθούν στελέχη του κόμματος που αυτή τη στιγμή δεν έχουν κάποια κομματική «χρέωση», αρμοδιότητα, τομέα ευθύνης, πρώην βουλευτές, πρόσωπα που βρέθηκαν σε θέσεις ευθύνης κατά τη διακυβέρνησης του <b>ΣΥΡΙΖΑ </b>και έχουν απεύθυνση σε τοπικές κοινωνίες. Επιπλέον, θα συμμετέχουν στελέχη των συμμάχων του <b>ΣΥΡΙΖΑ</b>, της <b>Προοδευτικής Συμμαχίας</b>. Στη σύνθεση της <b>ΚΕΑ </b>θα ενταχθούν και προσωπικότητες από τον ευρύτερο προοδευτικό χώρο, που δεν ανήκουν στον <b>ΣΥΡΙΖΑ </b>ή στην <b>Προοδευτική Συμμαχία</b>, που θα σηματοδοτήσουν την ευρύτερη διεύρυνση που επιδιώκεται. Το Ενιαίο Πολιτικό Κέντρο θα είναι ένα μικρότερο σχήμα που θα έχει συντονιστικό και λειτουργικό ρόλο για την καλύτερη οργάνωση της δουλειάς της <b>ΚΕΑ</b>.</p>
      <p>Η σύνθεση της <b>ΚΕΑ </b>αναμένεται να ανακοινωθεί μέσα στην ερχόμενη εβδομάδα, ενδεχομένως και την Τετάρτη, ενώ το νέο όργανο θα συνεδριάσει το επόμενο Σαββατοκύριακο, 30 Νοεμβρίου και 1η Δεκεμβρίου.</p>
      <p>Υπογραμμίζεται ότι <b>τόσο η ΚΕ όσο και η ΠΓ του ΣΥΡΙΖΑ παραμένουν σε ισχύ.</b> Η ΚΕ του <b>ΣΥΡΙΖΑ </b>θα συνεδριάσει μετά την ανάπαυλα των εορτών των Χριστουγέννων, με αντικείμενο την έγκριση του απολογισμού της προηγούμενης περιόδου. Επιπλέον, το διεθνές συνέδριο που θα επικεντρώσει στον απολογισμό της διακυβέρνησης <b>ΣΥΡΙΖΑ</b>, προγραμματίζεται να πραγματοποιηθεί περί τα τέλη Φεβρουαρίου. Σύμφωνα με τις ίδιες πληροφορίες, το Συνέδριο θα διεξαχθεί, πιθανότατα μετά το Πάσχα.</p>
      <p>Παράλληλα, όπως ανέφεραν οι ίδιες πηγές, θα συνεχιστούν με αμείωτη ένταση οι περιοδείες και οι ανοικτές εκδηλώσεις και συνελεύσεις του προέδρου του <b>ΣΥΡΙΖΑ </b>και των στελεχών του κόμματος ανά την επικράτεια.</p>
      <p>Κατά τις ίδιες πληροφορίες, στο πλαίσιο της αναδιοργάνωσης των «χρεώσεων» των μελών της ΠΓ, η <b>Ρένα Δούρου </b>θα έχει την ευθύνη του τομέα που σχετίζεται με την κλιματική αλλαγή.</p>
      <related>
        <a href="https://neaselida.gr/politiki/syriza-zitaei-allages-stin-protasi-tis-nd-gia-tin-psifo-ton-apodimon/"/>
      </related>
    </article>
  </body>
</html>