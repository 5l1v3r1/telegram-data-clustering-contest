<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/trends/49360/huawei-mag-opnieuw-windowslaptops-maken/"/>
    <meta property="og:site_name" content="Techzine"/>
    <meta property="article:published_time" content="2019-11-22T14:51:44+00:00"/>
    <meta property="og:title" content="Huawei mag opnieuw Windowslaptops maken"/>
    <meta property="og:description" content="De VS hebben Microsoft een licentie gegeven voor de export van software naar Huawei. Dat betekent concreet dat de Chinese fabrikant opnieuw toegang krijgt tot Windows 10 voor zijn laptops. Geen Android van Google voor smartphones en geen Windows voor laptops: het handelsembargo van de VS trof Huawei zwaar. De Chinese fabrikant moest onder andere […]"/>
  </head>
  <body>
    <article>
      <h1>Huawei mag opnieuw Windowslaptops maken</h1>
      <address><time datetime="2019-11-22T14:51:44+00:00">22 Nov 2019, 14:51</time> by <a rel="author">Michaël Aussems</a></address>
      <p>
        <b>De VS hebben Microsoft een licentie gegeven voor de export van software naar Huawei. Dat betekent concreet dat de Chinese fabrikant opnieuw toegang krijgt tot Windows 10 voor zijn laptops.</b>
      </p>
      <p>Geen Android van Google voor smartphones en geen Windows voor laptops: het handelsembargo van de VS trof Huawei zwaar. De Chinese fabrikant moest onder andere de lancering van een splinternieuwe high end-laptop uitstellen omwille van de blokkade. In de zomer lieten de VS weten licenties te willen vertrekken voor bedrijven die wel wilden handelen met Huawei, maar daarna werd het erg stil. Vorige maand <a href="https://www.techzine.be/nieuws/trends/47090/vs-start-met-licenties-voor-export-naar-huawei/">schoot de overheid dan in actie</a>, en nu heeft Microsoft zijn licentie in handen.</p>
      <p>Voor Huawei is de evolutie vooral belangrijk omdat het bedrijf opnieuw toegang krijgt tot Windows 10 en Office. De licentie spreekt van ‘mass market-software’. Het is niet helemaal duidelijk wat er precies onder die term valt, maar vermoedelijk gaat het om wereldwijd beschikbare software. De consument mag dan weer blij zijn <a href="https://www.techzine.be/reviews/workplace/24164/huawei-matebook-x-pro-review/">omdat Huawei best goede premiumlaptops bouwt</a>.</p>
      <h3>Azure</h3>
      <p>Voor Microsoft is de licentie ook belangrijk, en niet alleen omwille van Windows. Microsoft en Huawei werkten samen aan een oplossing voor hybride cloud-infrastructuur, waarbij Huawei gecertifieerde Azure Stack-servers verkocht voor on premises-gebruik. Azure is de belangrijkste groeipoot van Microsoft en is een grote prioriteit. Huawei is een potentieel belangrijke partner in de Chinese markt waar de concurrentie niet alleen van AWS en Google maar ook Baidu en Alibaba komt.</p>
      <p>De licentie toont aan dat de VS er geen problemen mee hebben dat Amerikaanse bedrijven software zoals een besturingssysteem verkopen aan Huawei. Dat lijkt op papier goed nieuws voor de smartphonebusiness van Huawei, die momenteel in moeilijk vaarwater zit. Huawei bouwde wel een nieuwe vlaggenschiptelefoon, maar zonder Google-apps kan die niet op veel Westers enthousiasme rekenen.</p>
      <p>Als Microsoft Windows 10 mag verkopen, lijkt het niet onlogisch dat Google recht heeft op een exportlicentie voor Android. Of die er in de praktijk komt, is koffiedik kijken. De hele kwestie is politiek gemotiveerd, wat wil zeggen dat gezond verstand niet noodzakelijk zal zegevieren.</p>
    </article>
  </body>
</html>