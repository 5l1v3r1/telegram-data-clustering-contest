<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-krym-turechchyna-porom/30286933.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T14:36:47+00:00"/>
    <meta property="og:title" content="У Криму заявили про відновлення вантажного сполучення з Туреччиною, в Києві перевіряють інформацію"/>
    <meta property="og:description" content="Російські ЗМІ з посиланням на підконтрольного Росії директора автономної некомерційної організації «Південний регіональний центр підтримки експорту» Наталію Сєрову повідомили 22 листопада про «відновл"/>
  </head>
  <body>
    <article>
      <h1>У Криму заявили про відновлення вантажного сполучення з Туреччиною, в Києві перевіряють інформацію</h1>
      <address>
        <time datetime="2019-11-22T14:36:47+00:00">22 Nov 2019, 14:36</time>
      </address>
      <p>Російські ЗМІ з посиланням на підконтрольного Росії директора автономної некомерційної організації «Південний регіональний центр підтримки експорту» Наталію Сєрову повідомили 22 листопада про «відновлення вантажного поромного сполучення» між анексованим Кримом і Туреччиною.</p>
      <p>Як повідомляє російське державне агентство новин ТАСС, Сєрова «отримала підтвердження, що запущений пором Зонгулдак – Керч, раз на тиждень, регулярні поставки».</p>
      <p>Цю інформацію на своїх сторінках у соцмережах також поширює колишня призначена Росією прокурор Криму, депутатка російської Держдуми Наталія Поклонська.</p>
      <p>Офіційні Київ і Анкара поки що не підтверджують цю інформацію. Представник президента України в АР Крим Антон Кориневич сказав проєкту Радіо Свобода <a href="https://ru.krymr.com/a/news-chubarov-paromnoe-soobshchenie-turcyja-krym/30286663.html">Крим.Реалії</a>, що в його офісі «займаються цим питанням і перевіряють інформацію».</p>
      <p>Голова Меджлісу кримськотатарського народу Рефат Чубаров не виключив, що повідомлення російських ЗМІ про начебто відновлення вантажного поромного сполучення між анексованим Кримом і Туреччиною є фейком.</p>
      <p>Поромне сполучення між Севастополем і турецьким Зонгулдаком було <a href="https://www.radiosvoboda.org/a/28108533.html">організоване</a> в кінці жовтня 2016 року, в березні 2017 року сполучення було зупинене за рішенням турецької сторони.</p>
      <p>Заходження суден під іноземними прапорами в закриті морські порти і термінали анексованого Криму і Севастополя розглядається Україною як порушення норм міжнародного права і дії, що підривають суверенітет країни, а також як порушення законодавства України. Такі дії тягнуть за собою відповідальність судновласників, операторів і капітанів суден, в тому числі кримінальну.</p>
    </article>
  </body>
</html>