<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743083"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T14:14:00+00:00"/>
    <meta property="og:title" content="จับแล้วเจ้าของบ.ไนซ์รีวิว สืบภ.4ล็อกคาโรงแรมสปป.ลาว"/>
    <meta property="og:description" content="'สืบภาค4' บุกจับเจ้าของบริษัท 'ไนซ์รีวิว' คาโรงแรม เมืองเวียนจันทน์ สปป.ลาว ก่อนหิ้วตัวกลับไทยดำเนินคดี ชี้เป็นบริษัทตุ๋นเหยื่อนับพันทั่วประเทศ หลอกทำงานง่าย ๆ แค่กดไลค์-แชร์เฟซบุ๊ก ดูยูทูป ก่อนสมัครต้องใช้เงินลงทุน เข้าข่ายแชร์ลูกโซ่"/>
  </head>
  <body>
    <article>
      <h1>จับแล้วเจ้าของบ.ไนซ์รีวิว สืบภ.4ล็อกคาโรงแรมสปป.ลาว</h1>
      <address>
        <time datetime="2019-11-22T14:14:00+00:00">22 Nov 2019, 14:14</time>
      </address>
      <figure>
        <img src="https://www.dailynews.co.th/admin/upload/20191122/news_ISOXoxzQbU210627_533.jpg?v=20191123092"/>
      </figure>
      <p>
        <b>"สืบภาค4" บุกจับเจ้าของบริษัท "ไนซ์รีวิว" คาโรงแรม เมืองเวียนจันทน์ สปป.ลาว ก่อนหิ้วตัวกลับไทยดำเนินคดี ชี้เป็นบริษัทตุ๋นเหยื่อนับพันทั่วประเทศ หลอกทำงานง่าย ๆ แค่กดไลค์-แชร์เฟซบุ๊ก ดูยูทูป ก่อนสมัครต้องใช้เงินลงทุน เข้าข่ายแชร์ลูกโซ่</b>
      </p>
      <p>จากกรณีกลุ่มผู้เสียหายจำนวนนับพันคน เข้าแจ้งความกับตำรวจ สน.โคกคราม รวมทั้ง บช.ภ.5 และกรมสอบสวนคดีพิเศษ (ดีเอสไอ) ให้ดำเนินคดีกับ <b>บริษัทไนซ์รีวิว (Nice Review หรือ NRV)</b> ที่อ้างว่า ดำเนินธุรกิจเกี่ยวกับดิจิตอลมาร์เก็ตติ้ง จ้างรับกดไลค์ กดแชร์สินค้าผ่านเฟซบุ๊กชื่อ ไนซ์ รีวิว (Nice Review) โดยให้สมาชิกที่สนใจร่วมทำงาน ต้องมีเพื่อนในเฟซบุ๊กอย่างต่ำ 400 คน เปิดพอร์ตได้ 4 เรตราคา สูงสุดราคา 2 หมื่นบาท ทำงานด้วยการกดแชร์เฟซบุ๊ก 20 ครั้ง กดดูสินค้าในยูทูป 5 ครั้งภายใน 1 วัน ได้ค่าตอบแทนรายวันๆละ 200 บาท สามารถนำไปลดหย่อนภาษีได้ ทำให้มีผู้เสียหายหลงเชื่อลงทุนไปจำนวนมาก ช่วงแรกเหยื่อได้รับเงินค่าตอบแทนจริง แต่หลังจากเดือน ต.ค.62 บริษัทเริ่มมีปัญหาไม่จ่ายเงิน ก่อนปิดตัวไปโดยไม่แจ้งล่วงหน้า ทำให้เกิดความเสียหายทั่วประเทศอาจถึงหลักหมื่นล้านบาท ลักษณความผิดคล้ายกับแชร์ลูกโซ่ ตามที่ได้นำเสนอข่าวไปแล้วนั้น</p>
      <figure>
        <img src="https://www.dailynews.co.th/admin/upload/20191122/news_YISPZdsQug210627_533.jpg?v=20191123092?v=4091"/>
      </figure>
      <p>ความคืบหน้า เมื่อวันที่ 22 พ.ย. มีรายงานข่าวจากกองบัญชาการตำรวจภูธรภาค 4 (บช.ภ.4) ว่า เจ้าหน้าที่ตำรวจชุดสืบสวน บก.สส.ภ.4 เข้าจับกุม <b>นายณรงค์ อินลี อายุ 34 ปี</b> อยู่บ้านเลขที่ 388/89 ซอยร่มเกล้า 22 แขวงและเขตมีนบุรี เจ้าของบริษัท ไนซ์รีวิว และเป็นผู้ต้องหาตามหมายจับศาลอาญา เลขที่ 1720/2562 ลงวันที่ 13 พ.ย.62 ในข้อหาร่วมกันกู้ยืมเงินที่เป็นการฉ้อโกงประชาชน โดยสามารถจับกุมได้ที่โรงแรมเดอะปาร์ค เมืองเวียงจันทน์ สปป.ลาว พร้อมของกลางเป็นเงินสด จำนวน 6 แสนบาท และเงินสกุลดอลลาร์สหรัฐ จำนวน 1.3 หมื่นดอลลาร์สหรัฐ โดยขณะนี้อยู่ระหว่างควบคุมตัวกลับมายังประเทศไทย ก่อนส่งให้พนักงานสอบสวน สน.โคกคราม ทำการสอบปากคำ และดำเนินคดีตามกฎหมายต่อไป.</p>
      <figure>
        <img src="https://www.dailynews.co.th/admin/upload/20191122/news_mIvXIhdhym210626_533.jpg?v=20191123092?v=8837"/>
      </figure>
      <figure>
        <img src="https://www.dailynews.co.th/admin/upload/20191122/news_ZrAhyltykN210627_533.jpg?v=20191123092?v=9655"/>
      </figure>
    </article>
  </body>
</html>