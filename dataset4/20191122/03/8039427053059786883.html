<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=961346"/>
    <meta property="og:site_name" content="Andhrajyothy"/>
    <meta property="article:published_time" content="2019-11-22T03:40:54+00:00"/>
    <meta property="og:title" content="డే అండ్ నైటు.. మరింత టేస్టు"/>
    <meta property="og:description" content="ADVT"/>
  </head>
  <body>
    <article>
      <h1>డే అండ్ నైటు.. మరింత టేస్టు</h1>
      <address>
        <time datetime="2019-11-22T03:40:54+00:00">22 Nov 2019, 03:40</time>
      </address>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>భారత్‌ Vs బంగ్లాదేశ్‌</b>
        </li>
        <li>
          <b>చారిత్రక పింక్‌బాల్‌ టెస్టు నేటినుంచే</b>
        </li>
      </ul>
      <p>
        <b>ఇప్పటిదాకా భారత క్రికెట్‌ జట్టును పరిమిత ఓవర్లలో తెలుపు బంతి.. టెస్టుల్లో ఎరుపు బంతితో ఆడడమే చూసిన అభిమానులకు నిజంగా ఇది సరికొత్త అనుభూతే.. కొన్ని రోజులుగా ఎప్పుడెప్పుడా అని ఎదురు చూస్తున్న డే/నైట్‌ టెస్టుకు నేడు తెర లేవనుంది. సంప్రదాయానికి భిన్నంగా ఉదయం నుంచి కాకుండా మధ్యాహ్నం నుంచి రాత్రి వరకు జరిగే ఈ మ్యాచ్‌లో మనం గులాబీ బంతులను చూడనున్నాం. అందుకే ‘సిటీ ఆఫ్‌ జాయ్‌’గా పిలుచుకునే కోల్‌కతా నగర వీధులతో పాటు ఈడెన్‌ గార్డెన్స్‌ అంతా ప్రస్తుతం పింక్‌మయంగా మారిపోయింది. ఇక తమ క్రికెట్‌ చరిత్రలోనే తొలిసారిగా ఫ్లడ్‌లైట్ల వెలుతురులో టెస్టు ఆడనున్న టీమిండియా ఎప్పటిలాగే సత్తా నిరూపించుకుంటూ బంగ్లాదేశ్‌పై సిరీస్‌ కైవసం చేసుకోవాలనుకుంటోంది. నిజానికి అందరి దృష్టీ పింక్‌ బాల్‌ టెస్టుపై ఉన్నా.. భారత్‌ ఈ మ్యాచ్‌ నెగ్గితే స్వదేశంలో వరుసగా 12వ సిరీ్‌స సొంతమవుతుంది.</b>
      </p>
      <p> </p>
      <p>
        <b>గులాబీ సమరం సాగుతుందిలా..</b>
      </p>
      <p>
        <b>తొలి సెషన్‌ - మ. 1 గం. నుంచి 3</b>
      </p>
      <p>
        <b>రెండో సెషన్‌ - మ. 3.40 గం.నుంచి 5.40</b>
      </p>
      <p><b>మూడో సెషన్‌ - సా. 6 గం. నుంచి రా. 8</b> </p>
      <p> </p>
      <p><b>కోల్‌కతా: </b>భారత క్రికెట్‌ మక్కాగా పిలుచుకునే ఈడెన్‌ గార్డెన్స్‌లో ఎన్నడూ లేని విధంగా అత్యంత ఆర్భాటంగా గులాబీ టెస్టు మ్యాచ్‌ జరగబోతోంది. అతిరథ మహారథులు హాజరుకాబోతున్న వేళ బంగ్లాదేశ్‌తో ఆఖరిదైన రెండో టెస్టు కోసం భారత్‌ బరిలోకి దిగబోతోంది. అయితే ఇది డే/నైట్‌ టెస్టు కావడంతో కోహ్లీ సేనకు చిరస్మరణీయం కానుంది. చాలా ఏళ్లుగా ఈ తరహా మ్యాచ్‌లు ఆడేందుకు నిరాకరిస్తున్న భారత జట్టు ఇప్పుడు ఫ్లడ్‌లైట్ల వెలుతురులో టెస్టు ఆడనుండడంతో అందరి దృష్టీ ఈ మ్యాచ్‌పైనే ఉంది. వాస్తవానికి టెస్టులకు ఆదరణ పెంచే ఉద్దేశంలో భాగంగా ఏడేళ్ల క్రితమే ఫ్లడ్‌లైట్ల మ్యాచ్‌లకు ఐసీసీ పచ్చజెండా ఊపింది. అయితే తొలి డే/నైట్‌ టెస్టు మాత్రం 2015లో జరిగింది. మరోవైపు ఇప్పటివరకు 11 మ్యాచ్‌లు జరిగినా కూడా వీటిపై పెద్దగా ఆసక్తి చూపని భారత జట్టు ఇన్నాళ్లకు మనసు మార్చుకుంది. గంగూలీ బోర్డు అధ్యక్షుడిగా పగ్గాలు చేపట్టిన వారం రోజులకే ఈ దిశగా వేగంగా అడుగులు పడ్డాయి. అయితే ఇలాంటి మ్యాచ్‌ల్లో ఆడడం ఆటగాళ్లకు కూడా అంత సులువేమీ కాదు. ముఖ్యంగా రాత్రి వేళ ఇరు జట్లు మంచు సమస్యను అధిగమించడంతో పాటు ఎస్‌జీ పింక్‌ బంతులపై దృష్టి పెట్టడం కూడా సవాల్‌గా మారుతుంది. కానీ అభిమానులు మాత్రం ఇప్పటికే నాలుగు రోజుల టిక్కెట్లన్నీ హాట్‌కేకుల్లా కొనుగోలు చేసి తమ ఇష్టాన్ని ప్రదర్శించారు. ఇక ఆట పరంగా చూస్తే భారత జట్టు స్పష్టమైన ఫేవరెట్‌గా బరిలోకి దిగబోతుండగా అటు బంగ్లా మాత్రం ఈ కఠినమైన టెస్టులో పరువు కాపాడుకోవాలనుకుంటోంది.</p>
      <p> </p>
      <p>
        <b>అన్నింటా దూకుడే</b>
      </p>
      <p>బ్యాటింగ్‌.. బౌలింగ్‌లో ప్రత్యర్థికి ఏమాత్రం అందనంతగా భారత జట్టు ఉంది. తొలి టెస్టులో పేస్‌ త్రయం షమి, ఉమేశ్‌, ఇషాంత్‌ 14 వికెట్లతో బంగ్లాను చుట్టేయడంతో మూడు రోజుల్లోనే ఇన్నింగ్స్‌ తేడాతో ఘనవిజయాన్ని అందుకుంది. ఇక బ్యాటింగ్‌లో ఓపెనర్‌ మయాంక్‌ అగర్వాల్‌ ఏకంగా డబుల్‌ సెంచరీతో విరుచుకుపడి జట్టుకు భారీ స్కోరు అందించాడు. పుజార, రహానె తమ స్థాయికి తగ్గ ఆటను ప్రదర్శించారు. రోహిత్‌, కోహ్లీ కూడా బ్యాట్‌ ఝుళిపిస్తే ప్రత్యర్థికి కష్టాలు తప్పవు. అయితే జట్టులో చాలా మందికి గులాబీ టెస్టు ఆడడం ఇదే తొలిసారి. మూడు సీజన్ల పాటు ఫ్లడ్‌లైట్ల వెలుతురులో జరిగిన దులీప్‌ ట్రోఫీలో రహానె, మయాంక్‌, పుజార, షమిలకు మాత్రం ఆడిన అనుభవం ఉంది. ఇప్పుడు పింక్‌ బంతిపై భారత బౌలర్ల పట్టు ఎలా ఉండబోతోందో వేచి చూడాల్సిందే.</p>
      <p> </p>
      <p>
        <b>ఒత్తిడిలో బంగ్లా</b>
      </p>
      <p>అన్ని విభాగాల్లో విఫలమవుతున్న బంగ్లాదేశ్‌ జట్టు భారత్‌కు కనీస పోటీ కూడా ఇవ్వలేకపోతోంది. బ్యాటింగ్‌లో సీనియర్‌ క్రికెటర్‌ ముష్ఫికర్‌ రహీమ్‌ ఒక్కడే ఆదుకునే ప్రయత్నం చేస్తున్నా అతడికి సహకారం అందడం లేదు. ఈసారి అతడిని నెంబర్‌ 4 లో ఆడించే అవకాశం ఉంది. షకీబల్‌ జట్టుకు దూరం కావడంతో కొత్త కెప్టెన్‌ మోమినుల్‌ హక్‌ ఒత్తిడిని జయించలేకపోతున్నాడు. దీనికి తోడు తొలి టెస్టులో టాస్‌ గెలిచి బ్యాటింగ్‌ తీసుకోవడం దెబ్బతీసింది. బౌలింగ్‌లో అబు జాయేద్‌ ఒక్కడే ఆశాకిరణంగా మారాడు. అందుకే ముస్తాఫిజుర్‌ రహ్మాన్‌, అల్‌ అమిన్‌ హొస్సేన్‌ను జట్టులోకి తీసుకునే చాన్స్‌ ఉంది.</p>
      <p> </p>
      <p>
        <b>జట్లు (అంచనా)</b>
      </p>
      <p><b>భారత్‌:</b> <b>రోహిత్‌, మయాంక్‌, పుజార, విరాట్‌ కోహ్లీ (కెప్టెన్‌), రహానె, జడేజా, సాహా, అశ్విన్‌, ఇషాంత్‌, ఉమేశ్‌ యాదవ్‌, షమి.</b></p>
      <p><b>బంగ్లాదేశ్‌:</b> <b>షద్మాన్‌ ఇస్లాం, కయేస్‌, మోమినుల్‌ హక్‌ (కెప్టెన్‌), ముష్ఫికర్‌ రహీమ్‌, మహ్ముదుల్లా, మిథున్‌, లిటన్‌ దాస్‌, మెహిదీ హసన్‌, ముస్తాఫిజుర్‌, అబు జాయేద్‌, అల్‌ అమిన్‌.</b></p>
      <p> </p>
      <p>
        <b>ఈడెన్‌లో భారత్‌</b>
      </p>
      <p>భారత క్రికెట్‌ చరిత్రలో ప్రత్యేక స్థానం కలిగిన ఈడెన్‌ గార్డెన్స్‌.. తాజాగా తొలి డే/నైట్‌ టెస్టుకు ఆతిథ్యమిస్తూ మరోసారి చరిత్రలో నిలిచిపోనుంది. 1864లో ప్రారంభమైన ఈ మైదానంలో 1934, జనవరిలో భారత్‌, ఇంగ్లండ్‌ జట్ల మధ్య తొలి టెస్టు మ్యాచ్‌ జరిగింది. అప్పటి నుంచి ఇప్పటి వరకు మొత్తం 41 టెస్టులు జరిగాయి. ఇందులో 12 సార్లు మొదట బ్యాటింగ్‌ చేసిన జట్టే విజయం సాధించింది. తొమ్మిది సార్లు రెండోసారి బ్యాటింగ్‌కు దిగిన జట్టు నెగ్గింది. ఇక 2000 నుంచి భారత్‌ ఆడిన 11 మ్యాచ్‌ల్లో ఏడు గెలిచి మూడు డ్రా చేసుకోగా 2012లో ఇంగ్లండ్‌ చేతిలో మాత్రం ఓడింది. అయితే అన్నింటికన్నా మిన్నగా.. 2001లో ఆస్ట్రేలియాతో ఇక్కడ జరిగిన టెస్టు మ్యాచ్‌ను ఏ అభిమాని కూడా మర్చిపోలేడు. వరుసగా 12 టెస్టు విజయాలతో జైత్రయాత్ర సాగిస్తున్న భీకర ఆసీ్‌సకు వీవీఎస్‌ లక్ష్మణ్‌ (281), రాహుల్‌ ద్రావిడ్‌ (180)ల వీరోచిత ఇన్నింగ్స్‌ ముకుతాడు వేసింది. ఫాలోఆన్‌ ఆడిన భారత్‌ ఈ జోడీ కారణంగా ఐదో వికెట్‌కు 376 పరుగుల అద్భుత భాగస్వామ్యంతో ఏకంగా మ్యాచ్‌నే కైవసం చేసుకోవడం చరిత్ర పుటలో నిలిచింది.</p>
      <p> </p>
      <p>
        <b>పిచ్‌, వాతావరణం</b>
      </p>
      <p>ఈ మ్యాచ్‌కు వరుణుడి నుంచి ఎలాంటి ముప్పు లేదు. పిచ్‌పై సరిపడినంత పచ్చికను ఉంచారు. దీంతో వికెట్‌ పేసర్లకు అనుకూలంగా ఉండనుంది. అయితే చివరి సెషన్‌లో మంచు ప్రభావం అధికం కానుంది. దీంతో బంతిపై పట్టు క్లిష్టమవుతుంది.</p>
      <p> </p>
      <p>
        <b>తరచుగా ఆడడం కుదరదు</b>
      </p>
      <p>డే/నైట్‌ టెస్టు మ్యాచ్‌లు ఎప్పుడైనా ఒకసారి మాత్రమే ఆడగలం. రెగ్యులర్‌గా ఆడాలంటే కుదరదు. సంప్రదాయ ఫార్మాట్‌ తొలి సెషన్‌లో ఎరుపు బంతితో ఆడే మజా వేరేగా ఉంటుంది. పరుగులు తీసేందుకు బ్యాట్స్‌మెన్‌.. వికెట్‌ కోసం బౌలర్ల పోరాటం ఉత్కంఠగా ఉంటుంది. కానీ ఇలాంటి కొత్త ప్రయత్నాలతో ఆ అనుభూతిని దూరం చేయడం సరికాదు. టెస్టులను ఇష్టపడని వారిపై బలవంతంగా రుద్దాల్సిన అవసరం లేదు. దీని గురించి తెలిసిన వారు వస్తేనే చక్కటి అనుభూతికి లోనవుతారు. ఇక ఫీల్డింగ్‌ సెషన్‌లో పింక్‌బాల్‌తో క్యాచ్‌లు తీసుకునేటప్పుడు ఓ బరువైన హాకీ బంతిని పట్టినట్టుగా అనిపించింది. అంతేకాకుండా బంతిని విసిరే విషయంలోనూ అధిక బలం అవసరమైంది. కానీ బంతి మాత్రం చాలా వేగంగా స్పందిస్తోంది.<b>- విరాట్‌ కోహ్లీ</b></p>
    </article>
  </body>
</html>