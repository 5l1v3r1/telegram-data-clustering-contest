<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-mohammed-shami-returns-to-t20-team-after-two-and-a-half-years-india-squad-for-west-indies-series-2862367.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T03:05:00+00:00"/>
    <meta property="og:title" content="Ind vs WI : ढाई साल बाद T-20 टीम में लौटे मोहम्मद शमी"/>
    <meta property="og:description" content="वेस्टइंडीज के खिलाफ दिसंबर में होने वाली तीन मैचों की टी-20 और तीन वनडे की घरेलू सीरीज के लिए राष्ट्रीय चयनकतार्ओं ने गुरुवार को टीम की घोषणा की। शानदार फॉर्म में चल रहे तेज गेंदबाज मोहम्मद शमी..."/>
  </head>
  <body>
    <article>
      <h1>Ind vs WI : ढाई साल बाद T-20 टीम में लौटे मोहम्मद शमी</h1>
      <address><time datetime="2019-11-22T03:05:00+00:00">22 Nov 2019, 03:05</time> by <a rel="author">एजेंसी, कोलकाता।</a></address>
      <p>वेस्टइंडीज के खिलाफ दिसंबर में होने वाली तीन मैचों की टी-20 और तीन वनडे की घरेलू सीरीज के लिए राष्ट्रीय चयनकतार्ओं ने गुरुवार को टीम की घोषणा की। शानदार फॉर्म में चल रहे तेज गेंदबाज मोहम्मद शमी की करीब ढाई साल के टी-20 टीम में वापसी हुई है। इनके अलावा भुवनेश्वर ने पीठ की चोट से उबरने के बाद टीम में वापसी की है। दोनों सीरीज में विराट कोहली कप्तानी संभालेंगे जबकि रोहित शर्मा उपकप्तान रहेंगे। </p>
      <p>विराट कोहली को बंगलादेश के खिलाफ घरेलू टी-20 सीरीज से आराम दिया गया था लेकिन अब वेस्टइंडीज के खिलाफ वह दोनों सीरीज में कप्तानी संभालेंगे। मोहम्मद शमी को उनकी हाल की शानदार फॉर्म का परिणाम टी-20 टीम में वापसी के रूप में मिला है। शमी लगभग ढाई साल बाद टी-20 टीम में लौटे हैं। उन्होंने अपने सात टी-20 मैचों में से आखिरी मैच वेस्ट वेस्टइंडीज के खिलाफ 9 जुलाई 2017 को किंग्स्टन में खेला था। टी-20 टीम में लेफ्ट आर्म स्पिन आलराउंडर रवींद्र जडेजा भी लौटे हैं और उन्हें क्रुणाल पांड्या की जगह शामिल किया गया है।</p>
      <p>युवा विकेटकीपर बल्लेबाज ऋषभ पंत पर चयनकतार्ओं का भरोसा कायम है। हालांकि पंत लगातार खराब फॉर्म में चल रहे हैं जिसके चलते यह अटकलें थीं कि अनुभवी महेंद्र सिंह धोनी इस सीरीज में टीम में लौट सकते हैं। लेकिन ऐसा कुछ नहीं हुआ और पंत टीम में बरकरार हैं। पंत ने पिछली चार टी-20 पारियों में कुल 56 रन बनाये हैं। विकेटकीपर बल्लेबाज संजू सैमसन को टीम में नहीं रखा गया है जबकि उन्हें बंगलादेश के खिलाफ सीरीज में टीम का हिस्सा बनाया गया है। बाएं हाथ के तेज गेंदबाज खलील अहमद को बंगलादेश के खिलाफ खराब प्रदर्शन के बाद टीम से हटा दिया गया है। तेज गेंदबाज शादुर्ल ठाकुर और लेफ्ट आर्म स्पिन आलराउंडर क्रुणाल पांड्या भी टीम से बाहर हो गए हैं।</p>
      <p>तीन टी-20 मैच की सीरीज 6 दिसंबर से शुरू हो रही है। 6 दिसंबर को मुंबई, 8दिसंबर को तिरुवनतपुरम और 11 दिसंबर को हैदराबाद में टी20 मुकाबले खेले जाएंगे। तीन वनडे मैचों की सीरीज 15 दिसंबर से शुरू होगी। 15 दिसंबर को चेन्नई, 18 दिसंबर को विशाखापत्तनम और 22 दिसंबर को कटक में वनडे मैच खेले जाएंगे। </p>
      <p>
        <b>टीमें इस प्रकार हैं:</b>
      </p>
      <p>वनडे: विराट कोहली (कप्तान), रोहित शर्मा, शिखर धवन, लोकेश राहुल, ऋषभ पंत (विकेटकीपर), मनीष पांडेय, केदार जाधव, श्रेयस अय्यर, रवींद्र जडेजा, शिवम दुबे, युजवेंद्र चहल, कुलदीप यादव, मोहम्मद शमी, दीपक चाहर और भुवनेश्वर कुमार।</p>
      <p>टी-20: विराट कोहली (कप्तान), रोहित शर्मा, शिखर धवन, लोकेश राहुल, ऋषभ पंत (विकेटकीपर), मनीष पांडेय, श्रेयस अय्यर, रवींद्र जडेजा, शिवम दुबे, युजवेंद्र चहल, कुलदीप यादव, मोहम्मद शमी, दीपक चाहर, भुवनेश्वर कुमार और वाशिंगटन सुंदर।</p>
    </article>
  </body>
</html>