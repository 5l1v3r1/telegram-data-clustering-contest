<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/komotini/e-stylianidis-ikanopoiimenos-apo-ti-diadikasia-anatheorisis-toy-syntagmatos/"/>
    <meta property="og:site_name" content="ert.gr"/>
    <meta property="article:published_time" content="2019-11-22T03:50:26+00:00"/>
    <meta property="og:title" content="Ε. Στυλιανίδης: Ικανοποιημένος από τη διαδικασία αναθεώρησης του Συντάγματος"/>
    <meta property="og:description" content="«Όλοι, όταν ξεκίνησε η διαδικασία αναθεώρησης του Συντάγματος, μιλούσαν για μια «ακρωτηριασμένη» και «ημιθανή» αναθεωρητική προσπάθεια . Όντως οι διατάξεις που είχαν προταθεί στην προτείνουσα Βουλή για αναθεώρηση ήταν πάνω από 150 , από τις οποίες η παλιά πλειοψηφία, η πλειοψηφία του ΣΥΡΙΖΑ και των ΑΝΕΛ, προέκρυνε τις 49 από τις οποίες οι δέκα περίπου ήταν καταργήσεις μεταβατικών διατάξεων. Εξαιρέθηκαν σημαντικά άρθρα, όπως το άρθρο 16 για τα μη Κρατικά Πανεπιστήμια, το άρθρο 24 για την προστασία του περιβάλλοντος , το Οικονομικό Σύνταγμα, άρθρα τα οποία προστατεύουν την πολιτιστική και τη γλωσσική ταυτότητα της Ελλάδος» ανέφερε στην ΕΡΤ Κομοτηνής ο βουλευτής Ροδόπης της ΝΔ και πρόεδρος της Επιτροπής Αναθεώρησης του Συντάγματος, κος Ευριπίδης Στυλιανίδης."/>
  </head>
  <body>
    <article>
      <h1>Ε. Στυλιανίδης: Ικανοποιημένος από τη διαδικασία αναθεώρησης του Συντάγματος</h1>
      <address><time datetime="2019-11-22T03:50:26+00:00">22 Nov 2019, 03:50</time> by <a rel="author">Μαρία Νικολάου</a></address>
      <p>«Όλοι, όταν ξεκίνησε η διαδικασία αναθεώρησης του Συντάγματος, μιλούσαν για μια «ακρωτηριασμένη» και «ημιθανή» αναθεωρητική προσπάθεια . Όντως οι διατάξεις που είχαν προταθεί στην προτείνουσα Βουλή για αναθεώρηση ήταν πάνω από 150 , από τις οποίες η παλιά πλειοψηφία, η πλειοψηφία του ΣΥΡΙΖΑ και των ΑΝΕΛ, προέκρυνε τις 49 από τις οποίες οι δέκα περίπου ήταν καταργήσεις μεταβατικών διατάξεων. Εξαιρέθηκαν σημαντικά άρθρα, όπως το άρθρο 16 για τα μη Κρατικά Πανεπιστήμια, το άρθρο 24 για την προστασία του περιβάλλοντος , το Οικονομικό Σύνταγμα, άρθρα τα οποία προστατεύουν την πολιτιστική και τη γλωσσική ταυτότητα της Ελλάδος» ανέφερε στην ΕΡΤ Κομοτηνής <b>ο βουλευτής Ροδόπης της ΝΔ και πρόεδρος της Επιτροπής Αναθεώρησης του Συντάγματος, κος Ευριπίδης Στυλιανίδης.</b></p>
      <p><b>Εννέα διατάξεις αλλάζουν </b><br/>Παράλληλα, εξήγησε πως παρόλο που ο πήχης μπήκε χαμηλά η καλή δουλειά που έγινε στην Επιτροπή Αναθεώρησης με ένα υψηλό επίπεδο διαλόγου, με τη συμμετοχή όλων των κομμάτων και με επιστημονικά επιχειρήματα, αλλά και η καλή διάθεση των επικεφαλής, έδωσαν αποτελέσματα.<i> «Μπήκαμε έτσι στην Ολομέλεια με έξι σημεία συνάντησης περίπου, τα οποία τα διευρύνουμε στα εννέα. Εννέα θεωρώ πως θα είναι οι διατάξεις οι οποίες θα αλλάξουν είτε με απόλυτη είτε με αυξημένη πλειοψηφία ή ίσως με ομοφωνία σε ορισμένες περιπτώσεις»</i> προέβλεψε ο κος <b>Στυλιανίδης</b>.</p>
      <figure>
        <img src="https://www.ert.gr/wp-content/uploads/2019/11/%CE%9F%CE%A7%CE%99-%CE%A3%CE%A4%CE%97%CE%9D-%CE%95%CE%A1%CE%93%CE%91%CE%9B%CE%95%CE%99%CE%9F%CE%A0%CE%9F%CE%99%CE%97%CE%A3%CE%97-%CE%A4%CE%97%CE%A3-%CE%95%CE%9A%CE%9B%CE%9F%CE%93%CE%97%CE%A3-%CE%A0%CE%A1%CE%9F%CE%95%CE%94%CE%A1%CE%9F%CE%A5-%CE%A4%CE%97%CE%A3-%CE%94%CE%97%CE%9C%CE%9F%CE%9A%CE%A1%CE%91%CE%A4%CE%99%CE%91%CE%A3-%CE%A3%CE%A4%CE%9F%CE%A7%CE%9F%CE%A3-%CE%97-%CE%9A%CE%A5%CE%92%CE%95%CE%A1%CE%9D%CE%97%CE%A4%CE%99%CE%9A%CE%97-%CE%A3%CE%A4%CE%91%CE%98%CE%95%CE%A1%CE%9F%CE%A4%CE%97%CE%A4%CE%91-1.jpg"/>
      </figure>
      <p>Αναφερόμενος σε αυτά τα σημεία εξήγησε πως πρόκειται για: Πρώτον, το σύστημα ελάχιστου εγγυημένου εισοδήματος, για τη στήριξη της ελληνικής οικογένειας που δοκιμάστηκε κατά την περίοδο της κρίσης. Δεύτερον, για την εξίσωση των στρατιωτικών με τους λοιπούς δικαστές «για να επιβληθεί αυξημένη, ουσιαστικά αυξημένη, ανεξαρτησία στην στρατιωτική δικαιοσύνη», όπως είπε. Τρίτον, η διευκόλυνση εκλογής των ανεξαρτήτων αρχών. Τέταρτον, η αναβάθμιση του Κοινοβουλίου με τη δυνατότητα των μικρών κομμάτων να μπορούν να συστήνουν μέχρι δύο εξεταστικές επιτροπές για να μπορέσει να αυξηθεί, να εντατικοποιηθεί ο κοινοβουλευτικός έλεγχος της εκάστοτε εκτελεστικής εξουσίας. Πέμπτον, το άρθρο 62 που ουσιαστικά περιορίζει τη βουλευτική ασυλία μόνο κατά την άσκηση των καθηκόντων του βουλευτή. Έκτον, το άρθρο 86 το οποίο καταργεί την αποσβεστική προθεσμία για ποινικά αδικήματα υπουργών και τους εξισώνει με τους απλούς πολίτες <i>«και τα δύο τελευταία και κορυφαία»</i>, όπως είπε ο πρόεδρος της Επιτροπής Αναθεώρησης του Συντάγματος, η ψήφος των Ομογενών και η αλλαγή του τρόπου εκλογής προέδρου της Δημοκρατίας.</p>
      <p>Κληθείς να σχολιάσει τις αντιδράσεις της αντιπολίτευσης στην αλλαγή του συστήματος εκλογής προέδρου της Δημοκρατίας τόνισε πως έγινε από τον ΣΥΡΙΖΑ ένσταση αντισυνταγματικότητας επί του Συντάγματος <i>«αυτό δεν έχει ξαναγίνει ιστορικά και ήταν παντελώς αβάσιμο»</i> είπε για σημειώσει <i>«Ρώτησα τον κο Κατρούγκαλο και τους άλλους εισηγητές ποιός είναι ο δάσκαλος τους στο Συνταγματικό Δίκαιο; Τους διάβασα μαζί με τον πρόεδρο της Βουλής μια σειρά από γνωματεύσεις, του Αριστόβουλου Μάνεση, του Τσάτσου, του Χρυσόγονου και πολλών άλλων διακεκριμένων Συνταγματολόγων. Όλοι λένε ότι η προτείνουσα Βουλή αποφασίζει αποκλειστικά και μόνο τα άρθρα τα οποία θα αλλάξουν, το περιεχόμενο των άρθρων το προτείνει, το αποφασίζει και το ψηφίζει η Αναθεωρητική Βουλή γιατί έχουν μεσολαβήσει εκλογές και έχει πάρει μια ισχυρότατη δημοκρατική εξουσιοδότηση γι αυτόν ακριβώς το λόγο. Επομένως , δεν στέκει αυτό το οποίο έκαναν, το έκαναν για λόγους εντυπώσεων το ξέρουν και οι ίδιοι. Τώρα όμως δημιούργησαν ένα σημαντικό Συνταγματικό προηγούμενο πάνω στο οποίο θα βασιστεί ο Συνταγματικός Νομοθέτης του μέλλοντος.»</i></p>
      <p>Σύμφωνα με τον κο <b>Στυλιανίδη</b> όπως διαφαίνεται από τη συζήτηση στην Ολομέλεια ένα σημείο ακόμη στο οποίο θα μπορούσε να επιτευχθεί συμφωνία είναι η Νομοθετική πρωτοβουλία των πολιτών. <i>«Εμείς έχουμε βάλει κάποιους αυστηρούς όρους σ΄αυτό γιατί πρέπει να προστατευθεί ο Κοινοβουλευτικός ρόλος τους Πολιτεύματος έχουμε πει θα πρέπει 500.000 πολίτες να μαζεύουν υπογραφές για να αποφασίσουν μια πρόταση Νόμου να την καταθέτουν στη Βουλή. Τέτοιες πρωτοβουλίες θα μπορούν να αναπτυχθούν μέχρι δύο κατά τη διάρκεια μιας Κοινοβουλευτικής περιόδου να μην αφορούν εθνικά θέματα ή δημοσιονομικά θέματα, αλλά θέματα που έχουν να κάνουν με την καθημερινότητα του πολίτη.»</i></p>
      <p>Τέλος, δεν παρέλειψε να ευχαριστήσει όλα τα πολιτικά κόμματα και τους επικεφαλής που αναγνώρισαν την πολύ καλή δουλειά της Επιτροπής. <i>«Και για μένα είναι ηθική ανταμοιβή πολύ μεγάλη»</i> είπε.<br/>Φώτο: Ευριπίδης Στυλιανίδης, πρόεδρος Επιτροπής Αναθεώρησης του Συντάγματος συνέντευξη-κείμενο:Μαρία Νικολάου</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/komotini/e-stylianidis-prepei-oposdipote-na-kleisei-opoiadipote-paranomi-porta-ston-evro/"/>
        <a href="https://www.ert.gr/perifereiakoi-stathmoi/komotini/ilchan-achmet-erotisi-sti-voyli-gia-ta-provlimata-ton-ktinotrofon-tin-stelechosi-toy-efeteioy-thrakis-kai-tin-kalypsi-dapanis-ton-vivlion-ton-mathimaton-exomoiosis/"/>
        <a href="https://www.ert.gr/frontpage/sti-voyli-katatithetai-o-proypologismos-toy-2020/"/>
        <a href="https://www.ert.gr/eidiseis/ellada/politiki/i-psifos-ton-omogenon-kai-o-nomos-peri-eythynis-ypoyrgon-simera-stin-olomeleia/"/>
        <a href="https://www.ert.gr/eidiseis/ellada/politiki/dekto-epi-tis-archis-to-ns-gia-ti-diamesolavisi-se-astikes-kai-emporikes-ypotheseis/"/>
        <a href="https://www.ert.gr/perifereiakoi-stathmoi/komotini/komotiniomilia-ilchan-achmet-stin-voyli-gia-tin-syntagmatiki-anatheorisi/"/>
      </related>
    </article>
  </body>
</html>