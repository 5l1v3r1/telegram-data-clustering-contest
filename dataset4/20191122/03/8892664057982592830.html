<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/belfold/uj-informacio-a-borkai-ugyben-vizsgalja-a-rendorseg-poczik-jozsef-telefonos/g1zl2h5"/>
    <meta property="og:site_name" content="Blikk.hu"/>
    <meta property="article:published_time" content="2019-11-22T03:00:00+00:00"/>
    <meta property="og:title" content="Új információ a Borkai-ügyben: vizsgálja a rendőrség Póczik József telefonos híváslistáit"/>
    <meta property="og:description" content="Győr — Nem csitulnak a hullámok a lemondott győri polgármester, Borkai Zsolt (54) megzsarolásának ügyében."/>
  </head>
  <body>
    <article>
      <h1>Új információ a Borkai-ügyben: vizsgálja a rendőrség Póczik József telefonos híváslistáit</h1>
      <address>
        <time datetime="2019-11-22T03:00:00+00:00">22 Nov 2019, 03:00</time>
      </address>
      <p>
        <i>
          <b><b>Győr </b>— Nem csitulnak a hullámok a lemondott győri polgármester, Borkai Zsolt (54) megzsarolásának ügyében.</b>
        </i>
      </p>
      <p><a href="https://www.blikk.hu/aktualis/politika/igy-kotheto-ossze-poczik-jozsef-valogatott-focista-borkai-szexturajaval/h459s31">Az Index tegnapi cikkében arról ír</a>, hogy <u>a zsarolás kísérletével gyanúsított egykori válogatott labdarúgó, Póczik József (66) élettársának a fia is ott lehetett a volt polgármester elhíresült hajóútján.</u> A cikk szerint F. Gábor közvetítette ki a felvételeken is szereplő lányokat.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>F. Gábor korábban jó kapcsolatot ápolt a felvételeken szintén szereplő Rákosfalvy Zoltán ügyvéddel, később azonban egy elszámolási vita miatt megromlott a kapcsolatuk, így elképzelhető, hogy a férfi vagy annak barátnője készítette a felvételeket, amelyek aztán Borkai bukását okozták.</p>
      <p>Kérdeztük a volt focista ügyvédjét, mit szól az állításhoz:</p>
      <p><b>– Póczik József közismert ember a városban, én meg vagyok arról győződve, hogy </b><a href="https://www.blikk.hu/aktualis/krimi/poczik-jozsef-volt-valogatott-focista-a-borkai-ugy-gyanusitottja/d99veyp"><b>valaki kihasználta őt ebben az ügyben,</b></a><b> hogy a volt polgármester lejáratókampánya működhessen </b>– mondta a Blikk kérdésére Planter Nándor, Póczik József jogi képviselője.</p>
      <p><b>– Semmi egyebet nem szeretnék mondani addig, amíg nem tekinthetek be végre az iratokba, ami még csaknem két hét </b>– fűzte hozzá.</p>
      <p>Kerestük a rendőrséget, hogy többet tudjunk meg a nyomozásról. Megerősítették, hogy zsarolás gyanújával folyik az eljárás, amelynek több gyanúsítottja is van, ám ennél többet nem árultak el. <b><u>A Blikk úgy értesült, hogy a nyomozók a híváslistákat nézik meg a közeli jövőben. Az ügy új fejleményeivel ismét hívtuk Borkai Zsoltot, aki azonban nem reagált a megkeresésünkre.</u></b></p>
      <p>Megkerestük Póczik több régi csapattársát is, tudtak-e bármit akár a hajóútról, akár a zsarolási kísérletről, amivel az egykori győri futballistát gyanúsítják. Az ügy egyik pikáns szála, hogy egyikük, Glázer Róbert annak a Glázer Tímeának a fivére, aki Borkai Zsolt ellenzéki kihívója volt a mostani választáson.</p>
      <p>– <b>Semmi közöm nincs az egész ügyhöz, nem is értem, miért kevernek engem bele</b> – mondta felháborodottan lapunk megkeresésére Glázer Róbert (69), aki csapattársa volt Póczik Józsefnek a Rába ETO-nál a csapat aranykorszakának idején.</p>
      <p>– <u>Most tényleg csak azért merül fel a nevem, mert a húgom polgármesterjelölt volt a városban? Beszélek néha a Józsival, persze, de csak ritkán, telefonon.</u> Találkozni nem is találkoztunk már egy éve – mondta a volt válogatott labdarúgó, akinek a húga, Glázer Tímea csak néhány száz szavazattal kapott ki Borkaitól.</p>
      <p>– <b>Soha nem beszélt nekem semmi ilyesmiről, de ha mégis beszélt volna, azt sem maguknak árulnám most el</b> – mondta a Blikknek egy másik volt győri csapattárs, Hlagyvik Gábor (62).</p>
      <p>– Mivel a zsarolás ebben az esetben, úgy tűnik, nem volt befejezett, valóban megáll a ritkábban használt a zsarolás kísérlete tényállás – mondta lapunknak Kocsis Attila ügyvéd, büntetőjogász.</p>
      <p>– Ennek a kísérletnek a büntetési tétele ugyanúgy 1-5 évig terjedő börtönbüntetés, de jelentős enyhítő körülményként veszi figyelembe a bíróság, ha a zsarolás nem volt befejezett, vagyis a vagyoni követelést a gyanúsított nem kapta meg – mondta az ügyvéd a Blikknek.</p>
      <p>
        <b>Magyarázta az átadást</b>
      </p>
      <p>Póczik József korábban úgy nyilatkozott lapunknak, őt egy titkosított számról hívták fel azzal, hogy egy budapesti szállodában helyeztek el egy lezárt borítékot, amelyet oda kellene adnia Borkainak.</p>
      <p>Amikor Póczik meglátta a fotókat, állítása szerint a lélegzete is elakadt, de a borítékot elvitte a volt polgármesternek, aki megköszönte, majd megkérdezte, mivel tartozik, de Póczik állítja, hogy szívességből tette, s egyetlen forintot sem fogadott el a boríték átadásáért.</p>
    </article>
  </body>
</html>