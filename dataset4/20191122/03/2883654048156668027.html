<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/victorias-secret-stopt-met-lingerieshow/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-22T03:13:26+00:00"/>
    <meta property="og:title" content="Victoria’s Secret stopt met lingerieshow"/>
    <meta property="og:description" content="Het doek is gevallen voor de eens razend populaire Victoria’s Secret Fashion Show. Het moederbedrijf van het lingeriemerk laat donderdag weten te stoppen met de catwalkshow."/>
  </head>
  <body>
    <article>
      <h1>Victoria’s Secret stopt met lingerieshow</h1>
      <address><time datetime="2019-11-22T03:13:26+00:00">22 Nov 2019, 03:13</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>Het doek is gevallen voor de eens razend populaire Victoria’s Secret Fashion Show. Het moederbedrijf van het lingeriemerk laat donderdag weten te stoppen met de catwalkshow.</p>
      <p>Het evenement werd sinds 1995 jaarlijks georganiseerd en uitgezonden op televisie. Eens was het voor modellen de ultieme droom om één van de ‘angels’ te worden die de lingerie van Victoria’s Secret showen. Op het hoogtepunt rond de eeuwwisseling keken er zo’n 12 miljoen Amerikanen naar de catwalkshow, het afgelopen jaar waren dat er nog maar iets meer dan 3 miljoen.</p>
      <p>Door de jaren heen liep een flink aantal topmodellen mee in de show: onder meer Tyra Banks, Gisele Bündchen, Heidi Klum, Adriana Lima en de Nederlandse Doutzen Kroes en Romee Strijd waren onderdeel van de Victoria’s Secret Fashion Show.</p>
      <p>De show kreeg de laatste tijd veel kritiek en ook het lingeriemerk zelf lag geregeld onder vuur. Het schoonheidsideaal dat Victoria’s Secret de kijker voorschotelde zou niet meer van deze tijd zijn, en de show an sich vrouwonvriendelijk. Vorig jaar ontstond ophef toen de marketingbaas van het bedrijf liet weten dat er in de show geen plaats was voor transgenders en plussize-modellen. Afgelopen zomer werd bekend dat de baas van het moederbedrijf van Victoria’s Secret, L Brand, banden had met de veroordeelde pedofiel Jeffrey Epstein.</p>
      <p>BuzzE</p>
    </article>
  </body>
</html>