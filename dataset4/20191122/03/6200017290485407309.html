<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/eylem-turk/hakan-ates-spor-ekonomisi-dev-bir-endustri-halini-aldi-2103433"/>
    <meta property="og:site_name" content="Fanatik"/>
    <meta property="article:published_time" content="2019-11-22T03:01:00+00:00"/>
    <meta property="og:title" content="Hakan Ateş: 'Spor ekonomisi, dev bir endüstri halini aldı'"/>
    <meta property="og:description" content="DenizBank Genel Müdürü Hakan Ateş, spor ekonomisinin gerek ulusal gerekse uluslararası alanda ulaştığı boyutlarıyla dev bir endüstri halini aldığını, Türkiye’de ise büyüklüğünün 1 milyar Dolar’ın üzerine çıktığını söyledi."/>
  </head>
  <body>
    <article>
      <h1>Hakan Ateş: 'Spor ekonomisi, dev bir endüstri halini aldı'</h1>
      <address><time datetime="2019-11-22T03:01:00+00:00">22 Nov 2019, 03:01</time> by <a rel="author">Eylem Türk</a></address>
      <p>Spor ekonomisinin gerek ulusal gerekse uluslararası alanda ulaştığı boyutlarıyla dev bir endüstri halini aldığını söyleyen <b>DenizBank Genel Müdürü Hakan Ateş</b>, “Bundan 15 yıl evvel dünya spor ekonomisinin değeri 50 milyar Dolar’ın altında iken bugün 100 milyar Dolar mertebesine ulaşmış durumda” dedi.</p>
      <p>Türkiye’de ise büyüklüğün 1 milyar Dolar’ın üzerine çıktığını kaydeden Ateş, “Bu sektörden yüzbinlerce insanımız ekonomik fayda sağlıyor” diye konuştu. Ateş, şu bilgileri verdi: “Takımların sadece yayın gelirlerine dahi baktığımızda; 1994’te 30 milyon Dolar’ken bugün 500 milyon Dolar’a yani 17 katına yükseldi. Gelirlerdeki artışlar yeni spor tesisleri yatırımlarının çoğalmasına, dolayısıyla daha çok sporcumuzun yetiştirilmesine yardımcı oldu. Bugün pek çok sporcumuz yapılan yatırımlar sayesinde Avrupa arenasında boy gösteriyor ve niceleri arkalarından gelmeye devam ediyor.”</p>
      <p>
        <b>Yapılandırma süreci</b>
      </p>
      <p>Spor endüstrisinin geniş bir ekosistem ve sağlıklı bir yapıda ilerlemesi için her paydaşının aynı şekilde sorumluluk üstlenmesi gerektiğini vurgulayan Ateş, “Kulüplerimizin mevcut finansal yapılarını ele aldığımızda toplam finansal yükümlülüklerinin yüzde 92’sinin 4 büyük kulübümüz tarafından taşındığını biliyoruz. Bu borçların yıllar içerisinde sürdürülebilir nitelikten çıkması nedeniyle kamunun önderlik ettiği bir finansal yapılandırma sürecine girdik” dedi.</p>
      <p>Türk sporuna en büyük finansman desteği sağlayan banka olarak bu yapılanmada yerlerini aldıklarını ifade eden Ateş, şunları söyledi: “Türkiye Futbol Federasyonu’nun UEFA’nın Finansal Fair-Play Kurallarını temel alan ‘Kulüp Lisans ve Finansal Fair-Play Talimatı’ ve Türkiye Bankalar Birliği’nin girişimleri ile 4 büyükler öncelikli olmak üzere, spor kulüplerimizin giderlerini kontrol altına almayı hedefleyen birtakım düzenlemeler getirildi. Bu süreçte, kamu sermayeli Ziraat Bankası ile birlikte taşın altına sadece ellerimizi değil tüm gövdelerimizi koyarak Türk sporunun ve sporcusunun gelişimine katkı sunmaya devam edeceğimizi ifade ettik. Öyle ki; kulüplerimizin borçlarını ödenebilir noktaya getirebilmeleri adına faiz gelirlerimizden fedakârlık ettik.”</p>
      <p>
        <b>Gider bütçeleri...</b>
      </p>
      <p>Kulüplerden beklentilerinin, gider bütçelerini disiplinli bir şekilde yönetmeleri olduğunu dile getiren Ateş, şöyle devam etti: “Bu noktada, biz de kulüplerimizden ve kulüp yöneticilerimizden gider yönetiminin sağlıklı şekilde sağlanması ve sürdürülmesi konusunda sorumluluk almalarını istedik. Üç büyük kulüp örneğini dikkate aldığımızda; yıllık 120-150 milyon Dolar arasında gelir elde eden bu kulüplerimiz normal şartlarda içinde bulundukları borçluluğa sahip olmamalı. Bahsettiğimiz gelirler bugün birçok büyük şirketin elde ettiğinden daha fazla ve her yıl biraz az biraz çok bu üç kulübün kasasına girmekte. Kamunun önderlik ettiği borçların yeniden yapılandırılmasının yöneticiler üzerine sorumluluklar getirmesiyle gelecekte kulüp yönetimlerinin sorumluluklarının artacağını, bunun da daha başarılı finansal sonuçların önünü açacağını tahmin ediyoruz.”</p>
      <p>
        <b>‘Fenerbahçe ile görüşüyoruz’</b>
      </p>
      <p>Trabzonspor ile başlayan finansal yapılandırma sürecinde, sırayla Beşiktaş ve Galatasaray ile de yapılandırma sözleşmeleri imzaladıklarını anlatan Ateş, “Fenerbahçe ile de görüşmelerimiz devam ediyor. Kısa zamanda, Fenerbahçe’nin de sonuçlanmasını bekliyoruz. İnanıyoruz ki; hem finansal kesim temsilcileri olarak bizler, hem de kulüplerimiz ve kulüplerimizin yöneticileri bir bütün halinde bu süreci çok iyi bir şekilde yöneterek kulüplerimizin sağlıklı finansal yapılara ulaşmalarını sağlayacağız” dedi. </p>
      <figure>
        <img src="https://img.fanatik.com.tr/img/75/640x0/5dd6c8efae298ba999f03082"/>
      </figure>
      <p>
        <b>Beyaz Gölge’yi seslendirmişti </b>
      </p>
      <p>Türkiye’de son yıllarda Fenerbahçe ve Anadolu Efes’in Turkish Airlines EuroLeague’in dörtlü finallerinin vazgeçilmez ekipleri arasında yer aldığını hatırlatan Ateş, şöyle devam etti: “Hatta Fenerbahçe’nin şampiyonluğu kazanmasının yanı sıra Galatasaray ve Darüşşafaka’nın 7DAYS EuroCup’ta ulaştıkları şampiyonluklar bize gurur veriyordu. Bu başarılar elbette Türk gençliğinin basketbola olan ilgisinin katlanarak artmasına vesile oluyor. 80’li yıllarda TRT’de yayınlanan benim de o dönemlerde seslendirme sanatçısı olarak görev aldığım Beyaz Gölge dizisi ile başlayan basketbol ilgisinin, Türk takımlarının başarıları ile artması mutluluk verici. Dünya çapında 3 milyardan fazla izleyici kitlesine ulaşmış, küresel çapta 200’ü aşkın ülkede izlenen turnuvalar ile 6 yıl sürecek yol arkadaşlığımızın Türk sporuna çok şey kazandıracağına inanıyoruz. DenizBank olarak ülkemizin yarınları olarak gördüğümüz gençlerimizin kültürel ve sosyal gelişimine katkı sunmak üzere bu yöndeki yatırımlarımıza devam edeceğiz.” </p>
      <p>
        <i>Hakan Ateş, Beyaz Gölge’de Coolidge’i seslendirmişti. </i>
      </p>
      <figure>
        <img src="https://img.fanatik.com.tr/img/75/640x0/5dd6c8cc66a97c3a1b9aace0"/>
      </figure>
      <p>
        <b>‘Yatırımlarımıza devam edeceğiz’ </b>
      </p>
      <p>Euroleague Basketball ile Global Sponsorluk anlaşması yaptıklarını hatırlatan Hakan Ateş, konuyla ilgili şu bilgileri verdi: “Spor, gençlerimizin sağlıklı ve mutlu bir geleceğe hazırlanmasında taşıdığı önemin yanında, başarılı sporcularımızın çocuklarımıza örnek olması ve dostluk, kardeşlik duygularını perçinleyerek birleştirici rol oynaması açısından farklı bir yere sahip. Bu anlayışla; destek verdiğimiz branşları çeşitlendirip, gençlerimize daha fazla fayda sunmak hedefiyle, spor dünyasının geniş kitleler tarafından yakından takip edilen en prestijli turnuvalarından Turkish Airlines Euroleague’e ‘Global Sponsor’ olduk.” </p>
      <p>
        <b>‘Futbol sporun ana finansörü’</b>
      </p>
      <p> Futbolu sporun ana finansörü olarak değerlendirdiklerini ifade eden Hakan Ateş, “Türkiye’de kitleleri peşinden sürükleyen ve toplumda çok önemli bir yeri olan spor ekonomisinden özellikle de futbol ekonomisinden DenizBank olarak uzakta kalmamız düşünülemezdi” dedi. Ateş, şöyle devam etti: “Futbol başta diyoruz çünkü amatör ve olimpik dalların finansmanı ağırlıklı olarak futboldan elden edilen gelirlerden karşılanıyor. Dolayısıyla 4 büyükler başta olmak üzere tüm süper lig takımlarımızı gerek finansman gerek kart iş birlikleri gerekse de sponsorluklarımızla destekliyoruz. Detaylandıracak olursak, şu an 14 spor kulübümüze finansman sağlıyoruz. Finansman desteğinin yanı sıra 19 spor kulübümüzle Bonus markalı kredi kartı iş birliklerimiz mevcut. Bu sayede taraftarlarının ilgili kartları kullanarak yapacağı her harcamada spor kulüplerimize katkı sunmaya devam ediyoruz.” </p>
      <figure>
        <img src="https://img.fanatik.com.tr/img/75/640x0/5dd6c950ae298ba99804cbe3"/>
      </figure>
    </article>
  </body>
</html>