<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/grem-vimagaye-u-pompeo-dokumenti-pro-rozmovi-poroshenka-i-baydena-novini-svitu-50055034.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-22T03:30:00+00:00"/>
    <meta property="og:title" content="У Сенаті США вимагають документи про розмови Порошенка і Байдена"/>
    <meta property="og:description" content="Глава юридичного комітету Сенату США Ліндсі Грем вимагає у держсекретаря Майка Помпео документи щодо контактів п’ятого президента України Петра Порошенка з колишнім віце-президентом США Джо Байденом."/>
  </head>
  <body>
    <article>
      <h1>У Сенаті США вимагають документи про розмови Порошенка і Байдена</h1>
      <h2>Глава юридичного комітету Сенату США Ліндсі Грем вимагає у держсекретаря Майка Помпео документи щодо контактів п’ятого президента України Петра Порошенка з колишнім віце-президентом США Джо Байденом.</h2>
      <address>
        <time datetime="2019-11-22T03:30:00+00:00">22 Nov 2019, 03:30</time>
      </address>
      <p>Також його цікавлять зв’язки Порошенка з іншими посадовими особами адміністрації тодішнього президента США Барака Обами, а також із Хантером Байденом.</p>
      <p>Про це Грем написав у своєму Twitter.</p>
      <p>Також сенатор розмістив <a href="https://www.judiciary.senate.gov/imo/media/doc/LG%20to%20MP%20re%20Biden%20and%20Ukraine.pdf">посилання</a> на оригінал листа, в якому зазначає, що надані документи допоможуть з’ясувати роль Байдена «у звільненні генпрокурора Шокіна заради припинення розслідування діяльності компанії, де працював його син».</p>
      <p>«Як я розумію, 4 лютого 2016 року, Генеральна прокуратура (України — ред) під керівництвом Віктора Шокіна оголосила про арешт майна засновника української газодобувної компанії Burisma Миколи Злочевського … Хантер Байден через Twitter почав „переслідувати“ тодішнього заступника держсекретаря Тоні Блінкена, який тривалий час був радником віце-президента Байдена, вказуючи, що обидва могли б ініціювати переговори щодо розслідування Шокіним діяльності Burisma. У той час Хантер Байден обіймав посаду члена ради директорів Burisma», — зазначає в листі Грем.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/008/906/original/cecc24faf2c5fbbbaa76be315b6c57ae.png?stamp=1&amp;q=85&amp;w=115"/>
      </figure>
      <p>Андреас Умланд<br/>Китайський фокус Вашингтона. Чому Україні варто готуватися до гіршого</p>
      <p>За словами сенатора, 11, 18 і 19 лютого 2016 року Байден мав серію телефонних розмов з президентом України Петром Порошенком, у яких порушувалося питання «звільнення генерального прокурора Шокіна за нібито корупцію».</p>
      <p>Також сенатор повідомив, що ще одна телефонна розмова між ними сталася 22 березня 2016 року, рівно за тиждень до того, як Шокін був зміщений з посади.</p>
      <p>Згідно з текстом листа, Грем вимагає у Помпео документи і стенограми телефонних розмов між Байденом і Порошенком у зазначені дати.</p>
      <p>Також Грем вимагає будь-які документи, пов’язані із зустріччю 2 березня 2016 року Девона Арчера, ділового партнера Хантера Байдена, і тодішнього держсекретаря США Джона Керрі.</p>
      <p>Читайте також:<br/><a href="https://nv.ua/ukr/world/geopolitics/pompeo-pro-obamu-yovanovich-ta-teylora-novini-svitu-50054283.html">&amp;nbspПомпео похвалив роботу Йованович та Тейлора в Україні, але розкритикував Обаму</a></p>
    </article>
  </body>
</html>