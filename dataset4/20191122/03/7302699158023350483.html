<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112097"/>
    <meta property="og:site_name" content="MGR Online"/>
    <meta property="article:published_time" content="2019-11-22T03:54:00+00:00"/>
    <meta property="og:title" content="อดีตครูสอนมวยเมามีดจี้ร้านสะดวกซื้อ อ้างหาเงินใช้หนี้พนันบอล"/>
    <meta property="og:description" content="อุบลราชธานี-ครูสอนมวยไทยเมาได้ที่คว้ามีดปลายแหลมจี้ร้านสะดวกซื้อ แต่พนักงานไม่สน ไม่ส่งเงินให้ ซ้ำโทร.แจ้งตำรวจมาจับตัวไว้ได้ สารภาพเป็นหนี้พนันบอลออนไลน์ ต้องการเงินไปใช้หนี้ สุดท้ายถูกดำเนินคดี 2 ข้อหาหนัก"/>
  </head>
  <body>
    <article>
      <h1>อดีตครูสอนมวยเมามีดจี้ร้านสะดวกซื้อ อ้างหาเงินใช้หนี้พนันบอล</h1>
      <address><time datetime="2019-11-22T03:54:00+00:00">22 Nov 2019, 03:54</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011597401.JPEG"/>
      </figure>
      <p>อุบลราชธานี - ครูสอนมวยไทยเมาได้ที่คว้ามีดปลายแหลมจี้ร้านสะดวกซื้อ แต่พนักงานไม่สน ไม่ส่งเงินให้ ซ้ำโทร.แจ้งตำรวจมาจับตัวไว้ได้ สารภาพเป็นหนี้พนันบอลออนไลน์ต้องการเงินไปใช้หนี้ สุดท้ายถูกดำเนินคดี 2 ข้อหาหนัก<br/><br/>รายงานข่าวแจ้งว่า เมื่อกลางดึกคืนวันที่ 21 พ.ย.ที่ผ่านมา พ.ต.อ.อดิเทพ พิชาดุลย์ ผกก.สภ.เมืองอุบลราชธานี พ.ต.อ.สานิตย์ ไชยสถิตย์ ผกก.สส.ภ.จังหวัดอุบลราชธานี ได้รับแจ้งจากศูนย์วิทยุรถสายตรวจ 191 มีคนร้ายใช้อาวุธมีดบุกจี้พนักงานร้านสะดวกซื้อสาขาบ้านด้ามพร้า ถนนชยางกูร ต.ขามใหญ่ อ.เมือง เพื่อชิงทรัพย์และคนร้ายยังอยู่ในร้าน จึงพร้อมนำกำลังชุดสายตรวจเข้าทำการจับกุมเอาไว้ได้<br/><br/>ทราบชื่อคนร้ายคือ นายจักรชัย ยุทธเสน อายุ 26 ปี พักอยู่บ้านเลขที่ 420/36 หมู่ 12 บ้านดอนยูง ต.ขามใหญ่ อ.เมืองอุบลราชธานี ยืนถือมีดปลายแหลมยาว 4 นิ้ว พูดจาข่มขู่ให้พนักงานขายสินค้าส่งมอบเงินให้บริเวณหน้าเคาน์เตอร์เก็บเงิน ส่วนมือซ้ายถือถุงขนมยี่ห้อหนึ่งกินไปด้วย จึงควบคุมตัวมาสอบสวน</p>
      <figure>
        <img src="https://mpics.mgronline.com/pics/Images/562000011597402.JPEG"/>
      </figure>
      <p>นายจักรชัยให้การว่า เคยเป็นครูสอนมวยไทยให้ชาวต่างชาติที่กรุงเทพฯ แต่ตอนหลังตกงาน จึงกลับมาอยู่ที่บ้านเกิดได้ประมาณ 1 เดือนเศษ และชอบเล่นพนันบอลออนไลน์ ทำให้มีหนี้สินจำนวนมาก ก่อนมาก่อเหตุได้นั่งดื่มสุราที่บ้าน และตัดสินใจนำมีดใช้ปอกผลไม้ที่บ้าน ขี่รถจักรยานยนต์ฮอนด้า สกู๊ปปี้ไอ สีขาว เขียว ทะเบียน 1 กต 4058 อุบลราชธานี มาจอดที่หน้าร้านสะดวกซื้อ พร้อมเดินไปหยิบขนมมากิน<br/><br/>ต่อจากนั้นได้เดินมาที่บริเวณหน้าเคาน์เตอร์เก็บเงินที่มีพนักงานผู้หญิงยืนทำงานอยู่ 3 คน และชักมีดออกมาข่มขู่จี้พนักงานให้มอบเงินสดที่เก็บไว้ในลิ้นชักให้ตน แต่พนักงานไม่สนใจมอบเงินให้ ตนจึงยืนถือมีดขู่พนักงานไปเรื่อยๆ กระทั่งเจ้าหน้าที่ตำรวจได้รับแจ้งและเดินทางมาจับกุมเอาไว้ได้</p>
      <figure>
        <img src="https://mpics.mgronline.com/pics/Images/562000011597403.JPEG"/>
      </figure>
      <p>เบื้องต้นเจ้าหน้าที่ได้แจ้งข้อหานายจักรชัยพยายามชิงทรัพย์ในเวลากลางคืน โดยมีอาวุธมีด และวิ่งราวทรัพย์ในเวลากลางคืน ซึ่งผู้ต้องหาให้การรับสารภาพตลอดข้อกล่าวหา จึงควบคุมตัวไว้ดำเนินคดีต่อไป</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112097"/>
      </related>
    </article>
  </body>
</html>