<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanatik.com.tr/yazarlar/nurullah-demir/umit-milli-takimimiz-2103514"/>
    <meta property="og:site_name" content="Fanatik"/>
    <meta property="article:published_time" content="2019-11-22T03:01:00+00:00"/>
    <meta property="og:title" content="Ümit Milli Takımımız"/>
    <meta property="og:description" content="Ümit Milli Takımımızın aldığı başarısız sonuçlar ve gördüğü kırmızı kartlar neticesinde kamuoyunda Vedat İnceefe üzerinden bir tartışma başladı."/>
  </head>
  <body>
    <article>
      <h1>Ümit Milli Takımımız</h1>
      <address><time datetime="2019-11-22T03:01:00+00:00">22 Nov 2019, 03:01</time> by <a rel="author">Nurullah Demir</a></address>
      <p>Ümit Milli Takımımızın aldığı başarısız sonuçlar ve gördüğü kırmızı kartlar neticesinde kamuoyunda Vedat İnceefe üzerinden bir tartışma başladı. A Milli Takımımızda başarılı olan gençlerimiz “Neden altyapı Milli Takımlarında istenilen başarıyı gösteremiyor?” Bir çok sebep sayabiliriz tabi ki… Ama ben şahıslar üzerinden tartışmayı tercih etmiyorum.</p>
      <p>15 Kasım 2019 da, Fanatik.com.tr’de yayınlanan yazımda altyapıların desteklenmesi için TFF’in teşvikleri ve yaptırımlarının olabileceğini yazmıştım. Bugünkü yazımda da TFF’in yapabilecekleri ile ilgili bir-iki konuyu paylaşmak  istiyorum.</p>
      <p>Yeni seçilen TFF yönetimi bu konuda çalışmalar yapıyordur. Eminim…. Fikir bazında  yardımcı olmaya çalışayım.</p>
      <p> TFF’in Futbolu Geliştirme bölümünü “<b>Çocuk Futbolu</b>” ve “<b>Gençlik Futbolu </b>“ diye bölümlendirilmeli.</p>
      <p>Çocuk Futbolu ile Gençlik Futbolunun sınırlamasını 12 yaş olarak alabiliriz. Aslında bu sınırlamayı ergenlik dönemi belirlemektedir. 12 yaşı, ülkemizin ortalama ergenliğe ulaşma yaşı olarak kabul ediyorum.</p>
      <p>12 yaş altını çocuk futbolu, 12 yaş üstünü gençlik futboluna dahil edebiliriz. Hormonların insan bedeni üzerinde çok büyük etkisi olduğu için, bu iki gruba göre antrenman yaptırılmalıdır. TFF, ergenlik öncesine  ve ergenlik sonrasına göre antreman metodlarını geliştirip kulüplerimizin altyapıları ile paylaşmalıdır.</p>
      <p>Hepimizin yakından tanıdığı  futbol okulları var. Kulüplerimizin isimleri altında ama kulüp dışından çalıştırılan özel futbol okulları. İşletenlerin çoğunluğu buraları daha çok kazanç kapısı olarak görüyorlar. İşte bu okullara giden çocuklarımızın çoğunluğu 12 yaş altı.  Çocuk futbolu bölümüne aitler. Futbol eğitimlerinin ilk ve önemli bölümünü burada almaktalar. Bundan dolayı bu okulların TFF’in gözetimi altında olmalıdır. Burada ki çalıştırıcıların eğitimini ve yönlendirmesini TFF yapmalıdır. Çünkü bu yaşta koordinasyon ve esneklik çalışmaları teknik çalışmalardan  daha önemli. Futbol eğitiminde bilinçlendirilmiş bu çalıştırıcılar daha sağlıklı bir futbol eğitimi verebilirler. Bu okullardan daha fazla futbolcu yetişmesini sağlayabiliriz. Böylece bu okullar cüzdanların yanında futbolumuza da hizmet edebilirler.</p>
      <p>Çocuk futbolunda TFF’in yapabileceği ikinci bir faaliyet, orta eğitim okulları arası futbol ligi. Milli Eğitim Bakanlığı ile ortak yürütülecek bu faaliyetin organizasyonunu TFF üstlenebilir.</p>
      <p>Gönüllülüğe bağlı olarak orta eğitim bölümündeki okulların katılımı ile çarşamba günleri bu lig oynanabilir. Böylelikle okullarda futbolun daha yaygınlaşmasını ve çocuklar arasında futbol heyecanını sıcak tutabiliriz. Su yüzüne çıkamayan yetenekleri burada keşfetme imkanı da doğmuş olur. Ne kadar çok çocuğa ulaşabilirsek, ne kadar çok çocuğu bu yaşlarda topla buluşturabilirsek,  futbolcu olarak ve ileride seyirci olarak dönüşümü büyük olacaktır.</p>
      <p>Gençlik futbolu ile önerilerimi başka bir yazıma bırakıyorum. Yoksa yazı çok uzun olacak. Ama yazımı bitirirken paylaşmak istediğim, Altyapı çalıştırıcılarının<b> </b>öğretmen-antrenör olması gerektiğine inanıyorum.</p>
      <p>Yazımı bitirmeden TFF yönetimini, A Millilerimizi ve Şenol hocayı EURO 2020 gurup maçlarındaki üstün başarıları için tebrik ediyorum. Finallerde de bu üstün başarıyı göstereceklerine bütün kalbimle inanıyorum.</p>
    </article>
  </body>
</html>