<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.haberler.com/ingiltere-suriye-de-yetim-kalan-bir-grup-ingiliz-12642847-haberi/"/>
    <meta property="og:site_name" content="Haberler.com"/>
    <meta property="article:published_time" content="2019-11-22T03:10:41+00:00"/>
    <meta property="og:title" content="İngiltere Suriye'de yetim kalan bir grup İngiliz vatandaşı çocuğu ülkeye geri kabul ediyor"/>
    <meta property="og:description" content="Suriye'deki savaşta yetim kalan bir grup İngiliz vatandaşı çocuk birkaç gün içinde İngiltere'ye iade edilecek."/>
  </head>
  <body>
    <article>
      <h1>İngiltere Suriye'de yetim kalan bir grup İngiliz vatandaşı çocuğu ülkeye geri kabul ediyor</h1>
      <address>
        <time datetime="2019-11-22T03:10:41+00:00">22 Nov 2019, 03:10</time>
      </address>
      <p><a href="https://www.haberler.com/ingiltere/"><b>İngiltere</b></a> Dışişleri Bakanı Dominic Raab, <a href="https://www.haberler.com/suriye/"><b>Suriye</b></a>'de savaş nedeniyle yetim kalan bir grup İngiliz vatandaşı çocuğun İngiltere'ye getirileceğini söyledi.</p>
      <p>Çocuklar, Suriye'nin daha önce IŞİD kontrolünde olan kuzeydoğusundan ülkelerine iade edilen ilk İngiliz vatandaşları olacak.</p>
      <p>Kararı açıklayan Raab, 'masum çocukların hiçbir zaman savaşın yarattığı dehşete maruz kalmaması gerektiğini' söyledi.</p>
      <p>Çocukların birkaç gün içinde İngiltere'de olacakları belirtildi ancak güvenlik gerekçeleri nedeniyle iadelere ilişkin ayrıntı paylaşılmadı.</p>
      <p>Yazılı açıklamasında Raab, "Ülkeye geri dönüşlerini kolaylaştırdık çünkü doğrusu buydu. Şimdi özel hayatlarına saygı gösterilmeli ve hayatlarının normale dönmesi için destek sağlanmalı" dedi.</p>
      <p>İngiltere, IŞİD'in bölgede toprak kaybetmesinin ardından örgütle ilişkili olduğu düşünülen İngiliz vatandaşlarını ülkeye geri kabul etmeye yanaşmıyordu.</p>
      <p>Birleşmiş Milletleri, ülkelere seslenip kendi vatandaşlarının, uluslararası standartlar çerçevesinde Suriye'de yargılanmadıkları sürece, sorumluluklarını üstlenmeleri çağrısında bulunmuştu.</p>
      <p>İnsan Hakları İzleme Örgütü, hükümetlerin kolaylaştırdığı geri dönüşlerin 'düzensiz' olduğunu söyledi.</p>
      <p>Örgüt, Suriye ve Irak'tan, Kazakistan'a, Özbekistan'a, Tacikistan'a, Rusya'ya, Kosova'ya ve Türkiye'ye 1.200'den fazla yabancı savaşçının iade edildiğini belirtti.</p>
      <p>Save The Children yardım kuruluşundan Alison Griffin, İngiltere'nin kararının, korkunç şeyler yaşayan masum yetim çocukların hayatlarını değiştireceğini söyledi.</p>
      <p>Griffin, "Şimdi toparlanma, mutlu bir çocukluk yaşama ve hayatlarını dolu dolu yaşama şansları var. Bunun gerçekleşmesini sağlayan herkesle gurur duymalıyız" dedi.</p>
    </article>
  </body>
</html>