<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191122/canadese-tennissers-in-halve-finales-daviscup/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T03:25:55+00:00"/>
    <meta property="og:title" content="Canadese tennissers in halve finales Daviscup"/>
    <meta property="og:description" content="MADRID (ANP) - De Canadese tennissers hebben als eerste de halve finales bereikt van de Daviscup. Ze versloegen in Madrid het team van Australië met 2-1. Vasek Pospisil en Denis Shapovalov brachten de zege binnen."/>
  </head>
  <body>
    <article>
      <h1>Canadese tennissers in halve finales Daviscup</h1>
      <address><time datetime="2019-11-22T03:25:55+00:00">22 Nov 2019, 03:25</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>De Canadese tennissers hebben als eerste de halve finales bereikt van de Daviscup. Ze versloegen in Madrid het team van Australië met 2-1. Vasek Pospisil en Denis Shapovalov brachten de zege binnen.</b>
      </p>
      <p>Pospisil zette Canada op voorsprong door het eerste enkelspel te winnen van John Millman: 7-6 (1) 6-4. Millman nam de plek in van Nick Kyrgios, die in de groepswedstrijden tegen Colombia en België zijn enkelspelen had gewonnen.</p>
      <p>Alex de Minaur won vervolgens namens Australië van Shapovalov met 3-6 6-3 en 7-5. De twee talentvolle tennissers deden weinig voor elkaar onder. In de derde set was De Minaur net wat feller en overtuigender dan de grillige Shapovalov.</p>
      <p>Canada besliste het duel in het dubbelspel. Het koppel Shapovalov/Pospisil rekende af met John Peers en Jordan Thompson in twee sets: 6-4 6-4.</p>
      <p>Tegenstander van Canada in de halve finale is de winnaar van de confrontatie in de kwartfinales op vrijdag tussen Rusland en het Servië van Novak Djokovic.</p>
    </article>
  </body>
</html>