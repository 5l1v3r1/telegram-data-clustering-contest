<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/vinnytsia/news/-u-potochnomu-roci-pobilshalo-inklyuzivnih-klasiv-u-vinnici--641588.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T03:45:21+00:00"/>
    <meta property="og:title" content="У поточному році побільшало інклюзивних класів у Вінниці"/>
    <meta property="og:description" content="Забезпечено функціонування 24 інклюзивних груп у дитячих садках та 99 інклюзивних класів у школах"/>
  </head>
  <body>
    <article>
      <h1>У поточному році побільшало інклюзивних класів у Вінниці</h1>
      <address>
        <time datetime="2019-11-22T03:45:21+00:00">22 Nov 2019, 03:45</time>
      </address>
      <h4>Забезпечено функціонування 24 інклюзивних груп у дитячих садках та 99 інклюзивних класів у школах</h4>
      <p>Цього року у місті збільшилася мережа інклюзивних класів на 37, і тепер їх у школах міста 99. Це створило можливість навчатися більшій кількості дітей з особливими освітніми потребами в загальноміських школах разом з своїми однолітками. Про це під час засідання виконавчого комітету повідомила директор департаменту освіти Оксана Яценко. Також вона розповіла про хід виконання Програми розвитку освіти на 2013-2020 роки у 2019 році.</p>
      <p>За словами Оксани Яценко в цьому році у місті забезпечено функціонування 24 інклюзивних груп у дитячих садках та 99 інклюзивних класів у школах. В них займається 168 дітей.</p>
      <p>«Для забезпечення якісного освітнього процесу та успішної соціалізації дітей в інклюзивних класах та групах введено 92 ставки асистента вчителя та 24 ставки асистента вихователя. Порівняно з попереднім роком кількість інклюзивних класів збільшилась на 37. У червні цього року <a href="https://www.vmr.gov.ua/Lists/CityNews/ShowNews.aspx?ID=5875">створено Інклюзивно-ресурсний центр №2</a>», - розповіла директорка департаменту освіти міської ради Оксана Яценко.</p>
      <p>Також вона відзначила, що цього року видатки з міського бюджету на освіту збільшилися на 12%, порівняно з минулим роком. В 35 садочках встановлено системи очищення питної води. Для 10 закладів освіти придбано пароконвектомати, на що з бюджету Вінницької міської ОТГ спрямовані видатки у сумі 1,2 млн грн. А ще оновили ігрове обладнання на дитячих ігрових майданчиках, у п’ятьох дитячих садочках встановили додаткові елементи на кожному майданчику.</p>
      <p>«Видатки із бюджету Вінницької міської ОТГ на утримання галузі освіти у 2019 році складають 1,2 млрд грн, що на 12 % більше ніж у минулому році. Зростання видатків галузі перш за все пов’язано із зростанням заробітної плати, підвищенням вартості харчування тощо. З першого вересня було збільшено вартість харчування на 20 % для дітей в закладах дошкільної освіти та на 30% для учнів пільгових категорій: дітей сиріт, дітей, позбавлених батьківського піклування, дітей із малозабезпечених сімей, дітей-інвалідів, що навчаються в інклюзивних класах. У 2019 році збережено безкоштовне харчування дітей в закладах дошкільної освіти (986 дітей) та учнів в закладах загальної середньої освіти (1815 учнів), батьки яких є учасниками АТО (ООС)», - додала Оксана Яценко.</p>
      <p>Міський голова Сергій Моргунов зазначив, що цього року у багатьох навчальних закладах проводяться ремонтні роботи капітального характеру. І дуже важливо, щоб керівники закладів контролювали якість їхнього виконання. «Я вас прошу контролювати цей процес, бо без цього не буде толку. В мене була інформація, що не всі заклади, де встановили систему очистку води, належним чином проводили поточне обслуговування устаткування, і якість води там була незадовільна. Зверніть на це увагу – вчасно замінюйте фільтри та проводьте відповідне обслуговування», - сказав Сергій Моргунов.</p>
      <related>
        <a href="https://glavcom.ua/sport/publications/naykrasivisha-sportivna-para-ukrajini-vidverte-intervyu-marini-beh-romanchuk-pro-ditinstvo-sport-i-kohanogo-chempiona-641477.html"/>
        <a href="https://glavcom.ua/news/navchannya-deputativ-vid-slugi-narodu-v-truskavci-obiyshlosya-partiji-v-10-mln-grn-chesno-641553.html"/>
        <a href="https://glavcom.ua/vinnytsia/news/v-seli-na-vinnichchini-navchilis-buduvati-shvidshe-nizh-zvituvati-641509.html"/>
      </related>
    </article>
  </body>
</html>