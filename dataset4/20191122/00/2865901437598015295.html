<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/tenis/vesti/tri-mec-lopte-nisu-bile-dovoljne-rusi-preko-srbije-u-polufinale-dejvis-kupa/343138"/>
    <meta property="og:site_name" content="MozzartSport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Tri meč lopte nisu bile dovoljne: Rusi preko Srbije u polufinale Dejvis kupa"/>
    <meta property="og:description" content="Hačanov i Rubljev doneli presudni drugi poen za reprezentaciju Rusije protiv Đokovića i Troickog čime je Srbija završila učešće na prestižnom takmičenju u Madridu"/>
  </head>
  <body>
    <article>
      <h1>Tri meč lopte nisu bile dovoljne: Rusi preko Srbije u polufinale Dejvis kupa</h1>
      <h2>Hačanov i Rubljev doneli presudni drugi poen za reprezentaciju Rusije protiv Đokovića i Troickog čime je Srbija završila učešće na prestižnom takmičenju u Madridu</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Kockanje se nije ispatilo: Moskovljani bolji od Beograđana za polufinale Dejvis kupa. <b>Novak Đoković </b>i<b> Viktor Troicki </b>nisu uspeli da donesu taj drugi poen, krucijalni za Srbiju u četvrtfinalu prvog izdanja prekoponovanog Dejvis kupa protiv Rusije koja prolazi dalje iako se oslonila na samo dva igrača. Heroji su <b>Andrej Rubljev i Karen Hačanov</b> koji su, nakon polovičnog uspeha u singlu, slavili u veoma uzbudljivom dublu i tako zaključili madridsko odmeravanje sa našom teniskom reprezentacijom pobedom od 2:1, po setovima 6:4, 4:6 i 7:6 (8).</p>
      <p>Pošto je situacija bila alarmantna, to jest presudna srpski tim se odlučio za najjaču varijantu, da u dublu igraju <b>Novak i Viktor</b>. Odluka, tačnije klasično kockanje se ispostavilo pogrešnim, da ne iskoristimo neki drugi, teži pridev, jer ne samo da su <b>Rubljev i Hačanov</b> uigraniji, što su nedavno dokazali finalom mastersa u Parizu, već je ova srpska kombinacija bila po svemu sudeći nepotreban rizik.</p>
      <p>Em je umoran već preopterećeni najbolji igrač, em je poznato da <b>Nole</b> nikako nije za igru parova, što smo svedočili više puta kada je igrao za reprezentaciju, em su <b>Troicki i Janko Tipsarević</b> bili već koliko-toliko uigrani nakon dva meča u prestonici Španije. A i mogao je <b>Jankela</b> da odigra taj, poslednji meč u karijeri... Možda mu, uostalom, ne bi ni bio poslednji. No ne može se reći da <b>Nole i Vića</b> nisu dali sve od sebe i bili blizu, tako bolno blizu uspeha.</p>
      <p>Bilo kako bilo, za nas je ovo takmičenje gotovo, a Rusi zasluženo idu dalje gde će se za prodor u finale boriti sutra protiv Kanade koja je sa 2-1 iznenadila Australiju. Ujedno, <b>Janko Tipsarević</b> je sada i definitivno teniski penzioner i prava je šteta što nije ove sedmice mogao više da pruži za svoju zemlju. Takođe, zlatna generacija iz 2010 je definitivno u španskoj prestonici otpevala labudovu pesmu.</p>
      <p>Iako su na samom početku meča Moskovljani delovali ozbiljnije, prva je Srbija došla do brejka i to već u četvrtom gemu. Međutim, naši protivnici su odmah uzvratili istom merom i to na <b>Đokovićev </b>servis, da bi potom i na <b>Viktorov </b>odradili posao i preuzeli inicijativu, a potom i prvi set.</p>
      <figure>
        <img src="https://mozzartsport.com/upload/CKEditor/31.12.2018/2019-11-22T152907Z_1243505137_RC2FGD9WO3ZO_RTRMADP_3_TENNIS-DAVISCUP.JPG"/>
      </figure>
      <p>U drugom setu Beograđani su krenuli na sve ili ništa, računajući i na umor <b>Hačanova </b>i<b> Rubljova</b> kojima je to bio svakom po peti meč u Madridu, a nagrada je došla ponovo za vođstvo od 3:1 u gemovima nakon čitave peripetije sa pogrešnim odlukama sudija. Međutim, opet na <b>Đokovićev</b> servis vratili su Moskovljani egal, a pritom je našeg najboljeg tenisera zaboleo problematični desni lakat, te je izuzetno besan odmah zatražio pomoć fizioterapeuta. Nastavio je <b>Novak</b> sa igrom, stisnuo zube i pored očigledne nelagodnosti i stigao je naš tim do tri set poena, <b>Hačanov</b> je prva dva rešio bombama iz servisa, da bi potoms sve prosuo duplom servis greškom.</p>
      <p>Ponovo je u trećem setu prvi popustio <b>Đokovićev</b> servis, pošto su Rusi pri 2:2 imali dve vezane brejk lopte, srećom ne uspevši da ih iskoriste. Potom se igralo bukvalno poen za poen, a delovalo je da naš tim ipak ima malu prednost u igri. Ipak, sve je rešeno kako i dolikuje ovako uzbudljivom odmeravanju, u taj-brejku koji je pripao Rusima nakon naše propuštene tri meč lopte našeg tima i zaista velike borbe. Šteta, a bilo smo tako blizu. <b>Novakov</b> bes i <b>Viktorove</b> suze dovoljno govore koliko blizu.</p>
      <figure>
        <img src="https://mozzartsport.com/upload/CKEditor/22.11.2019/2.jpg"/>
      </figure>
      <p>(Foto: Reuters)</p>
    </article>
  </body>
</html>