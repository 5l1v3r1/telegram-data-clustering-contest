<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kobieta.pl/artykul/centrum-porodow-naturalnych-w-szpitalu-sw-rodziny-na-madalinskiego-to-wymarzone-miejsce-na-porod-kazdej-kobiety-191122103054"/>
    <meta property="og:site_name" content="Kobieta.pl"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Powstało pierwsze w Polsce Centrum Porodów Naturalnych: każda z nas chciałaby tu rodzić"/>
    <meta property="og:description" content="Powstało pierwsze w Polsce Centrum Porodów Naturalnych. Każda mama może liczyć na poród w dwupokojowym apartamencie wyposażonym w baseny porodowe, pokój dla mamy i dziecka, a wszystko to przy blasku świec i relaksującej muzyce."/>
  </head>
  <body>
    <article>
      <h1>Powstało pierwsze w Polsce Centrum Porodów Naturalnych: każda z nas chciałaby tu rodzić</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.kobieta.pl/user/mmalinowska" target="_blank">Małgorzata Malinowska</a></address>
      <p>
        <b>Centrum Porodów Naturalnych to pierwsze w Polsce miejsce, gdzie mama może w luksusowych warunkach powitać na świecie swoje maleństwo. Każda z nas może liczyć na poród w dwupokojowym apartamencie wyposażonym w baseny porodowe, pokój dla mamy i dziecka, a wszystko to przy blasku świec i relaksującej muzyce.</b>
      </p>
      <figure>
        <img src="https://www.kobieta.pl/media/cache/default_view/uploads/media/default/0003/11/centrum-porodow-naturalnych-w-szpitalu-sw-rodziny-na-madalinskiego.jpeg"/>
      </figure>
      <p>
        <a href="https://www.kobieta.pl/galeria/powstalo-pierwsze-w-polsce-centrum-porodow-naturalnych-kazda-z-nas-chcialaby-tu-rodzic/centrum-porodow-naturalnych-w-szpitalu-sw-rodziny-na-madalinskiego">Zobacz galerię &gt;</a>
      </p>
      <p>materiały prasowe</p>
      <p>
        <a href="https://www.kobieta.pl/galeria/powstalo-pierwsze-w-polsce-centrum-porodow-naturalnych-kazda-z-nas-chcialaby-tu-rodzic/centrum-porodow-naturalnych-w-szpitalu-sw-rodziny-na-madalinskiego">Zobacz galerię &gt;</a>
      </p>
      <h3>Pierwsze w Polsce Centrum Porodów Naturalnych</h3>
      <p><b>Centrum Porodów Naturalnych</b> to pierwsze w Polsce miejsce zainspirowane pomysłami oddziałów porodowych funkcjonujących w innych krajach europejskich.</p>
      <p>Teraz kobiety mogą rodzić w kameralnych apartamentach wyposażonych w baseny porodowe, pokój dla mamy i dziecka z aneksem kuchennym, salon porodowy. Przy blasku świec mamy mogą spełniać marzenia o porodzie idealnym.</p>
      <blockquote>Nasz szpital jest miejscem, w którym mogą spełnić się marzenia. Marzenia o porodzie. TAK!!!  Poród jest powitaniem najmłodszego członka rodziny – dziecka. Jeśli rodzice czekają na powrót dzieci z kolonii, od babci, z wycieczki przygotowują często niespodzianki, dekoracje. Czekają z radością. A przed porodem? To nie powrót – to nadejście. Przygotowanie się do najradośniejszej chwili w życiu. Oczywiście. Wyjście naprzeciw bezstresowemu przyjściu na świat dziecka to jest powód otwarcia naszego „Centrum”. To jest dar dla matki, dziecka, ojca. Po prostu dla rodziny.” – powiedział dr n. med. Jerzy Zwoliński – Lekarz Kierujący Oddziałem Położnictwa Szpitala Specjalistycznego im. Św. Rodziny.</blockquote>
      <p>Centrum Porodów Naturalnych znajduje się w szpitalu im. Św. Rodziny w Warszawie i obejmuje trzy dwupokojowe apartamenty.</p>
      <h3>Centrum Porodów Naturalnych: dla kogo?</h3>
      <p><b>Centrum Porodów Naturalnych dedykowane jest </b><b>dla kobiet z ciążą niepowikłaną</b>. Kierowane są tu kobiety wcześniej przygotowane do takiej formy porodu przez położne w szkole rodzenia lub podczas wizyt w przychodni przyszpitalnej oraz pacjentki skierowane z izby przyjęć.</p>
      <p>Szpital nie daje gwarancji, że każda pacjentka urodzi w Centrum Porodów Naturalnych, co jest spowodowane ograniczoną liczbę apartamentów.</p>
      <p>Pacjentka przebywa w apartamencie porodowym do 2 h po porodzie, do czasu zakończenia pierwszego kontaktu skóra do skóry (tzw. kangurowania).</p>
      <h3>Centrum Porodów Naturalnych wykorzystuje wyłącznie naturalne metody </h3>
      <p>W Centrum Porodów Naturalnych chwali się tym, że wykorzystuje wyłącznie naturalne metody:</p>
      <p><b>-  Imersja wodna w basenie porodowym lub pod prysznicem. </b>Immersja wodna może obejmować jedynie wczesną fazę skurczów lub cały czas porodu, aż do narodzin dziecka. Woda łagodzi ból, relaksuje i odpręża, zapewniając łatwy sposób na  pozbycie się napięć narastających w ciągu całego dnia. Dostarcza ulgi od stałego nacisku płodu na dolną część pleców i obszar miednicy. Zanurzenie w ciepłej wodzie skraca czas porodu i czyni go mniej bolesnym.</p>
      <p>-  <b>TENS</b> -  To metoda przezskórnej stymulacji nerwów, sprawdzona klinicznie, nieinwazyjna i skuteczna, ograniczająca dolegliwości bólowe podczas porodu. Jest w 100% bezpieczna dla matki i dziecka. Ważne, żeby urządzenie podłączyć w chwili, gdy pojawiają się pierwsze skurcze porodowe, jeszcze w warunkach domowych inicjując w ten sposób produkcję endorfin. Rozpoczęcie terapii na sali porodowej w momencie zaawansowanego porodu, np. 4 cm rozwarcia szyjki macicy, nie daje szansy na jej skuteczność. Metoda TENS w zwalczaniu bólów porodowych jest alternatywą nawet do znieczulenia zewnątrz oponowego, czas jej działania jest nieograniczony. Ponadto, jest metodą dającą rodzącej pełną swobodę wyboru pozycji porodowych.</p>
      <p>- <b>Masaż</b> - Masażpodczas porodu rozluźnia ciało i dodaje energii. Zwykle obejmuje okolicę lędźwiowo-krzyżową, ponieważ nerwy dochodzące do mięśni miednicy pochodzą właśnie z tej części kręgosłupa. Masowanie okolicy lędźwiowej umożliwia zmniejszenie odczuwanego przez kobietę bólu. Jest także świetną formą komunikacji z kobietą rodzącą. Możemy używać go na pewnych etapach porodu wykorzystując różne techniki: od klasycznej po masaż rozgrzanymi woreczkami z pestkami wiśni, żelpakami lub wykorzystując piłeczki tenisowe, których zastosowanie daje ulgę w przerwie międzyskurczowej poprzez rozluźnienie układu kostno - stawowego i mięśniowego. Uciski miednicy podczas trwającego skurczu ułatwiają otwarcie kanału rodnego a także  pomagają dziecku wstawić się w płaszczyznę wchodu miednicy. Oprócz okolic lędźwiowo-krzyżowych zastosowanie ma również masaż punktów akupresurowych piszczeli, który wzmacnia czynności skurczowe macicy.</p>
      <p>- <b>Hipnobirthing </b>- Hipnoza w porodzie to skuteczna i naturalna metoda łagodzenia bólu. Umysł kobiety podczas porodu w sposób naturalny wchodzi w stan transu. Proces ten można wesprzeć również świadomie, stosując relaksacje lub afirmacje porodowe. Pomagają one wyciszyć się, nawiązać lepszy kontakt własnym ciałem, instynktem oraz rodzącym się dzieckiem.</p>
      <h3>Poród w Centrum Porodów Naturalnych: ile kosztuje?</h3>
      <p><b>Poród w Centrum Porodów Naturalnych jest bezpłatny.</b> Jednak istnieje możliwość skorzystania z dodatkowych usług niefinansowanych przez NFZ, czyli indywidualnej opieki okołoporodowej obejmującej opiekę w okresie przedporodowym i do 7 dni po porodzie (koszt 1500 zł. brutto).</p>
      <p>Za opiekę położnej podczas porodu i 24 godziny po nim w Centrum trzeba będzie zapłacić 500 zł. Za pobyt osoby towarzyszącej musimy dopłacić 800 zł za dobę, przy czym pobyt w salach jednoosobowych na Oddziale Położnictwa taka sama opcja kosztuje 400-500 zł za dobę.</p>
      <p>Chciałybyście rodzić w takich warunkach?</p>
      <related>
        <h4>Powiązane treści</h4>
        <a href="https://www.kobieta.pl/artykul/porod-lotosowy-pierwszy-w-polsce-na-czym-polega-190125125408"/>
        <a href="https://www.kobieta.pl/artykul/jak-zmniejszyc-bol-przy-porodzie-jest-sposob-190223123703"/>
        <a href="https://www.kobieta.pl/artykul/shay-mitchell-aktorka-slodkich-klamstewek-nagrala-swoj-porod-wideo-jest-hitem-internetu-191023123641"/>
      </related>
      <related>
        <h4>Podobne artykuły</h4>
        <a href="https://www.kobieta.pl/artykul/maz-napisal-ksiazke-dla-zony-ktora-stracila-pamiec-podczas-porodu-jego-gest-pokochaly-miliony-191112114049"/>
        <a href="https://www.kobieta.pl/artykul/shay-mitchell-aktorka-slodkich-klamstewek-nagrala-swoj-porod-wideo-jest-hitem-internetu-191023123641"/>
        <a href="https://www.kobieta.pl/artykul/rodzaca-kobieta-chciala-dojechac-autobusem-do-szpitala-dostala-mandat-bo-nie-miala-biletu-190826125632"/>
      </related>
    </article>
  </body>
</html>