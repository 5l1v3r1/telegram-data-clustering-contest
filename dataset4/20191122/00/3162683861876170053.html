<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ecotown.com.ua/news/Poltavski-komunalnyky-zarobyly-na-sortuvanni-smittya-2-6-mln-hrn/"/>
    <meta property="og:site_name" content="Eco Town"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Полтавські комунальники заробили на сортуванні сміття 2,6 млн. грн."/>
    <meta property="og:description" content="Полтавське комунальне автотранспортне підприємство за дев'ять місяців заробило 2 мільйони 600 тисяч гривень. Контейнери для роздільного збору сміття (скла, паперу та пластику) у Полтаві почали встановлювати в лютому цього року, повідомляє Рoltavske.tv."/>
  </head>
  <body>
    <article>
      <h1>Полтавські комунальники заробили на сортуванні сміття 2,6 млн. грн.</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Полтавське комунальне автотранспортне підприємство за дев'ять місяців заробило 2 мільйони 600 тисяч гривень. Контейнери для роздільного збору сміття (скла, паперу та пластику) у Полтаві почали встановлювати в лютому цього року, повідомляє <a href="http://poltavske.tv/events/17825">Рoltavske.tv</a>.</p>
      <p>Полтавське комунальне підприємство переобладнало та встановило 296 баків. Для придбання більшої кількості баків кошти вже заклали в бюджет.</p>
      <blockquote>«Комунальне підприємство заробило в результаті того, що почали сортувати сміття, відбирати — тобто тим самим зменшили навантаження на міське сміттєзвалище», — сказав Тарас Бойко, директор КАТП-1628.</blockquote>
      <p>За дев'ять місяців комунальне підприємство продало відсортованого сміття на понад 2,5 мільйонів гривень. Цього року в бюджеті міста передбачені кошти на придбання ще 900 контейнерів для сортування сміття.</p>
      <blockquote>«Потрібно розвивати цю галузь, з точки зору того, щоб створювались підприємства. Їм були якісь певні дотації. Це і, відповідно, податки, кошти в бюджет. Треба відходити від тіньового бізнесу та входити безпосередньо в систему», — прокоментувала Марина Самойлик, завідувачка кафедри екології, збалансованого природокористування та довкілля ПДАА.</blockquote>
    </article>
  </body>
</html>