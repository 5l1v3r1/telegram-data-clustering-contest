<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238553-oporu-senice-presetruju-kvoli-dopingu"/>
    <meta property="og:site_name" content="ProFutbal"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Oporu Senice prešetrujú kvôli dopingu"/>
    <meta property="og:description" content="Disciplinárna komisia Slovenského futbalového zväzu (DK SFZ) počas reprezentačnej prestávky znovu zasadala."/>
  </head>
  <body>
    <article>
      <h1>Oporu Senice prešetrujú kvôli dopingu</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Michal Šášky</a></address>
      <p>Disciplinárna komisia Slovenského futbalového zväzu (DK SFZ) počas reprezentačnej prestávky znovu zasadala.</p>
      <p>Komisia prijala stanoviská klubov ŠK Slovan Bratislava, FC Košice, Slavoj Trebišov i lídra Petržalky Juraja Pirosku k previneniam, ktoré oznámila ešte minulý týždeň, ďalej však pokračuje v šetrení veci a tresty zatiaľ nerozdala. Pre kartové tresty budú fortunaligistom chýbať cez víkend Žilinčan Besir Demiri a aj Trnavčan Lucas Lovat, ktorému disciplinárka tento týždeň zamietla žiadosť o skrátenie trestu.</p>
      <related>
        <a href="https://profutbal.sk/clanok/238381-rozhodcu-museli-osetrit-po-zasahu-do-tvare-kosice-bude-riesit-disciplinarka"/>
      </related>
      <p>Novým prípadom sa stala opora senickej defenzívy Joao Francisco Favaro Amaral. Brazílsky stopér sa podrobil antidopingovej skúške po zápase 13. kola medzi Senicou a Sereďou, ktorá mala odhaliť prítomnosť zakázanej látky v odobratej vzorke. Senát disciplinárnej komisie pre ochranu integrity súťaže, na základe Správy Antidopingovej agentúry SR, začal voči hráčovi disciplinárne konanie, žiada od neho písomné stanovisko a ukladá mu predbežné ochranné opatrenie, spočívajúce v pozastavení výkonu športu až do rozhodnutia komisie. Bližšie informácie zatiaľ neboli zverejnené.</p>
      <p>Dvadsaťsedemročný obranca prišiel do Senice v priebehu tohto leta, na konci augusta zažil premiéru v 6. kole proti Zlatým Moravciam. O 8. kola hráva pravidelne v základnej zostave s plnou minutážou, odohral aj posledné duely 14. a 15. fortunaligového kola proti Slovanu (0:2) a Michalovciam (4:0).</p>
      <related>
        <a href="https://profutbal.sk/clanok/238459-blaznivy-december-slovana-spoznali-sme-termin-osemfinale-slovnaft-cupu"/>
      </related>
      <p>Športovo-technická komisia Slovenského futbalového zväzu zároveň definitívne potvrdila termín osemfinále Slovnaft Cup-u medzi MŠK Žilina a Slovanom Bratislava, ktorý si cez reprezentačnú prestávku vybojoval postup cez druholigový Bardejov. Stretnutie sa podľa žrebu uskutoční na Tehelnom poli a odohrá sa v stredu 4. decembra o 18.30 hod.</p>
    </article>
  </body>
</html>