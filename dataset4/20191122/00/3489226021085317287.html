<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/israhl-aphggeilan-kathgories-se-gynaika-astynomiko-poy-pyrobolhse-gia-plaka-palaistinio-video-ntokoymento"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Ισραήλ: Απήγγειλαν κατηγορίες σε γυναίκα αστυνομικό που πυροβόλησε «για πλάκα» Παλαιστίνιο - Video ντοκουμέντο"/>
    <meta property="og:description" content="Το ισραηλινό υπουργείο Δικαιοσύνης ανακοίνωσε χθες Πέμπτη ότι απήγγειλε κατηγορίες εναντίον μίας γυναίκας, μέλους της αστυνομίας συνόρων, η οποία τον Μάιο του 2018 χτύπησε με σφαίρα καλυμμένη με πλαστικό στην πλάτη έναν Παλαιστίνιο «για να διασκεδάσει»."/>
  </head>
  <body>
    <article>
      <h1>Ισραήλ: Απήγγειλαν κατηγορίες σε γυναίκα αστυνομικό που πυροβόλησε «για πλάκα» Παλαιστίνιο - Video ντοκουμέντο</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Το ισραηλινό υπουργείο Δικαιοσύνης ανακοίνωσε χθες Πέμπτη ότι απήγγειλε κατηγορίες εναντίον μίας γυναίκας, μέλους της αστυνομίας συνόρων, η οποία τον Μάιο του 2018 χτύπησε με σφαίρα καλυμμένη με πλαστικό στην πλάτη έναν Παλαιστίνιο «για να διασκεδάσει».</h4>
      <p>Σύμφωνα με την ανακοίνωση του υπουργείου, η γυναίκα αυτή, που<b> αποπέμφθηκε</b> από το σώμα της αστυνομίας συνόρων, κατηγορείται για επίθεση και αλόγιστη χρήση όπλου.</p>
      <h3>Απόδειξη στο Video</h3>
      <p>Εκείνη και δύο ακόμη συνάδελφοί της, που δεν κατονομάζονται στην ανακοίνωση, κατηγορούνται επίσης για παρακώλυση της <b>δικαιοσύνης επειδή κατέστρεψαν αποδεικτικά στοιχεία </b>και έδωσαν ψευδή κατάθεση στους ερευνητές.</p>
      <p>Η έρευνα ξεκίνησε μετά τη μετάδοση στις αρχές Νοεμβρίου από το ιδιωτικό ισραηλινό <b>τηλεοπτικό δίκτυο 13 ενός βίντεο</b> που δείχνει την αστυνομικίνα να πυροβολεί εναντίον ενός Παλαιστίνιου ο οποίος απομακρυνόταν από εκείνη και είχε τα χέρια ψηλά.</p>
      <figure>
        <iframe data-src="https://twitter.com/yishaiporat/status/1190689522859880449?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Οι αστυνομικοί του είχαν ζητήσει να επιστρέψει σε ένα σημείο ελέγχου στην κατεχόμενη Δυτική Όχθη, κοντά στην Ιερουσαλήμ. Όταν χτυπήθηκε από τη <b>σφαίρα ο Παλαιστίνιος έπεσε στο έδαφος, φωνάζοντας από τον πόνο</b>.</p>
      <p>Από μικρή απόσταση οι σφαίρες που είναι καλυμμένες με πλαστικό ενδέχεται να είναι θανατηφόρες.</p>
      <p>«Η κατηγορούμενη καταχράστηκε την εξουσία της και την άδεια που έχει να φέρει όπλο για να πλήξει την αξιοπρέπεια του ενάγοντα (…) απλώς και μόνο για να διασκεδάσει», εξηγεί το υπουργείο στην ανακοίνωσή του.</p>
      <p>Μετά τη δημοσιοποίηση του βίντεο, η Οργάνωση για την Απελευθέρωση της Παλαιστίνης ανακοίνωσε ότι αυτό αποδεικνύει «το μέγεθος του τυφλού μίσους και του σιωνιστικού ρατσισμού», καταγγέλλοντας τη συμπεριφορά των Ισραηλινών στρατιωτών απέναντι στους Παλαιστίνιους, «η ζωή και το αίμα των οποίων έχουν καταντήσει διασκέδαση για δολοφόνους».</p>
      <p>ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>