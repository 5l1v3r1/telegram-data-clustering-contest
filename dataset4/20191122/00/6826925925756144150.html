<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://burunen.ru/site/news?id=30116"/>
    <meta property="og:site_name" content="БУРЯАД YНЭН"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="​2020 онһоо Буряад Уласта тэдхэмжэдэ хүртэхэ авиарейснүүдэй программма үргэдхэгдэхэ"/>
    <meta property="og:description" content="Ородой Холбоото Уласайалишье нютаг можоһоо Алас Дурна зүг руу хүрэхэ авиарейснүүдтэ 2020 ондо 24 маршрут нэмэгдэхэ"/>
  </head>
  <body>
    <article>
      <h1>​2020 онһоо Буряад Уласта тэдхэмжэдэ хүртэхэ авиарейснүүдэй программма үргэдхэгдэхэ</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Ородой Холбоото Уласайалишье нютаг можоһоо Алас Дурна зүг руу хүрэхэ авиарейснүүдтэ 2020 ондо 24 маршрут нэмэгдэхэ. Энээн тухай Ородой Холбоото Уласай юрэнхы сайд Дмитрий Медведев тогтоол абаһан байна.</p>
      <p>Тогтоолой ёһоор, Буряад Уласһаа Москва, Санкт-Петербург, Владивосток, Симферополь, Екатеринбург, Новосибирск, Сочи ба Жуковский руу хүнгэлтэтэй бүлэг зондо тэдхэмжэтэй маршрудууд байгуулагдаха.</p>
      <p>Ородой Холбоото Уласай юрэнхы сайд Дмитрий Медведевэй хэлэһээр, мүнөө Алас Дурна зүг руу тэдхэмжэдэ хүртэһэн маршрудуудай программын хэмжээндэ 152 маршрут бии, 2020 онһоо тэдэ 176 болохо.</p>
      <p>- Дунда зэргээр авиазөөлгэдэ 30% тэдхэмжэ үгтэхэ, тэрэнь хүнгэлтэтэй бүлэг зондо хүртөөмжэтэй хэмжээндэ биледэй сэн баряад байха болоно, - гэжэ Дмитрий Медведев хэлээд, авиабиледэй сэн эконом-класста нэгэ һуури аралжаанай тарифай сэнһээ 50% доогуур байха гэжэ тэмдэглээ.</p>
      <p>Улаан-Үдэ руу тэдхэлгэтэй маршрудуудай тоолборидо долоон хотонууд ба Жуковский аэропорт (Москва можо) ороно. Тиихэдэ <br/>2020 ондо Улаан-Үдэһөө Москва хүрэтэр биледэй сэн - 6200 түхэриг, Санкт-Петербург – 8200 түхэриг, Симферополь – 8875 түхэриг, Владивосток – 3000 түхэриг, Екатеринбург – 5500 түхэриг, Новосибирск – 2500 түхэриг, Сочи - 8850 түхэриг ба аэропорт Жуковский – 7550 түхэриг байха.</p>
      <p>Росавиацитай хэлсээ баталһанай удаа, тэдхэмжээр Улаан-Үдэһөө ниидэхэ болоһон авиакомпанинууд эли болохо гэжэ Буряад Уласай Тээбэриин яаманда мэдээсэнэ.</p>
      <p>- Ородой Холбоото Уласай Засагай газарай дэмжэһэнэй, Алас Дурнын тойрогой бүридэлдэ ороһоной ашаар уласаймнай ажаһуугшад гүрэн дотороо аяншалха аргатай болоно. Тиихэдэ олон хүүгэдтэй бүлэнүүд хүнгэлтэтэй билет абаха юм, - гэжэ Алексей Цыденов хэлээ.</p>
      <p>
        <b>Баримта</b>
      </p>
      <p>Программа январиин 1-һээ декабриин 31 болотор бэелүүлэгдэхэ. Тусхай тарифаар билет абаха эрхэтэй гэбэл, 23 наһа хүрэтэр Ородой Холбоото Уласай эрхэтэд, 55-һаа дээшэ наһанай эхэнэрнүүд ба 60-һаа дээшэ наһанай эрэшүүл, ямаршье наһанай I-дэхи группын эрэмдэг бэетэй зон, тэдэниие абажа ябаһан хүн, эрэмдэг бэетэй үхибүүд болон тэдэниие абажа ябаһан хүн, хүүгэд наһанһаа II ба III группын эрэмдэгтэйшүүл, олон хүүгэдтэй бүлэнүүд болоно.</p>
    </article>
  </body>
</html>