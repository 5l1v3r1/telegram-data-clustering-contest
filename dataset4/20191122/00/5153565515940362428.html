<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/magazin/prihaja-35-slovenski-knjizni-sejem-742655"/>
    <meta property="og:site_name" content="Revija Reporter"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Praznik knjige in branja: prihaja 35. Slovenski knjižni sejem"/>
    <meta property="og:description" content="V torek se v Cankarjevem domu začenja 35. Slovenski knjižni sejem, ki ga organizatorji opisujejo kot največji praznik slovenske knjige. Šest dni torka, 26."/>
  </head>
  <body>
    <article>
      <h1>Praznik knjige in branja: prihaja 35. Slovenski knjižni sejem</h1>
      <h2>
        <b>V torek se v Cankarjevem domu začenja 35. Slovenski knjižni sejem, ki ga organizatorji opisujejo kot največji praznik slovenske knjige. Šest dni torka, 26. novembra do nedelje, 1. decembra, bo osrednji slovenski kulturni hram s preko 300 raznovrstnimi dogodki v znamenju domače in tuje literature. Vstop na sejem je sicer prost.</b>
      </h2>
      <address><time datetime="2019-11-22T00:00:00+00:00">22 Nov 2019</time> by <a rel="author">M. M.</a></address>
      <p>Ob 200. obletnici smrti Valentina Vodnika se bodo na letošnjem sejmu poklonili pesniku, pisatelju, prevajalcu, novinarju, uredniku in jezikoslovcu, ki velja za prvega pravega slovenskega pesnika in očeta slovenske proze, njegove Lublanske novice pa so bile tudi prvi slovenski časopis. Med drugim bo Miklavž Komelj predstavil ponatis Vodnikovih Izbranih spisov, Janez Bogataj pa bo spregovoril o Vodnikovih Kuharskih bukvah.<br/><br/>Letos praznujemo sto let od priključitve Prekmurja matični domovini in na sejmu se bodo predstavili najvidnejši prekmurski pisci: Feri Lainšček, Štefan Kardoš, Vlado Žabot, Dušan Šarotar in Suzana Tratnik.</p>
      <p>Knjižni sejem bodo obiskali tudi tuji gostje, književniki iz osmih evropskih držav. Nemka Sibylle Berg, provokativna in po grotesknem humorju sloveča pisateljica, bo predstavljala svojo prvo v slovenščino prevedeno knjigo Nekaj ljudi išče srečo in crkne od smeha. Ob Bergovi prihajajo v Ljubljano še Irec Jack Harte, Madžar Róbert Farkas, Avstrijka Anna Marwan, Francozinja Véronique Olmi, Španec José Morella, Italijanka Elisabetta Sgarbi, Švicar Lukas Bärfuss in Britanka Jan Carson.<br/><br/>Organizatorji humor izpostavljajo kot eno pomembnejših tem letošnjega sejma, na katerem bo veliko govora tudi o žanru kriminalk. Tadej Golob bo prav v času sejma izdal svoj tretji kriminalni roman, Dolino rož. Že pred sejmom so bili predstavljeni rezultati raziskave bralnih navad Slovencev in strokovnjaki bodo v Cankarjevem domu razmišljali o prihodnosti knjige oziroma branja.<br/><br/>Na Pisateljskem odru Društva slovenskih pisateljev bodo letos poleg Prekmurja in prekmurske literature predstavljali še druge domače in mednarodne projekte in knjige, Nina Dragičević se bo v ciklu pogovorov Nekaj drugega pogovarjala z avtoricami in avtorji, ki predstavljajo drugost, podeljenih bo več nagrad, med drugim tudi za najboljši literarni prvenec. Večerni termini bodo posvečeni poeziji, dopoldanski pa mladim ustvarjalcem, ki že v srednji šoli dokazujejo svoj talent.</p>
      <p>loading...</p>
    </article>
  </body>
</html>