<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699528/%D8%A7%D9%85%D8%A7%D9%85-%D8%AC%D9%85%D8%B9%D9%87-%D8%B3%D9%86%D9%86%D8%AF%D8%AC-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%86%D8%A8%D9%88%D8%AF-%D8%A8%D9%84%DA%A9%D9%87-%D9%86%D9%82%D8%B4%D9%87-%D8%A8%D8%B1%D8%A7%D9%86%D8%AF%D8%A7%D8%B2%DB%8C-%D9%86%D8%B8%D8%A7%D9%85-%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="امام جمعه سنندج: اغتشاشات، اعتراض به قیمت بنزین نبود بلکه نقشه براندازی نظام بود"/>
    <meta property="og:description" content="آنچه در روزهای اخیر در برخی شهرهای کردستان و در سایر نقاط کشور شاهد بودیم، نه تنها اعتراض به قیمت بنزین نبود بلکه این قضیه هم یک نقشه طراحی‌شده از سوی دشمنان برای براندازی نظام بود."/>
  </head>
  <body>
    <article>
      <h1>امام جمعه سنندج: اغتشاشات، اعتراض به قیمت بنزین نبود بلکه نقشه براندازی نظام بود</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>آنچه در روزهای اخیر در برخی شهرهای کردستان و در سایر نقاط کشور شاهد بودیم، نه تنها اعتراض به قیمت بنزین نبود بلکه این قضیه هم یک نقشه طراحی‌شده از سوی دشمنان برای براندازی نظام بود.</b>
      </p>
      <figure>
        <img src="https://cdn.asriran.com/files/fa/news/1398/9/1/1039362_877.jpg"/>
      </figure>
      <p>امام جمعه موقت سنندج گفت: آنچه در روزهای اخیر در برخی شهرهای کردستان و در سایر نقاط کشور شاهد بودیم، نه تنها اعتراض به قیمت بنزین نبود بلکه این قضیه هم یک نقشه طراحی‌شده از سوی دشمنان برای براندازی نظام بود.</p>
      <p>ماموستا سیداحسن حسینی در گفت‌وگو با فارس در سنندج اظهار کرد: مردم مرزدار و همیشه در صحنه استان کردستان همواره حامی اقتدار، عزت و امنیت در طول تاریخ انقلاب بوده‌ و همواره ثابت کرده‌اند که اجازه نمی‌دهند امنیت و آرامش آنها مورد تعدی وابستگان به استکبار قرار بگیرد.</p>
      <p>وی تصریح کرد: مردم از اشرار و فرصت‌طلبان جدا هستند و اگرچه مردم به واسطه مشکلات معیشتی و تنگناهای اقتصادی در فشار هستند ولی هیچ وقت مخالف اصل نظام نیستند.</p>
      <p>حسینی اذعان کرد: آنچه در روزهای اخیر در برخی شهرهای کردستان و در سایر نقاط کشور شاهد بودیم، نه تنها اعتراض به قیمت بنزین نبود بلکه این قضیه هم یک نقشه طراحی‌شده از سوی دشمنان برای براندازی نظام بود.</p>
      <p>به گفته امام جمعه موقت سنندج، در این اغتشاشات عده‌ای با آتش‌زدن بانک‌ها، پمپ بنزین، آمبولانس و اموال مردم قصد ایجاد ناآرامی و ضربه‌زدن به امنیت کشور را داشتند.</p>
      <p>وی اضافه کرد: اینها مهره‌های دشمنان بودند که از سوی مخالفین نظام در خارج از مرزها با هدف ایجاد ناامنی و سلب آسایش مردم دست به ایجاد اغتشاش زدند اما به واسطه بصیرت و آگاهی مردم دسیسه‌های آنان خنثی شد.</p>
      <p>حسینی از موضع‌گیری درست مردم در این فرایند تقدیر کرد و گفت: باید همیشه قدردان این مردم بابصیرت و هوشیار باشیم که با دقت تمام و موقعیت‌سنجی درست و تبعیت از فرامین رهبر معظم انقلاب صف خود را از آشوبگران جدا کردند.</p>
      <p>امام جمعه موقت سنندج گفت: عمق بصیرت، زمان‌شناسی و تبعیت مردم از ولایت فقیه اغتشاشگران را مجبور به عقب‌نشینی‌ کرد.</p>
      <p>وی ادامه داد: فرهنگ مردم کردستان خشونت‌پذیر نیست، مردم این استان قدر امنیتی که با سختی به دست آورده‌اند به خوبی می‌دانند و برای حفظ آن از تمام وجودشان مایه می‌گذارند.</p>
      <p>حسینی خاطرنشان کرد: البته مسوولان نیز باید با دقت تمام در راستای رفع مشکلات معیشتی مردم گام بردارند و اجازه ندهند افزایش قیمت بنزین موجب بالارفتن قیمت سایر کالاها شود که تحقق این مهم نیازمند تشدید نظارت بر بازار عرضه است.</p>
    </article>
  </body>
</html>