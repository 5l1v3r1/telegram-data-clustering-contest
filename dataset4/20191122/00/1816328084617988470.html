<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/State/2019/11/22004712/The-election-in-2021-will-be-wonderful-Rajinikanth.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="தமிழக அரசியல் களம் சூடுபிடிக்கிறது: 2021-ம் ஆண்டு தேர்தலில் அற்புதம் நிகழும் - ரஜினிகாந்த் பரபரப்பு பேட்டி"/>
    <meta property="og:description" content="“2021-ம் ஆண்டு தேர்தலில் மிகப்பெரிய அற்புதத்தை, அதிசயத்தை தமிழக மக்கள் நிகழ்த்துவார்கள்” என்று நடிகர் ரஜினிகாந்த் கூறி உள்ளார்."/>
  </head>
  <body>
    <article>
      <h1>தமிழக அரசியல் களம் சூடுபிடிக்கிறது: 2021-ம் ஆண்டு தேர்தலில் அற்புதம் நிகழும் - ரஜினிகாந்த் பரபரப்பு பேட்டி</h1>
      <h2>“2021-ம் ஆண்டு தேர்தலில் மிகப்பெரிய அற்புதத்தை, அதிசயத்தை தமிழக மக்கள் நிகழ்த்துவார்கள்” என்று நடிகர் ரஜினிகாந்த் கூறி உள்ளார்.</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>சென்னை, நடிகர் கமல்ஹாசன் ‘மக்கள் நீதி மய்யம்’ என்ற கட்சியை தொடங்கி நடத்தி வருகிறார். இந்த ஆண்டு நடைபெற்ற நாடாளுமன்ற தேர்தலில் போட்டியிட்ட மக்கள் நீதி மய்யம் கட்சி தோல்வி அடைந்தது.கமல்ஹாசனைப் போல் அவரது நண்பரும், நடிகருமான ரஜினிகாந்தும் அரசியலில் ஈடுபடப்போவதாக அறிவித்து உள்ளார். வருகிற 2021-ம் ஆண்டு நடைபெற இருக்கும் தமிழக சட்டசபை தேர்தலுக்கு முன்பு அவர் புதிய கட்சியை தொடங்க திட்டமிட்டு உள்ளார். சினிமாவில் நடித்துக் கொண்டே அதற்கான ஆயத்த பணிகளை அவர் செய்து வருகிறார்.</p>
      <p>கடந்த 8-ந் தேதி ரஜினிகாந்த் சென்னையில் நிருபர்களுக்கு பேட்டி அளிக் கையில், தமிழகத்தில் சரியான ஆளுமைக்கு, தலைமைக்கு வெற்றிடம் இருப்பதாக கூறியது பரபரப்பை ஏற்படுத்தியது. அவரது கருத்துக்கு பலத்த எதிர்ப்பு தெரிவித்த அ.தி.மு.க., தமிழகத்தில் தலைமைக்கு வெற்றிடம் இல்லை என்று கூறியது. தி.மு.க. தரப்பிலும் ரஜினிகாந்த் கருத்துக்கு எதிர்ப்பு தெரிவிக்கப்பட்டது.கமல்ஹாசனின் 60 ஆண்டு கால சினிமா பயணத்தை கொண்டாடும் வகையில் கடந்த ஞாயிற்றுக்கிழமை சென்னை நேரு உள் விளையாட்டு அரங்கில் நடைபெற்ற விழாவில் கலந்து கொண்டு கமல்ஹாசனை பாராட்டி பேசிய ரஜினிகாந்த், “2 ஆண்டுகளுக்கு முன்பு முதல்-அமைச்சர் ஆவோம் என்று எடப்பாடி பழனிசாமி கனவில்கூட நினைத்திருக்க மாட்டார். 4 மாதங்களில் ஆட்சி கவிழும் என்று அனைவருமே சொன்னார்கள். ஆனால் அதிசயம் நடந்தது. நேற்றும் அதிசயம் நடந்தது. இன்றும் அதிசயம் நடக்கிறது. நாளையும் அதிசயம் நடக்கும்” என்று கூறினார்.அவர் இவ்வாறு கூறியது பரபரப்புக்கும் விமர்சனத்துக்கும் உள்ளானது.கடந்த சில நாட்களுக்கு முன்பு சென்னை விமான நிலையத்தில் பேட்டி அளித்த ரஜினிகாந்த், “தமிழக மக்கள் நலனுக்காக நானும், கமல்ஹாசனும் இணைய வேண்டிய சூழ்நிலை ஏற்பட்டால் இணைந்து செயல்படுவோம்” என்று கூறினார்.அவர் இவ்வாறு கூறியது பற்றி நேற்று முன்தினம் கமல்ஹாசனிடம் நிருபர்கள் கேள்வி எழுப்பிய போது, தேவைப்பட்டால் தமிழக மக்களின் நலனுக்காக ரஜினிகாந்துடன் இணைந்து செயல்படுவேன் என்று அவர் பதில் அளித்தார்.கமல்ஹாசன் இவ்வாறு கூறியது பற்றி மக்கள் நீதி மய்யத்தின் மகளிர் அணி ஒருங்கிணைப்பாளரும், நடிகையுமான ஸ்ரீபிரியா பின்னர் கருத்து தெரிவிக்கையில், ரஜினிகாந்தும், கமல்ஹாசனும் இணைந்தாலும் எங்கள் தலைவர் கமல்ஹாசன்தான் முதல்- அமைச்சராக வரவேண்டும் என தான் விரும்புவதாகவும், சட்டசபை தேர்தல் முடிவு இதற்கான சாத்தியக்கூறை ஏற்படுத்திக் கொடுக்கும் என்றும் கூறினார்.ரஜினிகாந்தும், கமல்ஹாசனும் இணைந்து செயல்படுவது பற்றிய தகவல்கள் வெளியாகி வரும் சூழ்நிலையில், ஸ்ரீபிரியா இவ்வாறு கூறியது, ரஜினிகாந்த் ரசிகர்கள் மத்தியில் சலசலப்பை ஏற்படுத்தியது.இந்த நிலையில் கோவாவில் நேற்று முன்தினம் நடைபெற்ற சர்வதேச திரைப்பட விழாவில் கலந்து கொண்டு சிறப்பு விருது பெற்ற ரஜினிகாந்த் அங்கிருந்து விமானம் மூலம் நேற்று சென்னை திரும்பினார்.விமான நிலையத்தில் அவர் நிருபர்களிடம் பேசுகையில், “கோவாவில் நடைபெற்ற திரைப்பட விழாவில் எனக்கு விருது வழங்கியதற்கு நன்றியை தெரிவித்துக்கொள்கிறேன். நான் விருது வாங்க தமிழ் மக்கள்தான் காரணம். அந்த விருதை தமிழக மக்களுக்கே சமர்ப்பிக்கிறேன்” என்றார்.அப்போது அவரிடம், “நீங்களும், கமல்ஹாசனும் அரசியலில் இணைந்து செயல்பட்டால் முதல்-அமைச்சர் வேட்பாளர் யார்?” என நிருபர்கள் கேள்வி எழுப்பினர்.அதற்கு அவர் பதில் அளிக்கையில், “யார் முதல்-அமைச்சர் என்பது தேர்தல் நேரத்தில் அப்போதைய சூழ்நிலையில் எடுக்க வேண்டிய முடிவு. நான் கட்சி ஆரம்பித்த பின்பு, கட்சி உறுப்பினர்களுடன் பேசி எடுக்க வேண்டிய முடிவு. அப்போது நான் முடிவை சொல்கிறேன். அதுவரை அதைப்பற்றி பேச நான் விரும்பவில்லை” என்றார்.அத்துடன், “2021-ம் ஆண்டு தேர்தலில் தமிழக மக்கள் மிகப்பெரிய அற்புதத்தை, அதிசயத்தை, நூற்றுக்கு நூறு சதவீதம் நிகழ்த்துவார்கள்” என்றும் அப்போது அவர் கூறினார்.தற்போதை தமிழக சட்ட சபையின் பதவி காலம் வருகிற 2021-ம் ஆண்டு முடிவடைகிறது. எனவே சட்டசபை தேர்தலுக்கு இன்னும் 2 ஆண்டுகள்தான் உள்ளன.இந்த நிலையில் இணைந்து செயல்படுவது பற்றியும், தமிழக அரசியல் சூழ்நிலை குறித்தும் ரஜினிகாந்தும், கமல்ஹாசனும் அவ்வப்போது பரபரப்பான கருத்துகளை தெரிவித்து வருகிறார்கள். இதனால் தமிழக அரசியல் களம் சூடுபிடிக்கிறது.</p>
    </article>
  </body>
</html>