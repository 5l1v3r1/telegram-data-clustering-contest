<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3384156/20-yil-oldu-sir-perdesi-hala-aralanmadi"/>
    <meta property="og:site_name" content="Milli Gazete"/>
    <meta property="article:published_time" content="2019-11-22T00:30:00+00:00"/>
    <meta property="og:title" content="20 yıl oldu sır perdesi hâlâ aralanmadı"/>
    <meta property="og:description" content="Fazilet Partisi Milletvekili ve TBMM Susurluk Komisyonu Sözcüsü M. Bedri İncetahtacı vefatının 20’nci yılında rahmetle anılıyor."/>
  </head>
  <body>
    <article>
      <h1>20 yıl oldu sır perdesi hâlâ aralanmadı</h1>
      <h2>Fazilet Partisi Milletvekili ve TBMM Susurluk Komisyonu Sözcüsü M. Bedri İncetahtacı vefatının 20’nci yılında rahmetle anılıyor.</h2>
      <address>
        <time datetime="2019-11-22T00:30:00+00:00">22 Nov 2019, 00:30</time>
      </address>
      <p>Fazilet Partisi Milletvekili ve TBMM Susurluk Komisyonu Sözcüsü M. <b>Bedri İncetahtacı</b>’nın şüpheli ölümünün üzerinden 20 yıl geçti ancak hâlâ sır perdesi aralanmadı.  ‘Susurluk Skandalı’nın üzerinin örtüldüğü kaza’ olarak bilinen trafik kazasında hayatını kaybeden İncetahtacı, vefatının 20’nci sene-i devriyesinde rahmetle anılırken, ailesi ve sevenleri olayın faillerinin artık adalet önüne çıkarılmasını bekliyor.</p>
      <h3>'SUSURLUK OLAYI'NIN ÜZERİNİ ÖRTEN KAZANIN ÜZERİNDEN 20 YIL GEÇTİ</h3>
      <p>Fazilet Partisi ve TBMM Susurluk Komisyonu Sözcüsü olan M. Bedri İncetahtacı, 21 Kasım 1999 sabahı Almanya’ya gitmek üzere Meclis lojmanlarındaki evinden otomobiliyle Esenboğa Havalimanı’na doğru giderken şüpheli bir trafik kazası geçirerek, olay yerinde hayatını kaybetti.</p>
      <p>Finlandiya Cumhurbaşkanı’nın Ankara’ya gelecek olması gerekçe gösterilerek İncetahtacı’nın otomobili jandarma ekipleri tarafından hemen olay yerinden kaldırılarak Akyurt Jandarma Karakolu’nun önüne çekildi. İncetahtacı’nın hayatını kaybettiği kaza daha sonraları ‘Susurluk Olayı’nın üzerinin örtüldüğü kaza’ olarak anılmaya başlandı.</p>
      <p>İncetahtacı’nın hayatını kaybettiği kaza ile ilgili şaibeler aradan 20 yıl geçmesine rağmen ne yazık ki henüz giderilemedi.</p>
    </article>
  </body>
</html>