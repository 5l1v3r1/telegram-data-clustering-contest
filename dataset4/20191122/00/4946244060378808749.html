<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mo.be/nieuws/lawaaivervuiling-bedreigt-diersoorten"/>
    <meta property="og:site_name" content="MO*"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Lawaaivervuiling bedreigt diersoorten"/>
    <meta property="og:description" content="Lawaai beïnvloedt het gedrag van een breed scala aan soorten, inclusief amfibieën, vogels, vissen, zoogdieren en reptielen, zeggen onderzoekers van Queens University in Belfast. Het kan zelfs van invloed zijn op het overleven van meer dan honderd soorten."/>
  </head>
  <body>
    <article>
      <h1>Lawaaivervuiling bedreigt diersoorten</h1>
      <h2>Wetenschappers pleiten voor effectievere wetgeving om geluidshinder te voorkomen</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">IPS</a></address>
      <p>Op basis van een <a href="https://royalsocietypublishing.org/doi/10.1098/rsbl.2019.0649">studie</a> die gepubliceerd is in <i>Biology Letters</i>, pleiten de wetenschappers voor effectievere wetgeving om geluidshinder te voorkomen. Lawaai beïnvloedt namelijk het gedrag van een breed scala aan soorten, inclusief amfibieën, vogels, vissen, zoogdieren en reptielen, zeggen onderzoekers van Queens University in Belfast. Het kan zelfs van invloed zijn op het overleven van meer dan honderd soorten.</p>
      <p>De Wereldgezondheidsorganisatie noemt lawaai een van de meest schadelijke vormen van vervuiling. De meta-studie laat zien dat lawaai niet alleen de gezondheid van mensen beïnvloedt, maar ook het gedrag van dieren.</p>
      <h3>Communicatie tussen dieren</h3>
      <p>De onderzoekers analyseerden de gevolgen van lawaai bij meer dan honderd soorten, verdeeld in zeven groepen: amfibieën, geleedpotigen, vogels, vissen, zoogdieren, weekdieren en reptielen.</p>
      <p>“We hebben duidelijk bewijs gevonden dat lawaaivervuiling invloed heeft op alle zeven groepen en dat er geen verschillen zijn in de manier waarop ze reageren”, zegt Hansjoerg Kunc, hoofdauteur van de studie.<br/>Veel soorten amfibieën, vogels, insecten en zoogdieren communiceren via akoestische signalen. Ze delen zo vitale informatie, bijvoorbeeld als het gaat om het vinden van een partner of het waarschuwen van soortgenoten voor gevaren. Als omgevingsgeluid die signalen hindert, heeft dat invloed op het overleven van soorten.</p>
      <h3>Vleermuizen en uilen</h3>
      <p>Terwijl sommige dieren wellicht ten prooi vallen aan roofdieren als gevolg van geluidshinder, kan het ook beteken dat sommige dieren gehinderd worden bij het vinden van een prooi. Dieren zoals vleermuizen en uilen zijn afhankelijk van het geluid dat een potentiële prooi maakt. Als dat geluid minder goed hoorbaar is, zullen ze meer tijd moeten investeren in het vinden van voedsel. Dat kan vervolgens weer leiden tot een afname van de soort.</p>
      <p>De onderzoekers constateerden dat lawaaivervuiling ook grote impact heeft op de natuurlijke migratie van dieren. Veel vogels vermijden lawaaiige gebieden tijdens de migratie, wat invloed heeft op de plaatsen waar ze hun langdurige verblijf plannen en hun jongen krijgen. En dat heeft weer invloed op de gezondheid van ecosystemen, aangezien elke soort daarin een specifieke rol heeft.</p>
      <p>Kunc concludeert dat het door de mens veroorzaakt lawaai schadelijke veranderingen in de natuur kan veroorzaken. “Lawaai moet beschouwd worden als een wereldwijde vervuiler en we moeten strategieën ontwikkelen om dieren daartegen te beschermen.”</p>
    </article>
  </body>
</html>