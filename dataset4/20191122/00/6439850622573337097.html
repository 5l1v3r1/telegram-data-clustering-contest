<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462383/%E0%A6%9F%E0%A6%BE%E0%A6%99%E0%A7%8D%E0%A6%97%E0%A6%BE%E0%A6%87%E0%A6%B2%E0%A7%87-%E0%A6%86%E0%A6%93%E0%A7%9F%E0%A6%BE%E0%A6%AE%E0%A7%80-%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%A6%E0%A7%81%E2%80%99%E0%A6%97%E0%A7%8D%E0%A6%B0%E0%A7%81%E0%A6%AA%E0%A7%87%E0%A6%B0-%E0%A6%AA%E0%A6%BE%E0%A6%B2%E0%A7%8D%E0%A6%9F%E0%A6%BE%E0%A6%AA%E0%A6%BE%E0%A6%B2%E0%A7%8D%E0%A6%9F%E0%A6%BF-%E0%A6%95%E0%A6%B0%E0%A7%8D%E0%A6%AE%E0%A6%B8%E0%A7%82%E0%A6%9A%E0%A7%80-%E0%A6%AA%E0%A7%8D%E0%A6%B0%E0%A6%B6%E0%A6%BE%E0%A6%B8%E0%A6%A8%E0%A7%87%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="টাঙ্গাইলে আওয়ামী লীগের দু’গ্রুপের পাল্টাপাল্টি কর্মসূচী, প্রশাসনের ১৪৪ ধারা"/>
    <meta property="og:description" content="নিজস্ব সংবাদদাতা, টাঙ্গাইল, ২১ নবেম্বর ॥ টাঙ্গাইল শহরে আওয়ামী লীগের দুই গ্রুপের পাল্টাপাল্টি কর্মসূচীর কারণে জেলা প্রশাসনের জারি করা ১৪৪ ধারা চলছে টাঙ্গাইল পৌর শহরে। বৃহস্পতিবার ভোর পাঁচটা থেকে সন্ধ্যা সাতটা পর্যন্ত চলে। এভাবে শুক্র ও শনিবার একইসময়ে টানা তিনদিন এই ১৪৪ ধারা জারি থাকবে ..."/>
  </head>
  <body>
    <article>
      <h1>টাঙ্গাইলে আওয়ামী লীগের দু’গ্রুপের পাল্টাপাল্টি কর্মসূচী, প্রশাসনের ১৪৪ ধারা</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>নিজস্ব সংবাদদাতা, টাঙ্গাইল, ২১ নবেম্বর ॥ টাঙ্গাইল শহরে আওয়ামী লীগের দুই গ্রুপের পাল্টাপাল্টি কর্মসূচীর কারণে জেলা প্রশাসনের জারি করা ১৪৪ ধারা চলছে টাঙ্গাইল পৌর শহরে। বৃহস্পতিবার ভোর পাঁচটা থেকে সন্ধ্যা সাতটা পর্যন্ত চলে। এভাবে শুক্র ও শনিবার একইসময়ে টানা তিনদিন এই ১৪৪ ধারা জারি থাকবে বলে জানিয়েছেন অতিরিক্ত জেলা ম্যাজিস্ট্রেট মোঃ শহিদুল্লাহ।</p>
      <p>এদিকে আমিনুর রহমান খান বাপ্পীর ১৬তম মৃত্যুবার্ষিকী উপলক্ষে টাঙ্গাইল-৩ (ঘাটাইল) আসনের সাবেক এমপি আমানুর রহমান খান রানাসহ বিভিন্ন সংগঠনের পুষ্পস্তবক অর্পণ ও শোক র‌্যালিতে বাধা দিয়েছে পুলিশ। বৃহস্পতিবার সকালে শহরের কলেজপাড়ায় সাবেক এমপি আমানুর রহমান খান রানার বাসার সামনে থেকে একটি শোক র‌্যালি বের করতে চাইলে পুলিশ ১৪৪ ধারার বিষয়টি তাদের অবহিত করে। পরে আমিনুর রহমান খান বাপ্পী স্মৃতি সংসদের নেতাকর্মীরা স্থান ত্যাগ করে। পরে পরিবারের পক্ষ থেকে বাপ্পী স্মৃতিস্তম্ভে পুষ্পস্তবক অর্পণ করা হয়। এছাড়া পৃথকভাবে বিভিন্ন সংগঠনের উদ্যোগে পুষ্পস্তবক দেয়া হয়।</p>
      <p>অপরদিকে টাঙ্গাইল পৌর শহরের গুরুত্বপূর্ণ পয়েন্টে ১৪৪ ধারার বহাল রাখা ও পরিস্থিতি স্বাভাবিক রাখতে কাজ করে যাচ্ছে জেলা পুলিশ ও ডিবি পুলিশ এবং গুরুত্বপূর্ণ পয়েন্টগুলো পরিদর্শন করেন পুলিশ সুপার সঞ্জিত কুমার রায়।</p>
      <p>বৃহস্পতিবার সকাল থেকেই শহরের গুরুত্বপূর্ণ স্থানে অতিরিক্ত পুলিশ মোতায়েন রয়েছে। যে কোন অপ্রীতিকর পরিস্থতি মোকাবেলা করতে পুলিশ তৎপর রয়েছে। শহরের অধিকাংশ প্রবেশদ্বারে পুলিশ চেকপোস্ট বসিয়ে যানবাহন তল্লাশি করছে।</p>
      <p>টাঙ্গাইল সদর মডেল থানার ভারপ্রাপ্ত কর্মকর্তা (ওসি) মীর মোশারফ হোসেন জানান, টাঙ্গাইল-৩ (ঘাটাইল) আসনের সাবেক সংসদ সদস্য আমানুর রহমান খান রানার বড় ভাই আমিনুর রহমান খান বাপ্পীর বৃহস্পতিবার মৃত্যুবার্ষিকী পালনের কর্মসূচীকে কেন্দ্র করে আমিনুর রহমান খান বাপ্পী স্মৃতি সংসদ বিভিন্ন কর্মসূচী ঘোষণা করে। এদিকে একইদিন নির্যাতিত আওয়ামী পরিবার এবং টাঙ্গাইল সিএনজি চালিত অটোরিক্সা, অটোটেম্পো শ্রমিক ইউনিয়নের উদ্যোগে বিভিন্ন কর্মসূচী ঘোষণা করেছে। আওয়ামী লীগের দুই গ্রুপের পাল্টাপাল্টি কর্মসূচীর কারণে সংঘর্ষের সম্ভাবনা ও আইনশৃঙ্খলা শান্তিপূর্ণ রাখতে জেলা প্রশাসন ১৪৪ ধারা জারি করেছে।</p>
    </article>
  </body>
</html>