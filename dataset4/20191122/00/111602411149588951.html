<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/el-curt-valencia-donde-estabas-tu-es-projecta-a-la-filmoteca-per-a-reflexionar-sobre-el-sexisme"/>
    <meta property="og:site_name" content="Cultur Plaza"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="El curt valencià '¿Dónde estabas tú?' es projecta a la Filmoteca per a reflexionar sobre el sexisme"/>
    <meta property="og:description" content="En el Dia Internacional contra la Violència de Gènere"/>
  </head>
  <body>
    <article>
      <h6 class="kicker">en el Dia Internacional contra la Violència de Gènere</h6>
      <h1>El curt valencià '¿Dónde estabas tú?' es projecta a la Filmoteca per a reflexionar sobre el sexisme</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Culturplaza</a></address>
      <p>VALÈNCIA. La Filmoteca projecta el diumenge 24 de novembre, a les 18.00 hores, el curtmetratge <i>¿Dónde estabas tú?</i> de la realitzadora valenciana <b>María Trénor</b>, amb motiu de la celebració del <b>Dia Internacional contra la Violència de Gènere</b>.</p>
      <p>Produït per On Air amb el suport de l’IVC, ICAA i À Punt Mèdia, <i>¿Donde estabas tú?</i> és un curtmetratge d’animació que reflexiona sobre una realitat transversal i universal com és la violència contra les dones.</p>
      <p>El curtmetratge incideix sobre violències quotidianes, subtils o brutals, totes terribles i intolerables. Vivències contades en diferents idiomes i des de diferents països. Una pel·lícula que harmonitza el rigor del testimoniatge real amb l’evocació i la força visual de l’animació.</p>
      <p>En el curtmetratge, María Trénor fa un exhaustiu treball de camp buscant els atroços testimoniatges de dones víctimes d’agressions masclistes que van ser capaces de refer les seues vides. Un itinerari des de València fins a Manila i Maputo, on la directora valenciana va recollir de primera mà el relat d’aquestes supervivents.</p>
      <p>El curtmetratge serà presentat per <b>María Trénor</b>; <b>Carmen Bort</b>, psicòloga especialista en violència de gènere, i <b>Chelo Álvarez</b>, coordinadora de l’associació Alanna. L’entrada a la projecció és gratuïta.</p>
      <p>Professora titular de Mitjans Audiovisuals en el Departament de Ciència Aplicada i Tecnologia de l’EASD València des de 2005, María Trénor va dirigir el seu primer curt d’animació <i>¿Con qué la lavaré?</i><i> </i>en 2003. El curt va obtindre catorze premis en diferents festivals nacionals i internacionals, com el Festival de Berlín, el Festival de Cinema Independent de Lisboa, Cinema Jove, Animadrid o Medina del Campo, entre altres.</p>
      <p>En 2009 dirigeix el seu segon curtmetratge, <i>Exlibris</i>, que és nominat per als Premis Goya en la categoria de millor curtmetratge d’animació, a més de rebre nombrosos premis en festivals especialitzats.</p>
      <related>
        <h4>Noticias relacionadas</h4>
        <a href="https://valenciaplaza.com/la-filmoteca-presenta-un-debat-psicoanalitic-sobre-sucedio-una-noche"/>
        <a href="https://valenciaplaza.com/la-filmoteca-posa-a-debat-el-problema-de-laigua-amb-el-documental-la-sed-del-mundo"/>
        <a href="https://valenciaplaza.com/linstitut-valencia-de-cultura-recupera-a-la-filmoteca-el-documental-vestida-de-azul"/>
      </related>
    </article>
  </body>
</html>