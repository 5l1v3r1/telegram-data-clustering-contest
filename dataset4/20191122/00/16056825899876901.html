<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200333"/>
    <meta property="og:site_name" content="মানবজমিন"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="যেমন আছেন এন্ড্রু কিশোর"/>
    <meta property="og:description" content="বর্তমানে সিঙ্গাপুর জেনারেল হাসপাতালে চিকিৎসাধীন আটবার জাতীয় চলচ্চিত্র পুরস্কারপ্রাপ্ত সংগীতশিল্পী এন্ড্রু কিশোর। গত ৯ই সেপ্টেম্বর উন্নত চিকিৎসার জন্য সিঙ্গাপুরের উদ্দেশ্যে  দেশ ছেড়েছিলেন তিনি। মূলত হরমোনজনিত সমস্যার চিকিৎসার জন্য গেলেও পরীক্ষা নিরীক্ষার পর সেখানে ক্যানসার ধরা পড়ে এন্ড্রু কিশোরের। দুই মাস ধরে সেখানে চিকিৎসা চলছে তার। কিছুদিন পরই তার দেশে ফেরার কথা থাকলেও সেটা হচ্ছে না। তাকে আরো দীর্ঘসময় চিকিৎসা নিতে হবে বলে জানিয়েছেন চিকিৎসকরা। তার চিকিৎসা বিষয়ে এন্ড্রু কিশোরের শিষ্য ও সংগীতশিল্পী মোমিন বিশ্বাস বলেন, বিভিন্ন শারীরিক পরীক্ষা-নিরীক্ষার পর গত ১৮ই সেপ্টেম্বর দাদার শরীরে ক্যানসার ধরা পড়ে। বর্তমানে কেমোথেরাপি চলছে তার। প্রথম দিকে চিকিৎসকরা যা বলেছিলেন সেই অনুযায়ী এতো দিনে সুস্থ হয়ে দেশে ফেরার কথা ছিল তার। কিন্তু চিকিৎসকরা জানিয়েছেন তাকে আরো দীর্ঘ  সময় চিকিৎসা নিতে হবে। আরো প্রায় ৩ মাস লাগবে তার চিকিৎসা শেষ হতে। আশা করছি দ্রুত সুস্থ হয়ে দাদা দেশে ফিরবেন। সবাই তার সুস্থতার জন্য দোয়া করবেন। ১৯৭৭ সালে আলম খানের সুরে ‘মেইল ট্রেন’ চলচ্চিত্রে ‘অচিনপুরের রাজকুমারী নেই যে তার কেউ’ গানের মধ্য দিয়ে এন্ড্রু কিশোরের…"/>
  </head>
  <body>
    <article>
      <h1>যেমন আছেন এন্ড্রু কিশোর</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">স্টাফ রিপোর্টার</a></address>
      <p>বর্তমানে সিঙ্গাপুর জেনারেল হাসপাতালে চিকিৎসাধীন আটবার জাতীয় চলচ্চিত্র পুরস্কারপ্রাপ্ত সংগীতশিল্পী এন্ড্রু কিশোর। গত ৯ই সেপ্টেম্বর উন্নত চিকিৎসার জন্য সিঙ্গাপুরের উদ্দেশ্যে  দেশ ছেড়েছিলেন তিনি। মূলত হরমোনজনিত সমস্যার চিকিৎসার জন্য গেলেও পরীক্ষা নিরীক্ষার পর সেখানে ক্যানসার ধরা পড়ে এন্ড্রু কিশোরের। দুই মাস ধরে সেখানে চিকিৎসা চলছে তার। কিছুদিন পরই তার দেশে ফেরার কথা থাকলেও সেটা হচ্ছে না। তাকে আরো দীর্ঘসময় চিকিৎসা নিতে হবে বলে জানিয়েছেন চিকিৎসকরা। তার চিকিৎসা বিষয়ে এন্ড্রু কিশোরের শিষ্য ও সংগীতশিল্পী মোমিন বিশ্বাস বলেন, বিভিন্ন শারীরিক পরীক্ষা-নিরীক্ষার পর গত ১৮ই সেপ্টেম্বর দাদার শরীরে ক্যানসার ধরা পড়ে। বর্তমানে কেমোথেরাপি চলছে তার।</p>
      <p>প্রথম দিকে চিকিৎসকরা যা বলেছিলেন সেই অনুযায়ী এতো দিনে সুস্থ হয়ে দেশে ফেরার কথা ছিল তার। কিন্তু চিকিৎসকরা জানিয়েছেন তাকে আরো দীর্ঘ  সময় চিকিৎসা নিতে হবে। আরো প্রায় ৩ মাস লাগবে তার চিকিৎসা শেষ হতে। আশা করছি দ্রুত সুস্থ হয়ে দাদা দেশে ফিরবেন। সবাই তার সুস্থতার জন্য দোয়া করবেন। ১৯৭৭ সালে আলম খানের সুরে ‘মেইল ট্রেন’ চলচ্চিত্রে ‘অচিনপুরের রাজকুমারী নেই যে তার কেউ’ গানের মধ্য দিয়ে এন্ড্রু কিশোরের চলচ্চিত্রের গানে যাত্রা শুরু হয়। তারপর আর পেছনে ফিরে তাকাতে হয়নি। অনেক জনপ্রিয় গান তিনি উপহার দিয়েছেন। তার অত্যন্ত শ্রোতাপ্রিয় গানের মধ্যে রয়েছে ‘জীবনের গল্প আছে বাকি অল্প’, ‘হায়রে মানুষ রঙিন ফানুস’, ‘ডাক দিয়াছেন দয়াল আমারে’, ‘আমার সারা দেহ খেয়ো গো মাটি’, ‘আমার বুকের মধ্যে খানে’, ‘ভেঙেছে পিঞ্জর মেলেছে ডানা’, ‘সবাই তো ভালোবাসা চায়’, ‘পড়ে না চোখের পলক’, ‘পদ্মপাতার পানি’, ‘ওগো বিদেশিনী’, ‘তুমি মোর জীবনের ভাবনা’, ‘আমি চিরকাল প্রেমের কাঙাল’ প্রভৃতি।</p>
      <p>এই বিভাগের সর্বাধিক পঠিত</p>
    </article>
  </body>
</html>