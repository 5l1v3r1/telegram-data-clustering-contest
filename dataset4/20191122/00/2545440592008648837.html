<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/kuzey-makedonya-cumhurbaskani-mini-schengen-abye-bir-alternatif-degil/1652997"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Kuzey Makedonya Cumhurbaşkanı: Mini Schengen AB'ye bir alternatif değil"/>
    <meta property="og:description" content="Kuzey Makedonya Cumhurbaşkanı Pendarovski, &quot;Bizim için AB üyeliğinden başka bir alternatif yoktur. Kuzey Makedonya, uzun vadede bu hedefine bağlı kalacaktır.&quot; dedi."/>
  </head>
  <body>
    <article>
      <h1>Kuzey Makedonya Cumhurbaşkanı: Mini Schengen AB'ye bir alternatif değil</h1>
      <h2>Kuzey Makedonya Cumhurbaşkanı Pendarovski, "Bizim için AB üyeliğinden başka bir alternatif yoktur. Kuzey Makedonya, uzun vadede bu hedefine bağlı kalacaktır." dedi.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Bojana Stojanovic  </a></address>
      <h4>Belgrad</h4>
      <p><b>Kuzey Makedonya Cumhurbaşkanı Stevo Pendarovski</b>, Batı Balkan ülkelerini kapsaması planlanan "Mini Schengen" inisiyatifinin, Avrupa Birliği'ne (AB) bir alternatif olmadığını ifade etti.</p>
      <p>Sırbistan'ın başkenti Belgrad'ı ziyaret eden Pendarovski, Sırbistan Sarayı'nda Cumhurbaşkanı Aleksandar Vucic ile bir araya geldi.</p>
      <p>Pendarovski, ortak basın toplantısında yaptığı açıklamada, Batı Balkanlar'ın AB'ye entegrasyonunun toplumun demokratik dönüşümü noktasında en iyi seçenek olduğunu söyledi.</p>
      <p>Kuzey Makedonya'nın bu husustaki tutumunu bir kez daha vurgulamak istediğini belirten Pendarovski, "Bizim için AB üyeliğinden başka bir alternatif yoktur. Kuzey Makedonya uzun vadede bu hedefine bağlı kalacaktır." dedi.</p>
      <p>Pendarovski, AB'ye üyeliğin Batı Balkanlar için sürdürülebilir tek seçenek olduğunun altını çizerek altı bölge ülkesini kapsaması planlanan "Mini Schengen" inisiyatifinin AB'ye bir alternatif olmadığını vurguladı.</p>
      <p>Bu inisiyatife Bosna Hersek'in de dahil edilmesi gerektiğini söyleyen Pendarovski, Kosova ile Sırbistan arasındaki sorunlara müdahil olmak istemediğini, ancak inisiyatifin bölgedeki altı ülkeyi de kapsaması gerektiğini dile getirdi.</p>
      <p>Pendarovski, Kosova meselesinin uluslararası toplumun da desteği ile kesin bir çözüme kavuşturulması temennisinde bulunarak bu çözümün bölgenin istikrarı ve güvenliğine katkı sağlaması gerektiğini sözlerine ekledi.</p>
      <p>Sırbistan Cumhurbaşkanı Vucic de iki ülke arasındaki iyi ekonomik ve siyasi ilişkilere dikkati çekerek, 850 milyon avronun üzerinde olan ticaret hacmini yakın zamanda 1 milyar avroya çıkarmak istediklerini vurguladı.</p>
      <p>"Mini Schengen" inisiyatifinin bölge ülkeleri ve halklarının iyiliği için önemli olduğunu kaydeden Vucic, "Statü sorunu olmadan Priştine'nin de Saraybosna'nın da Podgorica'nın da bu inisiyatife dahil olmasını istiyoruz." dedi.</p>
      <p>Vucic, tüm bölge ülkelerinin AB üyesi olmak için beklediğini, ancak AB'nin Batı Balkan ülkelerinden tam olarak ne istediğini bildiğine emin olamadığını sözlerine ekledi.</p>
      <related>
        <a href="https://www.aa.com.tr/tr/dunya/kuzey-makedonya-cumhurbaskani-mini-schengen-abye-bir-alternatif-degil/1652997"/>
        <a href="https://www.aa.com.tr/tr/dunya/sirbistan-cumhurbaskani-aleksandar-vucic-hastaneye-kaldirildi/1647194"/>
        <a href="https://www.aa.com.tr/tr/basketbol/a-milli-kadin-basketbol-takimi-sirbistana-maglup-oldu/1645885"/>
        <a href="https://www.aa.com.tr/tr/dunya/af-orgutu-iraktaki-gosterilerde-iran-yapimi-olumcul-gaz-bombasi-tespit-edildi/1639163"/>
      </related>
    </article>
  </body>
</html>