<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/gandul-fostul-deputat-psd-cristian-rizea-dat-in-urmarire-internationala-se-ascunde-in-chisinau-foto-18605579"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Gândul: Fostul deputat PSD Cristian Rizea, dat în urmărire internaţională, se ascunde în Chişinău - FOTO"/>
    <meta property="og:description" content="Publicaţia Gândul anunţă că fostul deputat PSD Cristian Rizea se ascunde în Chişinău, după ce a fost dat în urmărire internaţională, ca urmare a faptului că se sustrage executării pedepsei de 4 ani şi..."/>
  </head>
  <body>
    <article>
      <h1>Gândul: Fostul deputat PSD Cristian Rizea, dat în urmărire internaţională, se ascunde în Chişinău - FOTO</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/departamentul-social" target="_blank">Departamentul Social</a></address>
      <h3>Gândul: Fostul deputat PSD Cristian Rizea, dat în urmărire internaţională, se ascunde în Chişinău - FOTO</h3>
      <p>Publicaţia Gândul anunţă că fostul deputat PSD Cristian Rizea se ascunde în Chişinău, după ce a fost dat în urmărire internaţională, ca urmare a faptului că se sustrage executării pedepsei de 4 ani şi 8 luni de închisoare pentru trafic de influenţă şi spălare de bani.</p>
      <p>Sursa citată anunţă că, după o investigaţie de două luni, fostul deputat PSD Cristian Rizea a fost surprins în Chişinău. Acesta a fost fotografiat pe stradă, jurnaliştii Gândul menţionând că politicianul fugar îşi ducea copilul la şcoală.</p>
      <figure>
        <img src="https://www.businessmagazin.ro/images/pixel.png"/>
      </figure>
      <p>
        <b>Sursa FOTO: Gândul.info</b>
      </p>
      <p>Rizea ar avea puţine ieşiri publice în capitala Rep. Moldova şi puţine legături, tocmai pentru a se proteja. Conform sursei citate, Rizea are dublă cetăţenie, adică şi moldovenească, "obţinută cu ajutorul unor oficiali PSD".</p>
      <p>Surse din cadrul Poliţie Române au declarat pentru MEDIAFAX că deţin informaţii potrivit cărora fostul deputat s-ar afla în Chişinău, însă nu au primit nicio confirmare oficială din partea autorităţilor din Republica Moldova.</p>
      <p>Pe 18 martie 2019, judecătorii Înaltei Curţi de Casaţie şi Justiţie l-au condamnat definitiv la patru ani şi opt luni de închisoare cu executare pe fostul deputat Cristian Rizea.</p>
      <p>La ultimul termen, avocatul a spus că Rizea s-ar afla în SUA, la rude, deoarece ar avea probleme cu banii,</p>
      <p>Fostul deputat a fost trimis în judecată de DNA, în martie 2016, pentru trafic de influenţă, spălare de bani şi influenţarea declaraţiilor.</p>
      <p>"În perioada septembrie - decembrie 2009, inculpatul Rizea Cristian a pretins în mod direct, pentru sine, de la inculpatul Colţea Lucian, om de afaceri cu cetăţenie americană, suma de 300.000 euro disimulată sub forma a două contracte de împrumut fictive, în schimbul promisiunii, îndeplinite ulterior, că va interveni la nivelul a două autorităţi, Regia Autonomă – Administraţia Patrimoniului Protocolului de Stat (RAPPS) şi primăria comunei Chiajna, astfel încât să fie rezolvate anumite interese personale pe care omul de afaceri le avea la nivelul celor două autorităţi", precizau la acel moment procurorii într-un comunicat de presă.</p>
    </article>
  </body>
</html>