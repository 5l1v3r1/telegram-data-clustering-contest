<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23506445-presedintele-serbiei-denunta-actele-spionaj-intreprinse-rusia-teritoriul-tarii-sale.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T00:50:00+00:00"/>
    <meta property="og:title" content="Președintele Serbiei denunță actele de spionaj întreprinse de Rusia pe teritoriul țării sale"/>
    <meta property="og:description" content="Președintele sârb Aleksandar Vucic a confirmat joi că membrii serviciilor ruse de informații au abordat mai mulți ofițeri ai structurilor militare sârbe, începând din anul"/>
  </head>
  <body>
    <article>
      <h1>Președintele Serbiei denunță actele de spionaj întreprinse de Rusia pe teritoriul țării sale</h1>
      <address><time datetime="2019-11-22T00:50:00+00:00">22 Nov 2019, 00:50</time> by <a rel="author">I.B.</a></address>
      <p>Președintele sârb Aleksandar Vucic a confirmat joi că membrii serviciilor ruse de informații au abordat mai mulți ofițeri ai structurilor militare sârbe, începând din anul 2017, unul dintre ei oferind bani surselor de informații, relatează Mediafax citând Le Figaro.</p>
      <p>Șeful de stat sârb a confirmat acțiunile de spionaj ale Rusiei în Serbia, în cadrul unei declarații de presă la finalul reuniunii de joi a Consiliului național pentru securitate, convocat ca urmare a difuzării, de către presa locală, a unui videoclip care îl prezintă pe un ofițer rus dând bani unuia sârb.</p>
      <p>Videoclipul, filmat în suburbiile Belgradului, îl surprinde pe ofițerul rus în timp ce îi oferă unui bărbat o pungă de plastic cu un plic conținând bani înăuntrul său. Președintele Vucic a precizat că întâmplarea s-a petrecut în seara zilei de 24 decembrie 2018, când locotenent-colonelul rus Georgy Kleban s-a întâlnit cu locotenent-colonelul sârb, ale cărui inițiale sunt Z.K., aflat în rezervă.</p>
      <p>Conform declarațiilor liderului sârb, aceasta nu a fost singura întâlnire dintre Georgy Kleban și sursele sârbe. „Zece contacte ale lui Georgy Kleban cu trei surse conspiratoare au fost investigate. De trei ori, acest locotenent-colonel a oferit bani” contactelor sale din Serbia, a declarat președintele Vucic.</p>
      <p>Serviciile sârbe au obținut dovezi despre întâlnirile mai multor „alți membri ai serviciilor ruse de spionaj cu membri ai structurilor militare ale Serbiei”, a anunțat acesta.</p>
    </article>
  </body>
</html>