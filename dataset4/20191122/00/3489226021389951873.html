<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/santorinios-ybris-gia-ta-nhsia-ta-kleista-kentra-apothhkes-anthrwpinwn-psyxwn"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Σαντορινιός: Ύβρις για τα νησιά τα κλειστά κέντρα - αποθήκες ανθρώπινων ψυχών"/>
    <meta property="og:description" content="Μια σκληρή δήλωση έκανε ο τομεάρχης Ναυτιλίας του ΣΥΡΙΖΑ, Νεκτάριος Σαντορινιός για το σχέδιο της κυβέρνησης για την αντιμετώπιση του προσφυγικού/μεταναστευτικού που προβλέπει κλειστά κέντρα κράτησης στα νησιά του Αιγαίου."/>
  </head>
  <body>
    <article>
      <h1>Σαντορινιός: Ύβρις για τα νησιά τα κλειστά κέντρα - αποθήκες ανθρώπινων ψυχών</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Μια σκληρή δήλωση έκανε ο τομεάρχης Ναυτιλίας του ΣΥΡΙΖΑ, Νεκτάριος Σαντορινιός για το σχέδιο της κυβέρνησης για την αντιμετώπιση του προσφυγικού/μεταναστευτικού που προβλέπει κλειστά κέντρα κράτησης στα νησιά του Αιγαίου.</h4>
      <p>
        <b>«Είναι ύβρις για την Ιστορία των νησιών μας η δημιουργία κέντρων κράτησης- αποθηκών ανθρώπινων ψυχών»</b>
      </p>
      <p>«Δεν αμφιβάλλαμε ποτέ ότι ένα κόμμα, που με τόση ευκολία εργαλειοποίησε μικροπολιτικά το προσφυγικό και έθρεψε τα πιο ακραία και μισαλλόδοξα ένστικτα, ενάντια σε πρόσφυγες και μετανάστες, όταν το ίδιο, από τη θέση της Κυβέρνησης, θα καλείτο να διαχειριστεί το ζήτημα, θα έδειχνε και ολιγωρία και ασχετοσύνη και προχειρότητα και έλλειμα πολιτικής ικανότητας. Αυτά απέδειξε μέχρι τώρα η ΝΔ και με μεγάλη επιτυχία.</p>
      <p>Αυτό όμως που απευχόμασταν, και δυστυχώς μας διέψευσε η Κυβέρνηση, ήταν ότι μπορούσε να κάνει πρακτική τους Κράτους, τις ακραίες ακροδεξιές φωνές που κρύβει μέσα στα σπλάχνα της. Και αυτό, με τις δηλώσεις του κ. Στεφανή και του κ. Πέτσα, για το περίφημο επιχειρησιακό σχέδιο αντιμετώπισης του προσφυγικού- μεταναστευτικού, έγινε απολύτως πια σαφές.</p>
      <p>15.000 άνθρωποι ήταν καταμετρημένοι μέχρι τον Ιούλιο στα νησιά, και μέσα σε 5 μήνες ο αριθμός κορυφώθηκε στις 35.000. Η απόφαση για δημιουργία δομών τύπου κλειστών κέντρων κράτησης στα νησιά σημαίνει απόλυτα και χωρίς περιστροφές, ότι οι προσφυγικοί πληθυσμοί θα συσσωρεύονται στα νησιά και εκεί θα παραμένουν, χωρίς δικαίωμα μετεγκατάστασης, χωρίς το δικαίωμα της εθελοντικής επιστροφής και χωρίς το δικαίωμα της οικογενειακής επανένωσης, διαδικασίες που μέχρι το καλοκαίρι του 2019 είχαν συμβάλει στην μείωση των πληθυσμών.</p>
      <p><b>Είναι όνειδος για τα δικαιώματα του ανθρώπου και για τους κανόνες του Διεθνούς και Ευρωπαϊκού Δικαίου, </b>η δημιουργία κλειστών κέντρων κράτησης στα νησιά του Νοτίου και Βορείου Αιγαίου.</p>
      <p><b>Είναι ντροπή για ένα σύγχρονο Κράτος, που διέπεται από τις αρχές του Διαφωτισμού και του Ανθρωπισμού,</b> <b>να προωθεί ως λύση τη φυλάκιση ανθρώπων</b>, που έρχονται ως ικέτες στις ακτές μας, ζητώντας άσυλο, προστασία και ζεστασιά.</p>
      <p><b>Είναι τερατούργημα</b> <b>και ενάντια σε κάθε Διεθνή Διακήρυξη, η σκέψη και μόνο, να κλείσεις, πίσω από πελώριους τοίχους, παιδιά ασυνόδευτα και απάτριδα</b>, των οποίων οι οικογένειες και οι γειτονιές διαλύθηκαν από τον πόλεμο και τις παγκόσμιες ανισότητες.</p>
      <p><b>Είναι ύβρις, τέλος, προς την ίδια την Ιστορία των νησιών μας,</b> που για πολλά χρόνια κάποιοι τα είχαν μετατρέψει σε φυλακές, τόπους εξορίας και βασανισμού, η αναβίωση κέντρων περιορισμού- αποθηκών ανθρώπινων ψυχών.</p>
      <p><b>Δεν φτάνει που η Κυβέρνηση απέτυχε σε όλα τα πεδία</b>, όπως αυτό της διπλωματίας, της ανάδειξης του θέματος σε Ευρωπαϊκό επίπεδο και της διαχείρισης του προσφυγικού- μεταναστευτικού με τη στήριξη των θεσμών και των δομών που είχε θέσει σε λειτουργία ο ΣΥΡΙΖΑ, <b>τώρα θέλει να σύρει την χώρα σε ένα κατήφορο καταγγελιών από τη Διεθνή Κοινότητα και τους Διεθνείς Οργανισμούς για την Προστασία των Δικαιωμάτων, να αμαυρώσει την Ιστορία των νησιών και να σπιλώσει τις μέρες εκείνες που οι νησιώτες έδιναν μαθήματα αλληλεγγύης, ανθρωπιάς και ήθους, σε όλη την Ευρώπη</b>.</p>
      <p>Μπροστά σε όλα αυτά, ο ΣΥΡΙΖΑ, αλλά και όλοι οι Δημοκράτες Πολίτες θα αντισταθούν στο δόγμα καταστολή και περιορισμού».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>