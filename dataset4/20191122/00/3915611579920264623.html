<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/amd-radeon-rx-5500-otestovan-pujde-o-modernejsi-ekvivalent-rx-580/50689"/>
    <meta property="og:site_name" content="Svethardware.cz"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="AMD Radeon RX 5500 otestován, půjde o modernější ekvivalent RX 580?"/>
    <meta property="og:description" content="Nikdo nemůže očekávat, že grafické karty Radeon RX 5500 nám nabídnou z hlediska výkonu něco, co tu dosud ještě nebylo. Jde tak především o to, za jakou cenu nám AMD daný výkon nabídne a zda to bude výhodné. "/>
  </head>
  <body>
    <article>
      <h1>AMD Radeon RX 5500 otestován, půjde o modernější ekvivalent RX 580?</h1>
      <h2>Nikdo nemůže očekávat, že grafické karty Radeon RX 5500 nám nabídnou z hlediska výkonu něco, co tu dosud ještě nebylo. Jde tak především o to, za jakou cenu nám AMD daný výkon nabídne a zda to bude výhodné. </h2>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Už dlouho čekáme na uvedení karet AMD Radeon RX 5500 na trh a nyní tu máme alespoň test OEM karty, kterou server <a href="https://www.heise.de/newsticker/meldung/Grafikkarte-mit-AMD-Radeon-RX-5500-im-ersten-Test-4593652.html">Heise.de</a> mohl vyzkoušet v <a href="https://www8.hp.com/at/de/desktops/product-details/31331624">počítači firmy HP</a>. Ihned tak vyvstává otázka, zda bude tato OEM karta vůbec odpovídat nabídce modelů chystaných pro volný prodej. Ale to se bohužel nedozvíme. Specifikace retail verzí Radeonů RX 5500 jsou sice už známy, alespoň ty základní, ale o kartě z desktopu od HP se dozvíme pouze to, že má mít 4 GB RAM. <br/> </p>
      <figure>
        <img src="https://www.svethardware.cz/amd-radeon-rx-5500-otestovan-pujde-o-modernejsi-ekvivalent-rx-580/50689/img/AMD-Radeon-RX-5500-OEM-1.jpg"/>
      </figure>
      <p>OEM RX 5500 <br/> <br/>Měla by to tedy být ta slabší verze, kterou HP dle Heise.de mylně označuje jako RX 5300 XT a v <a href="https://www8.hp.com/at/de/desktops/product-details/product-specifications/31331624">podrobných specifikacích</a> sestavy ji už vůbec nezmiňuje. Nicméně silnější verze RX 5500 by dle dosavadních informací měla být lepší jen díky tomu, že nabídne 8 GB paměti a jinak se očekávají stejné takty i stejná konfigurace GPU se 1408 Stream procesory. Víme už také, že Navi 14 s plným počtem 1536 Stream procesorů bude vyhrazeno pouze pro Apple a nyní budeme předpokládat, že německý server měl k dispozici prostě kartu se 4 GB a referenčními specifikacemi. <br/> <br/>Radeony RX 5500 tak nabídnou výkon 5,19 TFLOPS v FP32, což je o cca 1 TFLOPS nižší než v případě RX 580, ovšem díky architektuře RDNA bude tento výkon ve hrách využit efektivněji. <br/> <br/>Heise.de ale dle všeho (alespoň zatím) neměli příležitost danou kartu řádně otestovat, a tak zveřejňují jen výsledky několika málo testů, a to bez grafů. Ve Fire Strike nová karta získala 12.111 bodů oproti 12.744 bodům karty Sapphire RX 580 Nitro+ a 12.525 bodům Gigabyte GeForce GTX 1660 OC. <br/> <br/>V titulu Shadow of the Tomb Raider (Full HD, Ultra, SMAA, 16 AF) to bylo postupně pro zmíněné karty 59, 65 a 69 FPS. Ve Far Cry 5 to pak bylo 72, 75 a 85 FPS. RX 580 je tak lepší, ale je třeba si uvědomit, že jde o OEM Radeon RX 5500 stojící proti přetaktovaným nereferenčním verzím karet. Navíc mohou velkou roli hrát ovladače a jejich aktuální stav, neboť lze předpokládat, že AMD je pro nové karty ještě nemá zcela vyladěny. <br/> <br/>A nakonec, co se týče spotřeby, RX 5500 si vzala v běžné zátěži 120 W a maximálně pak 133 W (Furmark), což už je mnohem lepší než v případě generace Polaris a srovnatelné s generací GTX Turing.  </p>
    </article>
  </body>
</html>