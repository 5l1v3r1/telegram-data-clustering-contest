<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/22/news/cdm_ok_al_nuovo_contratto_nazionale_della_sanita_e_poi_conte_invita_a_cena_i_ministri-241611341/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T00:36:00+00:00"/>
    <meta property="og:title" content="Cdm, ok al nuovo contratto nazionale della Sanità. Conte invita a cena i ministri ma il governo è diviso su tutto"/>
    <meta property="og:description" content="Tra le deliberazioni, anche lo stato di emergenza per le aree colpite dal maltempo e nuove disposizioni sulla Protezione civile"/>
  </head>
  <body>
    <article>
      <h1>Cdm, ok al nuovo contratto nazionale della Sanità. Conte invita a cena i ministri ma il governo è diviso su tutto</h1>
      <h2>Tra le deliberazioni, anche lo stato di emergenza per le aree colpite dal maltempo e nuove disposizioni sulla Protezione civile</h2>
      <address>
        <time datetime="2019-11-22T00:36:00+00:00">22 Nov 2019, 00:36</time>
      </address>
      <p>ROMA - Via libera del Consiglio dei Ministri al contratto dell'area sanità 2016-2018. "E' un risultato per cui abbiamo molto lavorato, di concerto col ministero della Salute, e che ci dà grande soddisfazione - spiegano fonti del Dipartimento funzione pubblica - Un obiettivo raggiunto che ci consente di sostenere il rilancio del Servizio sanitario nazionale in un'ottica redistributiva e di inclusione sociale". Un risultato rivendicato proprio dal ministro della Salute Roberto Speranza su Twitter: "Una bellissima notizia! Arriva il via libera in Consiglio dei Ministri al nuovo contratto del personale sanitario pubblico!! Finalmente più risorse per chi ogni giorno si prende cura della nostra Salute".<br/><br/>Sorrisi di circostanza ma i nodi del governo, dal caso Ilva al fondo salva Stati fino alla riforma della giustizia, tanto per citarne solo alcuni, sono rimasti irrisolti. E il clima all'interno dell'esecutivo tra M5S e Pd resta ancora gelido. <br/><br/>Il Consiglio dei ministri ha comunque eliberato la dichiarazione dello stato di emergenza nel territorio delle province di Agrigento, Catania, Enna, Messina, Palermo, Ragusa, Siracusa e Trapani interessato dagli eventi meteorologici che si sono verificati a partire dal mese di settembre 2019. Stato di emergenza in conseguenza degli eccezionali eventi meteorologici che si sono verificati nel periodo dal 14 ottobre all'8 novembre  anche nel territorio della città metropolitana di Genova e delle province di Savona e di La Spezia.<br/>Deliberata ancora la proroga di 12 mesi dello stato di emergenza nei territori delle regioni Calabria, Emilia Romagna, Friuli Venezia Giulia, Lazio, Liguria, Lombardia, Sardegna, Sicilia, Toscana, Veneto e delle province autonome di Trento e Bolzano colpiti dagli eccezionali eventi meteorologici che si sono verificati a partire dal 2 ottobre 2018 e nel territorio della provincia di Trapani in conseguenza degli ulteriori eccezionali eventi meteorologici che si sono verificati nei giorni dall'8 all'11 novembre 2018. <br/><br/>Il Cdm ha deliberato la rideterminazione degli importi autorizzabili con riferimento agli eventi calamitosi che hanno colpito il territorio della regione Abruzzo nei giorni dall'11 al 13 novembre ed il 1° e 2 dicembre 2013, nonché nella seconda decade del mese di gennaio 2017, per l'effettiva attivazione dei previsti finanziamenti agevolati in favore dei soggetti privati per i danni subiti dal patrimonio edilizio abitativo e dai beni mobili e dalle attività economiche e produttive. Lo rende noto il comunicato stampa del Cdm.<br/><br/>Impugnata la legge sanità della Regione Calabria in quanto le disposizioni in essa contenute relative ai rapporti di lavoro del personale delle aziende sanitarie regionali interferiscono con le funzioni demandate al Commissario ad acta per l'attuazione del piano di rientro dal disavanzo sanitario, in violazione dell'art. 120 della Costituzione. Le questioni relative al personale precario saranno considerate nell'ambito dell'esame parlamentare della manovra di bilancio. <br/><br/>Approvato, in esame preliminare, un decreto legislativo che introduce disposizioni integrative e correttive in tema di protezione civile. Semplificata la normativa e le procedure amministrative previste durante la fase di emergenza e di superamento dell'emergenza in caso di eventi calamitosi. Le disposizioni definiscono in modo più puntuale le responsabilità nell'ambito del Servizio nazionale della protezione civile e adeguano l'ordinamento agli obblighi relativi all'appartenenza del Servizio al Meccanismo di protezione civile dell'Unione europea.<br/><br/>Al termine del Cdm, il premier Conte ha invitato a cena il governo al completo. I ministri sono arrivati alla spicciolata in un ristorante dietro Piazza Borghese, a pochi passi da Palazzo Chigi. Ventidue i coperti alla cena, aperta con un brindisi a base di prosecco. "Questa è l'ora della cena, abbiamo lavorato tanto", ha detto Conte arrivando al ristorante. "Il clima in Consiglio dei ministri è stato assolutamente tranquillissimo, abbiamo lavorato tanto e fatto un buon lavoro".</p>
    </article>
  </body>
</html>