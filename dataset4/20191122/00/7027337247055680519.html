<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699500/%D8%A8%D8%B1%D9%86%D8%AC%D9%90-%D8%A7%DB%8C%D8%B1%D8%A7%D9%86%DB%8C-%D8%B4%D9%86%D8%A7%D8%B3%D9%87%E2%80%8C%D8%AF%D8%A7%D8%B1-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="برنجِ ایرانی شناسه‌دار شد"/>
    <meta property="og:description" content="مدیرکل فرآورده‌های غذایی و آشامیدنی سازمان غذا و دارو از شناسه‌دار شدن برنج‌های تولید داخل خبر داد."/>
  </head>
  <body>
    <article>
      <h1>برنجِ ایرانی شناسه‌دار شد</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/1/1039329_270.jpg"/>
      </figure>
      <p>مدیرکل فرآورده‌های غذایی و آشامیدنی سازمان غذا و دارو از شناسه‌دار شدن برنج‌های تولید داخل خبر داد.</p>
      <p>دکتر محمدحسین عزیزی در گفت‌وگو با ایسنا، از شناسه‌دار شدن برنج‌های وارداتی و تولید داخلی از سوی سازمان غذا و دارو خبر داد و گفت: در حال حاضر تمام برنج‌های تولید داخلی شناسه کارگاهی دریافت کرده‌اند و حتی کیسه‌های ۱۰ کیلویی برنجی هم که در فروشگاه‌ها وجود دارند، بر روی آنها آرم سازمان غذا و دارو و کد شناسه کارگاهی درج شده است و مردم می‌توانند آن را رصد کنند.</p>
      <p>وی با بیان اینکه پیش از این نیز برنج‌های وارداتی برچسب اصالت دریافت کرده‌اند، افزود: وقتی محصولی کد اصالت دارد، به این معنی است که از مبادی قانونی وارد شده، ‌آنالیزهای لازم بر روی آن انجام شده، قانونی بوده و مشکلی ندارد. همچنین مردم می‌توانند از طریق پیامک کردن کد اصالت به شماره‌ای که بر روی برچسب درج شده، ‌از اصیل بودن کالا مطمئن شوند.</p>
      <p>عزیزی با بیان اینکه در حال حاضر برنج‌های داخلی کد کارگاهی دارند و برنج‌های خارجی نیز واجد برچسب اصالت شده‌اند، اظهار کرد: بر همین اساس هم سازمان غذا و دارو نظارت می‌کند و امکان تقلب در برنج به حداقل ممکن رسیده است؛ چراکه تمام مشخصات کالا، تولیدکننده و کد کارگاهی بر روی کیسه‌های برنج درج شده و امکان تقلب به حداقل رسیده است. در عین حال اگر در نظارت‌هایمان با موردی مواجه شویم که نسبت به عدم انطباق خورده و غیراستاندارد باشد، فورا شناسه تولیدکننده را باطل کرده و او را جریمه می‌کنیم. برنج‌های خارجی اعم از هندی، تایلندی و... نیز دارای برچسب اصالت هستند و از طریق آن رصد می‌شوند.</p>
      <p>وی با بیان اینکه البته قاچاق هم در این حوزه وجود دارد، گفت: گاهی گزارشاتی از قاچاق برنج و یا تغییر تاریخ مصرف کالاهایی چون برنج داریم که در صورت مشاهده و دریافت این گزارشات با افراد خاطی برخورد می‌کنیم.</p>
    </article>
  </body>
</html>