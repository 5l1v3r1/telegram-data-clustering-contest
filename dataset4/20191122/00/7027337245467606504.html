<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699532/%D8%A2%D8%AC%DB%8C%D9%84-%D8%B4%D8%A8-%DB%8C%D9%84%D8%AF%D8%A7-%DA%AF%D8%B1%D8%A7%D9%86-%D9%86%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="آجیل شب یلدا گران نمی‌شود"/>
    <meta property="og:description" content="اقلام وارداتی خشکبار نیز به دلیل ثبات نرخ ارز، قیمت‌ آنها تغییری نداشته و به دلیل فراوانی جنس حتی قیمت‌ها حدود 20 درصد ارزان تر از سال گذشته عرضه می‌شود."/>
  </head>
  <body>
    <article>
      <h1>آجیل شب یلدا گران نمی‌شود</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>اقلام وارداتی خشکبار نیز به دلیل ثبات نرخ ارز، قیمت‌ آنها تغییری نداشته و به دلیل فراوانی جنس حتی قیمت‌ها حدود 20 درصد ارزان تر از سال گذشته عرضه می‌شود.</b>
      </p>
      <figure>
        <img src="https://cdn.asriran.com/files/fa/news/1398/9/1/1039367_712.jpg"/>
      </figure>
      <p>رئیس اتحادیه خشکبار تهران گفت: با توجه به کاهش ۴۰ درصدی قیمت خشکبار از ابتدای سال تا کنون و افزایش تولید، افزایش قیمتی در شب یلدا نخواهیم داشت.</p>
      <p>مصطفی احمدی در گفت‌وگو با تسنیم، با بیان اینکه امسال شب یلدا تغییری در قیمت‌ آجیل و خشکبار نخواهیم داشت، اظهار داشت:‌ مشکل و کمبودی در اقلام خشکبار نداریم زیرا میزان تولید نسبت به سال گذشته حدود 60 درصد افزایش داشته و قیمت‌ها نیز از عید تا کنون حدود 40 درصد کاهش یافته است.</p>
      <p>وی ادامه داد: تنها مشکلی که وجود دارد کمبود بادام درختی است و حدود سه ماه است که در حال پیگیری و رایزنی با وزارت جهاد کشاورزی هستیم تا در صورت امکان به صورت کنترل شده اقدام به واردات کند. هنوز رایزنی‌ها به نتیجه نرسیده ولی اگر بخواهیم برای شب یلدا این کمبود را جبران کنیم، لازم است به زودی اقدامات لازم برای واردات انجام شود تا برای شب یلدا وارد بازار کنیم.</p>
      <p>رئیس اتحادیه خشکبار تهران با بیان اینکه قیمت پسته نسبت به سال گذشته 60 درصد کاهش یافته است، خاطر نشان کرد:‌ اقلام وارداتی خشکبار نیز به دلیل ثبات نرخ ارز، قیمت‌ آنها تغییری نداشته و به دلیل فراوانی جنس حتی قیمت‌ها حدود 20 درصد ارزان تر از سال گذشته عرضه می‌شود.</p>
    </article>
  </body>
</html>