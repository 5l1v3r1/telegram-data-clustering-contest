<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/gabriela-firea-este-normal-sa-avem-congestie-in-trafic-sunt-peste-4-milioane-de-locuitori-in-capitala-18605542"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Gabriela Firea: Este normal să avem congestie în trafic. Sunt peste 4 milioane de locuitori în Capitală"/>
    <meta property="og:description" content="Gabriela Firea, primarul general al Capitalei, a declarat, vineri, că este normal să existe congestie în trafic, pentru că Bucureştiul este construit pentru un milion de locuitori, iar cifrele neoficiale arată..."/>
  </head>
  <body>
    <article>
      <h1>Gabriela Firea: Este normal să avem congestie în trafic. Sunt peste 4 milioane de locuitori în Capitală</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/nicolae-oprea" target="_blank">Nicolae Oprea</a></address>
      <h3>Gabriela Firea: Este normal să avem congestie în trafic. Sunt peste 4 milioane de locuitori în Capitală</h3>
      <p>Gabriela Firea, primarul general al Capitalei, a declarat, vineri, că este normal să existe congestie în trafic, pentru că Bucureştiul este construit pentru un milion de locuitori, iar cifrele neoficiale arată că sunt peste 4 milioane de locuitori în metropolă.</p>
      <p>„În Bucureşti sunt din ce în ce mai multe maşini personale, este un oraş construit pentru un milion de locuitori, sunt 2,2 milioane de locuitori oficial, iar neoficial suntem peste 4 milioane de locuitori. Este normal să fie congestie în trafic, cea care ne încurcă pe toţi. (...) Sunt convinsă că de la 1 ianuarie, taxa, vinieta Oxigen va da anumite roade şi în ceea ce priveşte lupta cu poluarea, dar şi cu congestia”, a declarat, vineri, Gabriela Firea, la Parlament.</p>
      <p>În acest sens, Firea a amintit şi de câteva lucrări de infrastructură, în desfăşurare, precum Pasajul Doamna Ghica, lărgirea Şoselei Fabrica de Glucoză sau Prelungirea Ghencea.</p>
      <p>„Am făcut acest apel la reprezentanţii firmelor private, ca aceştia să aibă în vedere de fiecare dată la construirea, spre exemplu, a unui ansamblu de locuinţe, să aibă obligatoriu şi locuri de parcare şi de asemenea să ţină cont de toate utilităţile necesare”, a mai declarat Firea.</p>
    </article>
  </body>
</html>