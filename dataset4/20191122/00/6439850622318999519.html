<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462368/%E0%A6%B8%E0%A6%AC%E0%A6%BE%E0%A6%87-%E0%A6%86%E0%A6%87%E0%A6%A8-%E0%A6%AE%E0%A7%87%E0%A6%A8%E0%A7%87-%E0%A6%9A%E0%A6%B2%E0%A6%B2%E0%A7%87-%E0%A6%95%E0%A7%8B%E0%A6%A8-%E0%A6%B8%E0%A6%AE%E0%A6%B8%E0%A7%8D%E0%A6%AF%E0%A6%BE-%E0%A6%A5%E0%A6%BE%E0%A6%95%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="সবাই আইন মেনে চললে কোন সমস্যা থাকে না ॥ স্বরাষ্ট্রমন্ত্রী"/>
    <meta property="og:description" content="স্টাফ রিপোর্টার ॥ স্বরাষ্ট্রমন্ত্রী আসাদুজ্জামান খান কামাল বলেছেন, নতুন সড়ক পরিবহন আইন বাস্তবায়নে যেসব যৌক্তিক জটিলতা সামনে এসেছে, সেগুলো সমাধানে নির্ধারিত সময় পর্যন্ত সুযোগ দেয়া হয়েছে। এছাড়া আইনের কয়েকটি ধারা সংশোধনের বিষয়ে যানবাহন চালকদের সড়ক পরিবহন মন্ত্রণালয়ে পাঠানো হয়েছে। বৃহস্পতিবার রাজধানীর রাজারবাগ পুলিশ লাইন্সে ট্রাফিক ..."/>
  </head>
  <body>
    <article>
      <h1>সবাই আইন মেনে চললে কোন সমস্যা থাকে না ॥ স্বরাষ্ট্রমন্ত্রী</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>স্টাফ রিপোর্টার ॥ স্বরাষ্ট্রমন্ত্রী আসাদুজ্জামান খান কামাল বলেছেন, নতুন সড়ক পরিবহন আইন বাস্তবায়নে যেসব যৌক্তিক জটিলতা সামনে এসেছে, সেগুলো সমাধানে নির্ধারিত সময় পর্যন্ত সুযোগ দেয়া হয়েছে। এছাড়া আইনের কয়েকটি ধারা সংশোধনের বিষয়ে যানবাহন চালকদের সড়ক পরিবহন মন্ত্রণালয়ে পাঠানো হয়েছে। বৃহস্পতিবার রাজধানীর রাজারবাগ পুলিশ লাইন্সে ট্রাফিক সচেতনতামূলক পক্ষ উদ্বোধন শেষে আয়োজিত এক আলোচনা সভায় প্রধান অতিথির বক্তব্যে তিনি একথা জানান।</p>
      <p>স্বরাষ্ট্রমন্ত্রী জানান, কেউ আইন মানতে চায় না। যদি সবাই আইন মেনে চলে, তবে কোন সমস্যা থাকে না। শুধু ট্রাফিক আইন নয়, সব পর্যায়ে সবাই আইন মেনে চললে অপরাধ অনেক কমবে। সব পর্যায়ে আইন মেনে চলার সংস্কৃতি চালু হোক, এটাই আমার চাওয়া। এদিকে ২১ নবেম্বর থেকে ৫ ডিসেম্বর পর্যন্ত ঢাকা মহানগর পুলিশের (ডিএমপি) ট্রাফিক সচেতনতামূলক পক্ষ চলবে।</p>
      <p>স্বরাষ্ট্রমন্ত্রী জানান, ২০১৮ সালে পাস হওয়া নতুন সড়ক-পরিবহন আইন প্রয়োগে যথেষ্ট সময় দেয়া হয়েছে। সম্প্রতি নতুন আইনটি প্রয়োগের ঘোষণার পর কয়েকটি যৌক্তিক জটিলতা আমাদের সামনে এসেছে। যেমন আমরা টেকনিক্যাল কারণে গাড়ির চালকদের উপযুক্ত লাইসেন্স দিতে পারছিলাম না। অনেক চালকের লাইট যানবাহনের লাইসেন্স রয়েছে, কিন্তু তিনি মিডিয়াম যান চালাচ্ছেন। তার আবেদন সত্ত্বেও সিস্টেমের ঘাটতির জন্য আমরা তাকে লাইসেন্সটি দিতে পারছিলাম না। এ বিষয়ে দীর্ঘ আলোচনার পর আমরা উপযুক্ত লাইসেন্সের জন্য আগামী ৩০ জুন পর্যন্ত নির্ধারিত সময় দিয়েছি। এই সময়ের মধ্যে যথাযথভাবে লাইসেন্স করে নিতে হবে।</p>
      <p>তিনি জানান, পরিবহন চালক ভাইদের লাইসেন্স দেয়ার বিষয়ে একটা জটিলতা ছিল। সেটি নিয়ে বুধবার রাতে পরিবহন মালিকদের সঙ্গে আলোচনা হয়েছে। তাদের দেয়া দাবিগুলো নিয়ে আলোচনা করেছি। লাইসেন্স সংক্রান্ত জটিলতা নিরসনের জন্য চালকদের একটা সময় দেয়া হয়েছে। এর মধ্যে তারা তাদের লাইসেন্স ঠিক করে নেবেন।</p>
      <p>স্বরাষ্ট্রমন্ত্রী জানান, সব পর্যায়ে আইন মেনে চলার সংস্কৃতি চালু হোক। তিনি জানান, মহাসড়কে যারা বাস-ট্রাক চালায়, তাদের দীর্ঘক্ষণ গাড়ি চালাতে হয়। তাই তাদের নির্দিষ্ট সময় পর বিশ্রামের প্রয়োজন। একটা চালক আট ঘণ্টা গাড়ি চালানোর পর তাকে বাধ্যতামূলক বিশ্রাম নিতে হবে। মহাসড়কে বিভিন্ন জায়গায় চালকদের বিশ্রামের জন্য বিশ্রামাগার তৈরির বিষয়ে প্রধানমন্ত্রীর নির্দেশনা রয়েছে।</p>
    </article>
  </body>
</html>