<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/vlada/134950-dalogi-pro-ukrayinu-u-zhitomir-govorili-pro-zemelnu-reformu.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="«Діалоги про Україну»: у Житомирі говорили про земельну реформу"/>
    <meta property="og:description" content="У Житомирі сьогодні, 22 листопада, відбулася друга зустріч у рамках програми «Діалоги про Україну» – говорили про переваги та проблемні питання масштабної земельної реформи. Вперше люди, які працюють на землі, мають змогу стати її повноправними власниками. На питання жителів області відповів Міністр розвитку економіки, торгівлі та сільського господарства України Тимофій Милованов. На зустрічі також були присутні заступник Міністра Інна Мєтєлєва, голова ОДА Віталій Бунечко, перший заступник голови ОДА Володимир Федоренко, народні депутати, депутати обласної ради, представники райдержадміністрацій та ОТГ області.«Земельна реформа – це не тільки про мораторій. Це комплексні зміни в системі земельних відносин, що складається з 10 різних складових. Дерегуляція, анти-рейдерство, прозорість, захист прав власника землі, фінансова підтримка. Тільки у цьому році ми надаємо фінансову підтримку на рівні 4 млрд грн, а у наступному зросте у 3-4 рази», – сказав Тимофій Милованов.Після реалізації реформи українську землю зможуть…"/>
  </head>
  <body>
    <article>
      <h1>«Діалоги про Україну»: у Житомирі говорили про земельну реформу</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>У Житомирі сьогодні, 22 листопада, відбулася друга зустріч у рамках програми «Діалоги про Україну» – говорили про переваги та проблемні питання масштабної земельної реформи. Вперше люди, які працюють на землі, мають змогу стати її повноправними власниками.</p>
      <figure>
        <img src="http://ruporzt.com.ua/uploads/posts/2019-11/1574421325_dsc01403.jpg"/>
      </figure>
      <p>На питання жителів області відповів Міністр розвитку економіки, торгівлі та сільського господарства України Тимофій Милованов. На зустрічі також були присутні заступник Міністра Інна Мєтєлєва, голова ОДА Віталій Бунечко, перший заступник голови ОДА Володимир Федоренко, народні депутати, депутати обласної ради, представники райдержадміністрацій та ОТГ області.<br/><br/>«Земельна реформа – це не тільки про мораторій. Це комплексні зміни в системі земельних відносин, що складається з 10 різних складових. Дерегуляція, анти-рейдерство, прозорість, захист прав власника землі, фінансова підтримка. Тільки у цьому році ми надаємо фінансову підтримку на рівні 4 млрд грн, а у наступному зросте у 3-4 рази», – сказав Тимофій Милованов.<br/><br/>Після реалізації реформи українську землю зможуть купити тільки громадяни України та українські компанії. Спеціально для малих фермерів буде створено програму підтримки дешевих кредитів на купівлю землі.<br/><br/>В результаті реформи власники земель зможуть вільно розпоряджатися нею – продавати, залишати у спадок, використовувати як заставу. Нововведення на ринку землі дадуть потужний імпульс розвитку фермерства та активному залученню інвестицій. <br/><br/>Після презентації земельної реформи усі присутні мали змогу поспілкуватися у форматі запитання-відповіді. Аграрії області обговорили чимало пропозицій, на які варто звернути увагу.<br/><br/>З будь-яким питанням щодо земельної реформи можна звернутися на безкоштовну урядову «гарячу лінію» – 1545.<br/><br/>Довідково. Команда Президента України Володимира Зеленського продовжує програму «Діалоги про Україну». Посадовці Офісу Президента, урядовці, народні депутати проводять зустрічі у регіонах країни, під час яких обговорюють з представниками місцевого самоврядування та громадськістю ключові питання розвитку держави. Мета таких зустрічей – безпосередній діалог влади та суспільства, у результаті якого має бути напрацьована спільна позиція та спільні рішення з чутливих і важливих питань.</p>
    </article>
  </body>
</html>