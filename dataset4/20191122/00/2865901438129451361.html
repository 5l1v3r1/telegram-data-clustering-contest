<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/real-na-argentinski-pogon-snazniji-i-od-sampiona-evrope-barsa-rutinski-oduzela-ponos-makabiju/343173"/>
    <meta property="og:site_name" content="MozzartSport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Real na argentinski pogon snažniji i od šampiona Evrope, Barsa rutinski oduzela ponos Makabiju"/>
    <meta property="og:description" content="Derbi u Madridu pripao Kraljevskom klubu"/>
  </head>
  <body>
    <article>
      <h1>Real na argentinski pogon snažniji i od šampiona Evrope, Barsa rutinski oduzela ponos Makabiju</h1>
      <h2>Derbi u Madridu pripao Kraljevskom klubu</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Kako istaći kandidaturu za osvajanje Evrolige? Pa, prosto. Pobediš aktuelnog šampiona. I to je večeras u Madridu pošlo Realu. CSKA je gostovao i nije se dobro proveo. Ekipa Pabla Lasa je bila bolja s 97:81 i na taj način se napumpala samopouzdanjem pred nastavak sezone.</b>
      </p>
      <p>U isto vreme ovo je bila repriza polufinala Evrolige od prošle sezone i revanš Kraljevskog kluba za tadašnji poraz. Bilo je dosta vatre, dosta varnica. Realu je ovo sedma pobeda u sezoni, Armejcima četvrti poraz.</p>
      <p>Iako je još rani deo sezone moglo bi se reći da bi ovaj trijumf Reala mogao da ima i šire posledice ako se ova dva tima opet sastanu u samoj završnici sezone.</p>
      <p>Kraljevski klub je posebno dobro odigrao u drugom poluvremenu večeras, pojačao igru u odbrani i to je odmah dalo rezultat. Imao je i CSKA svoje šanse, ali jednostavno je Kampaco bio previše dobar, davao je takt Madriđanima koji su na kraju ubedljivo slavili protiv aktuelnog prvaka Evrope.</p>
      <p>Real je večeras radio na argentinski pogon. <b>Fakundo</b> <b>Kampaco</b> je bio najefikasniji sa 18 poena, a <b>Gabrijel</b> <b>Dek</b> je dodao 17. <b>Serhio</b> <b>Ljulj</b> je dao 15, <b>Rudi</b> <b>Fernandez</b> 13, a <b>Entoni</b> <b>Rendolf</b> 12.</p>
      <p><b>Dimitris</b> <b>Itudis</b> je imao raspoloženog <b>Johanesa</b> <b>Vojtmana</b> koji je ubacio 20 poena, <b>Majk</b> <b>Džejms</b> je dodao 14, a <b>Džoel</b> <b>Bolomboj</b> 12. Ipak, malo je to bilo kako bi Armejci mogli do pobede u gostima protiv Reala.</p>
      <figure>
        <img src="https://mozzartsport.com/upload/CKEditor/Baneri/BANERI%2022.11.2019/mirroroor.jpg"/>
      </figure>
      <p>Barselona je dočekala ove sezone vrlo nezgodni Makabi, ali je ekipa Svetislava <b>Pešića</b> ipak izašla kao bolja. Makabi je pokazao zube, posebno u drugoj četvrtini, međutim drugo poluvreme, posebno treća deonica su došli Ponosu Izraela glave.</p>
      <p><b>Nikola</b> <b>Mirotić</b> je bio odličan (25 poena), Barsa je pokazala koliko je jaka i čvrsta ekipa i sve to je Kataloncima donelo trijumf rezultatom od 96:73.</p>
      <p>Ne može se baš reći da je Barselona blistala, ali je ponovo pokazala da poseduje veliki kvalitet, da ima na raspolaganju obično više kvalitetnih igrača od protivnika i to se opet pokazalo kao činjenica.</p>
      <p>Posebno kada Barselonu služi šut za tri poena kao što je to bio slučaj večeras, protivnici nemaju previše šansi. Posle priča da je svlačionica stala protiv <b>Pešića</b>, ovo je još jedan vrlo bitan momenat i za srpskog trenera. Vrlo sigurna partija na kraju se ispostavilo. Odlično drugo poluvreme. I poslednja četvrtina u kojoj je Makabi dao samo sedam poena.</p>
      <p>
        <b>EVROLIGA - 10. KOLO:</b>
      </p>
      <p>
        <b>Četvrtak</b>
      </p>
      <p>Žalgiris - Crvena zvezda 59:61<br/>/Grigonis, Ulanovas 11 - Beron 14/</p>
      <p>Alba - Olimpijakos 80:99<br/>/Erikson 16 - Rubit 16/</p>
      <p>Olimpija Milano - Efes 76:81<br/>/Rodrigez 11 - Larkin 17/</p>
      <p>Valensija - Himki 89:84<br/>/Dubljević 18 - Jović 19/</p>
      <p>
        <b>Petak</b>
      </p>
      <p>Bajern - Panatinaikos 75:87<br/>/Cipser 23 - Tomas 14/</p>
      <p>ASVEL - Fenerbahče 72:88<br/>/Lajti 18 - Štimac 21/</p>
      <p>Baskonija  - Zenit 70:60<br/>/Šengelija 20 - Ajon 18/</p>
      <p>Barselona - Makabi 96:73<br/>/Mirotić 25 - Dorsi 15/</p>
      <p>Real Madrid - CSKA 97:81<br/>/Kampaco 18 - Vojtman 20/</p>
      <figure>
        <img src="https://mozzartsport.com/upload/CKEditor/Baneri/BANERI%2022.11.2019/30.%20Emir-Kusturica.jpg"/>
      </figure>
    </article>
  </body>
</html>