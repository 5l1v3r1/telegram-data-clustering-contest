<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sports-newspaper/_na-evro2020-gratimemo-z-niderlandami/939231"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T00:35:00+00:00"/>
    <meta property="og:title" content="На Євро-2020 гратимемо з Нідерландами"/>
    <meta property="og:description" content="Матчі групового турніру футбольного Євро-2020 збірна України проведе у столиці Нідерландів &amp;mdash; Амстердамі та головному місті Румунії &amp;mdash; Бухаресті. Нідерландська команда буде одним із трьох наших суперників на першому етапі. Інші визначаться 30 листопада, в суботу, під час жеребкування, ..."/>
  </head>
  <body>
    <article>
      <h1>На Євро-2020 гратимемо з Нідерландами</h1>
      <address><time datetime="2019-11-22T00:35:00+00:00">22 Nov 2019, 00:35</time> by <a rel="author">Gazeta.ua</a></address>
      <p>Матчі групового турніру футбольного Євро-2020 збірна України проведе у столиці Нідерландів — Амстердамі та головному місті Румунії — Бухаресті. Нідерландська команда буде одним із трьох наших суперників на першому етапі. Інші визначаться 30 листопада, в суботу, під час жеребкування, яке прийматиме Бухарест. Не виключено, що останнього опонента ми дізнаємося наприкінці березня, коли чотири путівки на Євро розіграють учасники стикових матчів Ліги націй. У неділю збірна України закінчила кваліфікаційний турнір до Євро-2020. Грали у Белграді проти Сербії. Нічия — 2:2. Українці здобули очко на 93-й хвилині після влучного удару Артема Бесєдіна. Команді тренера <b>43-річного Андрія Шевченка</b> не вперше забивати на фініші поєдинків: у березні перемогли в Люксембурзі, торік — Чехію та Словаччину, кілька тижнів тому — Естонію, а у вересні відіграли два м'ячі проти Нігерії. Частково — це талан, але головне: команда Шевченка знає, що їй робити на полі у заключний період поєдинків. Відбір на Євро-2020 вийшов найуспішнішим в історії національної команди. Ми не програли жодного матчу, здобули 83,3% очок, виграли в усіх офіційних домашніх поєдинках. Проблему форварда вирішив <b>24-річний Роман Яремчук</b>, у нас цікавий півзахист із Олександром Зінченком та Русланом Малиновським на провідних ролях, але наявні й проблеми. Результати збірної України не завжди підтверджувалися якістю гри. Однозначний актив — домашні матчі з Сербією (5:0) та Португалією (2:1) Не мали проблем проти Литви (3:0, 2:0). Проте з Люксембургом, хоч і обіграли двічі (2:1, 1:0), виглядали непереконливо. Белградський поєдинок засвідчив слабкість центру оборони та відсутність альтернативи Олександру Зінченку, який веде гру команди в середині поля. Кваліфікаційний турнір до Євро-2020 підняв очікування від національної команди. Але об'єктивним завданням на турнір буде участь у 1/8 фіналу. Туди ми зобов'язані потрапляти: виходять по дві найкращі команди з групи і чотири з шести тих, що посіли треті місця. Подальша доля залежить від турнірної сітки. Участь у чвертьфіналі буде успіхом, у півфіналі — тріумфом.</p>
      <p>
        <b>Учасники Євро-2020</b>
      </p>
      <p>Бельгія, Італія, Англія, Іспанія, Німеччина, Україна, Франція, Швейцарія, Хорватія, Польща, Нідерланди, Португалія, Росія, Туреччина, Данія, Австрія, Швеція, Чехія, Фінляндія, Вельс.</p>
      <p>Жеребкування — 30 листопада, Бухарест</p>
      <p>Ще чотири путівки розіграють учасники Ліги націй</p>
      <p>Ісландія, Болгарія, Ізраїль, Угорщина, Румунія, Боснія, Північна Ірландія, Словаччина, Ірландія, Шотландія, Норвегія, Сербія, Грузія, Білорусь, Косово, Північна Македонія.</p>
      <p>Жеребкування — 22 листопада, п'ятниця.</p>
      <p>Матчі: 26–31 березня, четвер — вівторок, 2020 року</p>
    </article>
  </body>
</html>