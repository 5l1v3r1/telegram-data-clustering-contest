<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140077-na_zizdi_aau_pidbili_pidsumki_onovili_sklad_ta_rozpovili_pro.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Адвокатське «перезавантаження»"/>
    <meta property="og:description" content="ААУ провела ювілейний Х з’їзд. Унесено кілька правок до статуту, на дворічний термін обрано президента та віце-президента, членів правління, наглядової ради та ревізійної комісії."/>
  </head>
  <body>
    <article>
      <h1>Адвокатське «перезавантаження»</h1>
      <h2>На з’їзді ААУ підбили підсумки, оновили склад і розповіли про майбутні кроки</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Вікторія ЯКУША</a></address>
      <p>
        <i>
          <b>Асоціація адвокатів України провела ювілейний Х з’їзд. Унесено кілька правок до статуту, на дворічний термін обрано президента та віце-президента, членів правління, наглядової ради, ревізійної комісії.</b>
        </i>
      </p>
      <p>На з’їзді були присутні 37 делегатів. Голова наглядової ради Ольга Дмитрієва жартома відзначила, що антикорупційна діяльність і робота державних органів у нічний час призводять до того, що вранці всі адвокати зайняті.</p>
      <p>Під час оприлюднення звіту за 2017—2019 рр. президент ААУ Зоя Ярош нагадала основні активності асоціації за цей період. Так, створили новий сайт ААУ, в якому з’явився новий функціонал для зручного користування. Асоціація досить активна в соціальних мережах, адже кількість переглядів її новин перевищила мільйон. Кількість підписників на сторінку у «Фейсбуку» — понад 15 тис. Упродовж останніх двох років вийшло 12 випусків традиційного бюлетеня ААУ. Також планується видати спеціальні випуски до податкового форуму, форуму з кримінального права та процесу. А також один великий спеціальний випуск за підсумками конкурсу «Адвокат року».</p>
      <p>У планах ААУ — публікувати на сайті річні фінансові звіти та звіти ревізійної комісії. Адже організація пишається прозорістю своїх фінансових операцій. Членські внески можна сплачувати, напевне знаючи, що вони витрачаються на корисні справи.</p>
      <p>Олег Маліневський нагадав історію створення організації. Цікаво, що коли він був студентом, то брав активну участь у заснуванні ААУ. Тоді, у 2006-му, жодного адвокатського самоврядування у вигляді професійних організацій не було. А довкола законопроектів щодо адвокатської діяльності точилися «бої».</p>
      <p>Зараз адвокати знову перебувають у вирі реформаційних подій, і саме їм потрібно визначати, яким буде правовий ландшафт у наступні 5—10—20 років. Вони самі повинні вирішити власну долю. «Я переконаний: якщо запитають про те, чому треба долучатися до ААУ, слід дати доволі філософську відповідь: якщо ти щось отримуєш, то повинен щось десь віддавати», — зазначив О.Маліневський.</p>
      <p>Президентом ААУ на другий строк одноголосно обрано керуючого партнера «Маршаллєр та партнери» Зою Ярош, віце-президентом став партнер <i>EQUITY Law Firm</i> О.Маліневський.</p>
      <p>До нового складу правління ввійшли: керуючий партнер АО «Вдовичен та партнери» Олег Вдовичен; партнер АО «<i>Arzinger</i>»Катерина Гупало; партнер юридичного об’єднання <i>ID Legal Group</i> Олег Добровольський; партнер, керівник практики кримінального права ЮФ «Дмитрієва та партнери», к.ю.н., доцент кафедри правосуддя КНУ ім.Т.Шевченка Олена Костюченко; керуючий партнер АО «<i>Artius</i>» Віталій Мацелюх; адвокат <i>Pavlenko Legal Group</i> Григорій Павленко; керуючий партнер ЮК «<i>Аmber</i>» Семен Ханін; старший партнер юридичної фірми <i>Totum</i> Юрій Хапко; , керуючий партнер АО <i>Barristers</i> Олексій Шевчук.</p>
      <p>Членами наглядової ради стали: керівник АБ «Сімейний адвокат Катерина Власюк» Катерина Власюк; керуючий партнер «Дмитрієва та партнери» Ольга Дмитрієва; керуючий партнер «АБ Лесі Дубчак» Леся Дубчак; директор з правових питань та майнової політики АТ «Укрзалізниця» Артур Резнік; партнер «Маршаллєр та партнери» Тетяна Тимченко.</p>
      <p>Члени нової ревізійної комісії: адвокат Оксана Балацька; партнер ЮК «Майстро і Беженар»Дмитро Майстро; адвокат Ігор Мокін.</p>
      <p>Наостанок О.Дмитрієва відзначила, що асоціація відкрита для всіх, тут немає місця для внутрішньої конкуренції, для параду марнославства. Це — коло респектабельних однодумців, людей, які готові докласти зусиль і пожертвувати своїм часом задля спільної мети. Своєю діяльністю ААУ демонструє адвокатам, чого вони можуть досягти у житті. Але все це потрібно робити, виходячи з правил адвокатської етики, щоб не штовхати одне одного ліктями чи словами. Асоціація покликана відроджувати елітарність професії, яку останнім часом почали дещо топтати.</p>
      <p>З’їзд ААУ пройшов у затишній, дружній атмосфері. Адже не було жодного голосування, на якому хтось із делегатів висловився б проти або утримався. Продовжили спілкування адвокати за кавою. Особливо активно до таких розмов долучалися регіональні представники, користуючись нагодою обмінятися думками.</p>
      <p> </p>
      <p>
        <b>КОМЕНТАР ДЛЯ «ЗіБ»:</b>
      </p>
      <p>
        <b>
          <i><pic src="http://zib.com.ua/graphics/Personnel/Yarosh_Zoya.jpg" width="50" height="75"/>Зоя ЯРОШ, <br/></i>
        </b>
        <i>президент Асоціації адвокатів України:</i>
      </p>
      <p>
        <b>
          <i>— Які кроки ви можете анонсувати в наступні два роки перебування на посаді президента ААУ?</i>
        </b>
      </p>
      <p>— Думаю, ми зможемо організувати багато нових заходів професійного характеру. Хочемо зосередитися на організації конференцій, де питання обговорюватимуться у вузькому колі. Ці заходи будуть менш масштабними, ніж наші основні форуми. Хочемо спробувати запровадити такий новий формат.</p>
      <p>Також у планах — проведення масштабних заходів у регіонах, адже регіональним представникам важко приїздити часто до Києва. Тому хочемо проводити виїзні форуми.</p>
      <p>Окрім того, участь асоціації в громадських радах і в робочих групах, сподіваюсь, буде дуже активною.</p>
      <p>
        <b>
          <i><pic src="http://zib.com.ua/graphics/Personnel/Malinevskiy_Oleg.jpg" width="50" height="67"/>Олег МАЛІНЕВСЬКИЙ, <br/></i>
        </b>
        <i>віце-президент Асоціації адвокатів України:</i>
      </p>
      <p>
        <b>
          <i>— У своїй промові ви говорили про можливі зміни у роботі ААУ. Що це за зміни? На форумі IP Ukraine Now пролунала теза про необхідність об’єднання ААУ і АПУ. Чи це взагалі можливо?</i>
        </b>
      </p>
      <p>— Насправді, не хотілося б робити якусь революцію. Безумовно, потрібно спочатку визначити, що ми маємо, і обрати напрями, які можна посилити. Я не хотів би перевищувати своїх повноважень.</p>
      <p>Що можна покращити? Наприклад, активність у відстоюванні прав адвокатів. Ця потреба викликана часом. ААУ не зв’язана політичними зобов’язаннями, не займає монопольного становища, у нас немає ніяких речей, за які ми маємо боротися, крім інтересів адвокатів. Тому ми можемо спокійно брати участь у будь-якій дискусії. Хотілося б залучити молодих адвокатів шляхом онлайну та цікавого контенту, тому що ми маємо відійти від нудних заходів радянського типу і запропонувати адвокатському ринку цікавий продукт.</p>
      <p>Якщо говорити про об’єднання ААУ і АПУ, то воно має відбуватися на рівні цінностей. Це те, що може об’єднувати асоціацію з будь-якою організацією. Якщо наші цінності збігаються, то ми готові об’єднувати зусилля. Але ми виключно адвокатська організація. А АПУ — це, по суті, асоціація юристів. І коли я ставив питання про створення організації, то йшлося про виключно адвокатську організацію. Тому ми можемо говорити від усієї адвокатської спільноти, від усієї адвокатури. І тут, звичайно, мови не може бути про інституційне об’єднання. Але, безумовно, якщо є спільний погляд на якісь процеси, то зусилля організацій можуть об’єднуватись.</p>
      <related>
        <h4>Матеріали за темою</h4>
        <a href="https://zib.com.ua/ua/140125-u_naau_pidrahuvali_skilki_advokativ_e_v_ukraini.html"/>
        <a href="https://zib.com.ua/ua/139998-u_naau_nazvali_naslidki_nepogashennya_advokatami_zaborgovano.html"/>
        <a href="https://zib.com.ua/ua/139968-naau_stvorila_komitet_z_gumanitarnih_pitan_i_tvorchih_inicia.html"/>
        <a href="https://zib.com.ua/ua/139925-advokativ_hmelnichchini_zbirayut_na_konferenciyu.html"/>
        <a href="https://zib.com.ua/ua/139820-rau_povernula_stariy_poryadok_splati_schorichnih_vneskiv.html"/>
        <a href="https://zib.com.ua/ua/139817-v_naau_oprilyudnili_pokazniki_diyalnosti_za_iii_kvartal_2019.html"/>
        <a href="https://zib.com.ua/ua/139754-u_mukachevi_prezentuyut_ofis_asociacii_zahistu_prav_pravniki.html"/>
        <a href="https://zib.com.ua/ua/139624-zemelniy_komitet_naau_rozpochinae_robotu.html"/>
        <a href="https://zib.com.ua/ua/139596-gvozdiy_naau_gotova_dilitisya_dosvidom_z_advokaturami_inshih.html"/>
        <a href="https://zib.com.ua/ua/139523-dva_novih_komiteti_naau_nadavatimut_pravovu_dopomogu_biznesu.html"/>
        <a href="https://zib.com.ua/ua/139386-u_protidii_proektu_1013_advokati_roblyat_stavku_na_parlament.html"/>
        <a href="https://zib.com.ua/ua/issue/677/"/>
        <a href="https://zib.com.ua/ua/139398-advokati_zakarpattya_ta_hersonschini_obednuyut_zusillya_u_4-.html"/>
        <a href="https://zib.com.ua/ua/139343-u_rau_nagadali_chim_rizikuyut_advokati_yaki_ne_splatili_scho.html"/>
        <a href="https://zib.com.ua/ua/issue/676/"/>
        <a href="https://zib.com.ua/ua/139161-advokati_nadavatimut_pidtrimku_obednanim_teritorialnim_groma.html"/>
        <a href="https://zib.com.ua/ua/138800-rada_advokativ_zaporizkoi_oblasti_sklikae_konferenciyu_.html"/>
        <a href="https://zib.com.ua/ua/138934-rada_advokativ_stvorila_komitet_z_pitan_yuridichnoi_osviti.html"/>
        <a href="https://zib.com.ua/ua/138907-advokati_pochnut_tisno_spivpracyuvati_z_detektivami.html"/>
        <a href="https://zib.com.ua/ua/138900-advokati_obgovoryat_problemi_zastosuvannya_kvalifikaciynih_t.html"/>
        <a href="https://zib.com.ua/ua/138500-rau_ne_planue_zminyuvati_princip_rozpodilu_advokatskih_vnesk.html"/>
        <a href="https://zib.com.ua/ua/138406-ukrainski_advokati_spivpracyuvatimut_z_biloruskimi_kolegami.html"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>