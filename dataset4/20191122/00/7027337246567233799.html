<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699524/%D9%88%D8%A7%D8%B1%DB%8C%D8%B2-%DB%8C%D8%A7%D8%B1%D8%A7%D9%86%D9%87-%D8%AD%D9%85%D8%A7%DB%8C%D8%AA-%D9%85%D8%B9%DB%8C%D8%B4%D8%AA%DB%8C-%D8%A8%D9%87-%D8%AD%D8%B3%D8%A7%D8%A8-%D9%85%D8%AF%D8%AF%D8%AC%D9%88%DB%8C%D8%A7%D9%86-%D8%A8%D9%87%D8%B2%DB%8C%D8%B3%D8%AA%DB%8C-%D9%88-%DA%A9%D9%85%DB%8C%D8%AA%D9%87-%D8%A7%D9%85%D8%AF%D8%A7%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="واریز یارانه حمایت معیشتی به حساب مددجویان بهزیستی و کمیته امداد"/>
    <meta property="og:description" content="در نخستین مرحله از یارانه حمایت معیشتی رقم تعیین شده از سوی دولت به حساب مددجویان واریز شد."/>
  </head>
  <body>
    <article>
      <h1>واریز یارانه حمایت معیشتی به حساب مددجویان بهزیستی و کمیته امداد</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>در نخستین مرحله از یارانه حمایت معیشتی رقم تعیین شده از سوی دولت به حساب مددجویان واریز شد.</b>
      </p>
      <figure>
        <img src="https://cdn.asriran.com/files/fa/news/1398/9/1/1039358_783.jpg"/>
      </figure>
      <p>بر اساس اعلام مسئولان کمیته امداد و بهزیستی یارانه حمایت معیشتی دولت به حساب سرپرستان خانوارها دو نهاد حمایتی بهزیستی و کمیته امداد واریز شد.</p>
      <p>به گزارش تسنیم، نخستین مرحله یارانه حمایت معیشتی 28 آبان به حساب 20 میلیون نفر از افراد شناسایی شده توسط وزارت تعاون، کار و رفاه اجتماعی واریز شد که در این مرحله، یارانه حمایت معیشتی به حساب مددجویان دو نهاد حمایتی کمیته امداد و سازمان بهزیستی واریز شد.</p>
      <p>وحید قبادی دانا رئیس سازمان بهزیستی کشور تسنیم با اشاره به واریز یارانه حمایت معیشتی به حساب مددجویان تحت پوشش سازمان بهزیستی کشور گفت: در نخستین مرحله از یارانه حمایت معیشتی رقم تعیین شده از سوی دولت به حساب مددجویان واریز شد.</p>
      <p>وی ادامه داد: در همین زمینه به خانوارهای یک‌نفره 55 هزار تومان، دونفره 103 هزار تومان، سه‌نفره 138 هزار تومان، چهارنفره 172 هزار تومان و پنج‌نفره به بالا 205 هزار تومان یارانه حمایتی جبرانی افزایش قیمت بنزین تعلق گرفته است.</p>
      <p>قبادی دانا تاکید کرد: تمام مددجویان تحت پوشش سازمان بهزیستی کمک معیشتی را دریافت کرده‌اند.</p>
      <p>حسین خدرویسی معاون حمایت و سلامت خانواده کمیته امداد نیز با اشاره به واریز یارانه حمایت معیشتی به حساب مددجویان این نهاد گفت: بر اساس پیگیری که انجام شده رقم یارانه حمایتی به حساب سرپرستان خانوار تحت پوشش کمیته امداد واریز شده است.</p>
      <p>وی عنوان کرد: بر همین اساس یک میلیون و 300 هزار خانوار شامل 4 میلیون نفر از مددجویان تحت پوشش کمیته امداد از یارانه حمایت معیشتی بهره‌مند شده‌اند.</p>
    </article>
  </body>
</html>