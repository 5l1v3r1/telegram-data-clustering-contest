<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/futbol/besiktas-ile-konyaspor-37-maca-cikiyor/1652501"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Beşiktaş ile Konyaspor 37. maça çıkıyor"/>
    <meta property="og:description" content="Beşiktaş ile İttifak Holding Konyaspor, yarın yapacakları maçla lig tarihinde 37. kez karşı karşıya gelecek."/>
  </head>
  <body>
    <article>
      <h1>Beşiktaş ile Konyaspor 37. maça çıkıyor</h1>
      <h2>Beşiktaş ile İttifak Holding Konyaspor, yarın yapacakları maçla lig tarihinde 37. kez karşı karşıya gelecek.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Çetin Arslancan,Ercan Doğan  </a></address>
      <h4>Istanbul</h4>
      <p><b>Beşiktaş</b> ile <b>İttifak Holding Konyaspor</b>, yarın yapacakları maçla lig tarihinde 37. kez karşı karşıya gelecek.</p>
      <p>Konya Büyükşehir Belediye Stadı'nda saat 20.00'de başlayacak mücadeleyi hakem Fırat Aydınus yönetecek.</p>
      <p>Beşiktaş, geride kalan 36 karşılaşmanın 20'sini kazandı, 12'sinde berabere kaldı, 4'ünü yitirdi.</p>
      <p>Lig müsabakalarında Beşiktaş'ın 74 golüne, rekabetteki son 6 maçı kazanamayan Konyaspor 33 golle karşılık verdi.</p>
      <p>Geçen sezonun ilk yarısında Konya'da yapılan maç 2-2 tamamlandı. İkinci devre İstanbul'da oynanan müsabakada ise kazanan taraf son dakika golüyle 3-2'lik sonuçla Beşiktaş oldu.</p>
      <h3>Beşiktaş son 15 maçta 6 kez kazanabildi</h3>
      <p>Beşiktaş, galibiyet sayısında genelde açık ara üstünlük kurduğu Konyaspor'u son maçlarda yenmekte oldukça zorlanıyor.</p>
      <p>Siyah-beyazlılar, rakibiyle yaptığı son 15 lig maçının 6'sını kazanırken, 7 kez berabere kaldı, 2 kez de yenildi.</p>
      <p>Bu arada iki takım arasındaki 36 lig maçının Konyaspor 12'sinde gol atamazken, Beşiktaş ise sadece 4'ünde gol yollarında suskun kaldı.</p>
      <h3>Konya'daki maçlar </h3>
      <p>Taraflar arasında ligde Konya'da yapılan 18 maçtan 6'sını Beşiktaş kazandı, 10 müsabaka berabere sonuçlandı, 2 karşılaşmada da ev sahibi ekip galip geldi.</p>
      <p>Konya'da Beşiktaş 29, ev sahibi ekip 21 gol attı.</p>
      <p>Beşiktaş, Konyaspor ile deplasmanda yaptığı son 8 lig maçından sadece birini kazanabildi. Rakibini 2014-2015 sezonunda 2-1 yenen siyah-beyazlılar, deplasmandaki diğer 7 müsabakanın 6'sında berabere kaldı, birini yitirdi. </p>
      <h3>Beşiktaş'tan tarihi fark</h3>
      <p>Beşiktaş, lig tarihindeki en farklı skorlu galibiyetlerinden birini, 1992-1993 sezonunda İstanbul'daki maçta 7-0'lık sonuçla Konyaspor karşısında aldı.</p>
      <p>Konyaspor ise Beşiktaş karşısında ligdeki 4 galibiyetini de tek farklı skorlarla elde etti.</p>
      <h3>Son 5 maçta 13 puan</h3>
      <p>Sezona kötü başlayan Beşiktaş, son 5 maçta çıkışa geçerek zirve mücadelesine ortak oldu.</p>
      <p>Ligin ilk 6 maçında sadece bir kez kazanabilen siyah-beyazlı takım, ardından çıktığı 5 müsabakada ise 4 galibiyet ve bir beraberlikle 13 puan topladı.</p>
      <h3>Dış sahada da toparlandı</h3>
      <p>Ligin ilk 3 dış saha maçında rakiplerine mağlup olan Beşiktaş, son 2 karşılaşmada birer galibiyet ve beraberlikle 4 puan aldı.</p>
      <p>Evinden uzaktaki karşılaşmalarda Demir Grup Sivasspor, Gaziantep FK ve Trabzonspor'a yenilen siyah-beyazlı takım, ardından oynadığı deplasman maçlarında MKE Ankaragücü ile 0-0 berabere kalıp, Antalyaspor'u 2-1 mağlup etti.</p>
      <h3>Eksikler Dorukhan ve Douglas</h3>
      <p>Beşiktaş'ta Dorukhan Toköz ve Douglas Santos'un sakatlıkları sürüyor. Bu iki oyuncu, yarınki karşılaşmada da forma giyemeyecek.</p>
      <p>ABD Milli Takımı'ndan geç dönen Tyler Boyd ise bugün takıma dahil olacak.</p>
      <h3>Ruiz ile Necip Uysal ceza sınırında</h3>
      <p>Siyah-beyazlı takımda üçer sarı kartı bulunan Victor Ruiz ile Necip Uysal, ceza sınırında bulunuyor.</p>
      <p>Bu iki oyuncu yarınki karşılaşmada da kart görürse 13. haftadaki İstikbal Mobilya Kayserispor maçında cezalı duruma düşecek.</p>
      <related>
        <a href="https://www.aa.com.tr/tr/futbol/besiktas-ile-konyaspor-37-maca-cikiyor/1652501"/>
        <a href="https://www.aa.com.tr/tr/spor/futbolda-haftanin-programi/1652475"/>
        <a href="https://www.aa.com.tr/tr/futbol/fenerbahce-yeni-malatyaspor-maci-hazirliklarini-surdurdu/1652266"/>
        <a href="https://www.aa.com.tr/tr/turkiye/besiktasta-basortulu-kadina-saldirinin-faili-tutuklandi/1652140"/>
        <a href="https://www.aa.com.tr/tr/futbol/abdullah-avci-sikintili-basladik-ve-toparladik/1651963"/>
        <a href="https://www.aa.com.tr/tr/futbol/super-ligde-12-hafta-heyecani-basliyor/1651437"/>
      </related>
    </article>
  </body>
</html>