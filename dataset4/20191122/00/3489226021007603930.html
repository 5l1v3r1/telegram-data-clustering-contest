<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/syntakths-marebas"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Ενημέρωσε"/>
    <meta property="og:description" content="Ένα πουλάκι πέταξε στο Μαξίμου και το ενημέρωσε πως κάποιος υπουργός… ενημέρωσε τον πρέσβη των ΗΠΑ για το ακριβές περιεχόμενο των 16 συμφωνιών που υπέγραψαν Ελλάδα και Κίνα κατά την επίσκεψη του προέδρου Σι Τζινπίνγκ."/>
  </head>
  <body>
    <article>
      <h1>Ενημέρωσε</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Doctor του Παρασκηνίου</a></address>
      <h4>Ένα πουλάκι πέταξε στο Μαξίμου και το ενημέρωσε πως κάποιος υπουργός… ενημέρωσε τον πρέσβη των ΗΠΑ για το ακριβές περιεχόμενο των 16 συμφωνιών που υπέγραψαν Ελλάδα και Κίνα κατά την επίσκεψη του προέδρου Σι Τζινπίνγκ.</h4>
      <p>Μη με ρωτάτε ποιος υπουργός είναι. Αν σας γράψω το όνομα θα φωνάζει με τη χαρακτηριστική φωνή του. Το μόνο που πρέπει να ξέρει ο υπουργός είναι ότι στο Μαξίμου θεωρούν ότι δημιουργεί προσωπικές σχέσεις με τον Αμερικανό πρέσβη. Τον κακομαθαίνει δηλαδή…</p>
      <h3>Την έθαψε</h3>
      <p>«Προσπαθώ να βρω ένα σημείο το οποίο να αναδείξω ως παράδειγμα επιτυχούς λειτουργίας της ΛΑΡΚΟ και δεν μπορώ να βρω». Με αυτά τα λόγια ο υπουργός Ενέργειας Κωστής Χατζηδάκης έσπρωξε πιο βαθιά τη ΛΑΡΚΟ. Και τι δεν είπε ο υπουργός: «ρυπαίνει», «είναι πρωταθλήτρια των χρεών στη ΔΕΗ», «έχει παράνομες κρατικές ενισχύσεις που πρέπει να επιστρέψει στο κράτος και δεν μπορεί». Με τέτοια λόγια ποιος θα την αγοράσει;</p>
      <h3>Συντάκτης Μαρέβας</h3>
      <p>Στο επικοινωνιακό επιτελείο του Μεγάρου Μαξίμου προσλήφθηκε πριν από λίγο καιρό ο καλός συνάδελφος Φώτης Καρύδας (που ήταν και υποψήφιος βουλευτής με τη ΝΔ). Αρμοδιότητά του να προωθεί στα μέσα ενημέρωσης ειδήσεις και παραπολιτικά που αφορούν τη σύζυγο του πρωθυπουργού Μαρέβα ΓκραμπόφσκιΜητσοτάκη. Οχι τις πολιτικές της δραστηριότητες –αυτές μαθαίνονται από άλλα κανάλια– αλλά το lifestyle της ως πρωθυπουργικής συζύγου. Ετσι μάθαμε από τον καλό Φώτη ότι το (τιρκουάζ ή πράσινο;) φόρεμα που φορούσε η κ. Γκραμπόφσκι δίπλα στο ζεύγος Σι Τζινπίνγκ ήταν από κινεζικό μετάξι που είχε ραφτεί στην Κίνα. Ε δεν είναι και λίγο...</p>
      <h3>Χανιώτικη βεντέτα</h3>
      <p>Αντιμεταναστευτικό το κλίμα στη συνεδρίαση της κοινοβουλευτικής ομάδας της ΝΔ. Το κλίμα ήταν ότι «καλοί είναι οι πρόσφυγες και μετανάστες, αλλά στην περιφέρεια του γείτονα, όχι στη δική μας». Μόνο η Ντόρα Μπακογιάννη προσπάθησε να σώσει την κοινωνική τιμή της παράταξης, λέγοντας ότι «οι δήμαρχοι στα Χανιά μου έχουν πει ότι μπορούν στις περιοχές τους να φιλοξενήσουν πρόσφυγες». Αντέδρασε όμως ο επίσης βουλευτής Χανίων Μανούσος Βολουδάκης, ο οποίος είπε «μη γεμίσουμε και τα Χανιά με πρόσφυγες». Για να ξέρετε, ο Μανούσος είναι φίλος του Αντώνη Σαμαρά…</p>
      <h3>Παίζει μόνος του</h3>
      <p>Στην… μπούκα τον είχαν τον Μιχάλη Χρυσοχοΐδη οι βουλευτές της ΝΔ κατά τη μάζωξη της κοινοβουλευτικής ομάδας στο ξενοδοχείο στο Καβούρι και μακριά από τα μέσα ενημέρωσης και τους κακούς δημοσιογράφους. Πριν από τη συνεδρίαση οι βουλευτές κακολογούσαν τον υπουργό γιατί</p>
      <p>στέλνει πρόσφυγες και μετανάστες στις εκλογικές τους περιφέρειες. Ο Μ. Χρυσοχοΐδης «τα άκουγε» και επειδή δεν ακούει τα αιτήματα των βουλευτών. Αυτό είναι κοινός τόπος για τη ΝΔ. Ακόμη και υπηρεσιακοί παράγοντες διαμαρτύρονται ότι τους παρακάμπτει και κάνει παιχνίδι με δικούς του…</p>
      <h3>Ατζέντες</h3>
      <p>Ο Μιχάλης Χρυσοχοΐδης δεν στενοχωρεί μόνο τους βουλευτές της ΝΔ, αλλά και το Μαξίμου! Στην έδρα της κυβέρνησης δεν χάρηκαν όσο ήθελαν τα μεγαλεία της επίσκεψης Σι Τζινπίνγκ στην Αθήνα. Και ο λόγος ήταν ο υπουργός Προστασίας του Πολίτη. Οι εικόνες από τις αστυνομικές επιχειρήσεις στην ΑΣΟΕΕ ήταν πιο δυνατές και επισκίασαν την επίσκεψη. Ε πώς να μην έχουν παράπονο εκεί στο Μαξίμου; «Τον δεύτερο πιο ισχυρό ηγέτη του κόσμου φέραμε και τον κάναμε βόλτα στο λιμάνι και το βράδυ στα κανάλια έπαιζαν τα παλικάρια του Χρυσοχοΐδη» έλεγαν.</p>
      <p>Εις μάτην το επικοινωνιακό επιτελείο του Μεγάρου Μαξίμου πίεζε τους αρχισυντάκτες των δελτίων. Οι τελευταίοι γνωρίζουν ότι οι εικόνες από τα επεισόδια πουλάνε, οπότε ακούγανε μεν τους «Μαξιμάριους» αλλά κάνανε τους Κινέζους…</p>
      <h3>«Κοψίματα»</h3>
      <p>Το σύστημα λέγεται «ανοίγουμε τις πόρτες αλλά διώχνουμε τον κόσμο». Το παίζουν και στην αξιωματική αντιπολίτευση. Για παράδειγμα, σε νομό της Στερεάς Ελλάδας οργανώθηκε πολιτική εκδήλωση στο πλαίσιο του ανοίγματος του ΣΥΡΙΖΑ στην κοινωνία. Εκδήλωση κανονική, «με τα όλα της» που λένε, με καλεσμένο κεντρικό στέλεχος του ΣΥΡΙΖΑ, με τον τοπικό βουλευτή (που είχε αναλάβει και τις συνεννοήσεις), με τον γραμματέα της νομαρχιακής, με δημοσιογράφο από την Αθήνα να συντονίζει. Ουπς, λάθος!</p>
      <p>Ο δημοσιογράφος κόπηκε. Από τη νομαρχιακή, όπως μάθαμε. Ο λόγος; Αυτός που φαντάζεστε. Αλλά δεν είναι μόνο οι νομαρχιακές που κόβουν με εσωκομματικά κριτήρια. Τα ίδια γίνονται και σε κεντρικό επίπεδο. Το περασμένο Σαββατοκύριακο συνεδρίασαν οι 53, που θεωρούνται η αριστερότερη ομάδα μέσα στον ΣΥΡΙΖΑ. Ολα ωραία και καλά πήγαν, έβγαλαν και κείμενο θέσεων, μια χαρά. Μόνο που όταν οι δημοσιογράφοι θέλησαν να κάνουν ρεπορτάζ, από τους 53 τους παρέπεμψαν στο κείμενο του δημοσιογράφου του Σκάι! Έτσι παίζεται το παιχνίδι!</p>
      <h3>Καλύτερος</h3>
      <p>Το 2013 ποιος νομίζετε ότι ήταν μάνατζερ της χρονιάς; Ο Κωνσταντίνος Φρουζής! Τον ανακήρυξε μάνατζερ της χρονιάς η Ελληνική Εταιρεία Διοίκησης Επιχειρήσεων (ΕΕΔΕ). Δεν το άφησε ασχολίαστο η βουλευτής του ΣΥΡΙΖΑ Δώρα Αυγέρη και τον ρώτησε όταν κατέθεσε στην προανακριτική επιτροπή της Βουλής: «Μα καλά, με τόσα αρνητικά πώς βγήκατε μάνατζερ της χρονιάς;».</p>
      <h3>Σόμπες...</h3>
      <p>Γενικά η ζωή του Βασίλη Κικίλια (ως υπουργού) περνά μέσα στην ένταση. Την Πέμπτη πήγε στην ημερίδα των φαρμακοβιομηχάνων. Τι το ’θελε; Τα άκουσε από τον Δημήτρη Γιαννακόπουλο. «Αντί να ψάχνεις για σόμπες για τους καπνιστές, καλύτερα να στηρίξεις την εγχώρια φαρμακοβιομηχανία» του είπε.</p>
      <h3>Μήνυμα</h3>
      <p>Ο Δημήτρης Γιαννακόπουλος ήταν εξαιρετικά σαφής προς τον Βασίλη Κικίλια για τις προθέσεις της ελληνικής φαρμακοβιομηχανίας: «Εμείς δεν είμαστε διατεθειμένοι να συνεχίσουμε να φτιάχνουμε φάρμακα που τα δίνουμε τρία ευρώ και χωρίς κέρδος για να παίρνετε ακριβά φάρμακα από το εξωτερικό. Θα βγάλουμε κι εμείς τα φάρμακα από τις λίστες» του είπε. Οχι, δεν ξέρουμε αν έπειτα από όσα άκουσε ο Β. Κικίλιας ζήτησε Depon (που τα παράγει η ΒΙΑΝΕΞ του Δ. Γιαννακόπουλου)…</p>
      <h3>Διαστρέβλωση</h3>
      <p>Νεύρα είχαμε και την Παρασκευή στη Βουλή. Ο βουλευτής του ΜέΡΑ25 Κρίτων Αρσένης αμφισβήτησε την πίστη του υπουργού στο δημόσιο σύστημα υγείας. Κακώς το είπε, γιατί θύμωσε ο Βασίλης Κικίλιας και τον διέκοψε λέγοντας ότι πρέπει να είναι προσεκτικός, να τον ακούει όταν μιλά, να μην παραφράζει αυτά που λέει και ότι ο θεσμικός του ρόλος ως υπουργού είναι η στήριξη του δημόσιου συστήματος υγείας.</p>
      <h3>Μπινελίκια</h3>
      <p>Ποιος είδε τον Βασίλη Κικίλια και δεν τον φοβήθηκε τις προάλλες στο ΚΕΕΛΠΝΟ! Ο υπουργός Υγείας συνόδευσε τον φίλο του Παναγιώτη Αρκουμανέα, τον οποίο διόρισε στο ΚΕΕΛΠΝΟ (νυν ΕΟΔΥ). Το προσωπικό βγήκε από τα γραφεία να τον υποδεχτεί, αλλά προς έκπληξη όλων ο Β. Κικίλιας μπήκε στο κτίριο σαν μαινόμενος ταύρος. «Το έχετε κάνει μπουρ…λο εδώ μέσα! Ο,τι ώρα θέλετε ερχόσαστε! Μπουρ…λο το κάνατε!» φώναζε. Οι φωνές του υπουργού Υγείας ακούγονταν σε όλους τους ορόφους. «Τους ψάρωσε» η υπουργάρα!</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>