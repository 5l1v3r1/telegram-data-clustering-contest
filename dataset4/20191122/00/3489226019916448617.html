<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/arbaniths-koylogloy-enoxlhsan-th-hellas-gold-gia-ekdhlwsh-stis-bryxelles"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Αρβανίτης - Κούλογλου «ενόχλησαν» τη Hellas Gold για εκδήλωση στις Βρυξέλλες"/>
    <meta property="og:description" content="Μεγάλη εκδήλωση στο Ευρωκοινοβούλιο για τις εξορύξεις χρυσού σε Χαλκιδική και Θράκη."/>
  </head>
  <body>
    <article>
      <h6 class="kicker">Βρυξέλλες - Ανταπόκριση</h6>
      <h1>Αρβανίτης - Κούλογλου «ενόχλησαν» τη Hellas Gold για εκδήλωση στις Βρυξέλλες</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Αντώνης Ρηγόπουλος</a></address>
      <h4>Μεγάλη εκδήλωση στο Ευρωκοινοβούλιο για τις εξορύξεις χρυσού σε Χαλκιδική και Θράκη.</h4>
      <p><i>«Με τον Κούλογλου θα πάμε το θέμα μέχρι εκεί που αντέχει η ψυχή μας. Θα το πάμε όσο πάει»</i>. Με αυτά τα λόγια ο <b>Κώστας Αρβανίτης </b>έκλεισε τη μεγάλη εκδήλωση για τις εξορύξεις χρυσού που διοργάνωσαν από κοινού ο ίδιος και ο <b>Στέλιος Κούλογλου</b> στο <b>Ευρωπαϊκό Κοινοβούλιο</b> την<b> Τετάρτη</b>.</p>
      <p>Έχοντας την πεποίθηση ότι το ζήτημα των εξορύξεων χρυσού στη βόρεια Ελλάδα είναι θέμα που απαιτεί επείγουσες παρεμβάσεις, αλλά και διεθνοποίηση, οι δύο ευρωβουλευτές του ΣΥΡΙΖΑ κατόρθωσαν να «μαζέψουν» στην καρδιά της Ευρώπης δεκάδες κατοίκους των περιοχών που πλήττονται από τη μεταλλευτική δραστηριότητα, εκπροσώπους των τοπικών αρχών, ακτιβιστές, και δημοσιογράφους που έχουν ασχοληθεί με το θέμα κατά τη διάρκεια των τελευταίων ετών, προκειμένου όλοι αυτοί να έχουν την ευκαιρία να παρουσιάσουν το κρίσιμο διακύβευμα της Χαλκιδικής και της Θράκης.</p>
      <p>Η εκδήλωση στο ευρωκοινοβούλιο όμως φαίνεται πως ξεπέρασε κάθε προσδοκία των διοργανωτών, αφού φαίνεται πως υπήρξε και έντονο διεθνές ενδιαφέρον, αλλά και παλμός κατά τη διάρκεια της συζήτησης. Άλλωστε, την επιτυχία της εκδήλωσης μάλλον προεξοφλούσε η ίδια η <b>Hellas Gold</b>, η οποία έσπευσε να στείλει επιστολή στους δύο ευρωβουλευτές το πρωί της Τετάρτης, παραπονούμενη για το γεγονός ότι δεν προσκλήθηκε, αλλά και στη βουλευτή του ΣΥΡΙΖΑ Κυριακή Μάλαμα που συμμετείχε στην εκδήλωση. Την απάντηση στα «παράπονα» της πολυεθνικής πάντως έδωσαν... δημοσιογραφικά από την αρχή της εκδήλωσης οι δύο ευρωβουλευτές του ΣΥΡΙΖΑ, τονίζοντας ότι <i>«εμείς παίρνουμε σαφή θέση κατά των εξορύξεων».</i></p>
      <p>Κάτοικοι της Χαλκιδικής και της Θράκης είχαν την ευκαιρία να συνομιλήσουν όχι μόνο με ακτιβιστές κατά των εξορύξεων από την Τουρκία και τη Βουλγαρία όπου αντιμετωπίζουν την ίδια επιθετικότητα από τις εταιρείες εξορύξεων, αλλά και με τη συμπρόεδρο της ομάδας των Πρασίνων στο ΕΚ, <b>Σκα Κέλερ</b>, η οποία επαναβεβαίωσε την πλήρη στήριξή της στον αγώνα των κατοίκων και των τοπικών παραγόντων. <i>«Η κ. Σκα Κέλερ είναι φίλη της χώρας μας, την επισκέπτεται συχνά, ιδιαίτερα το τελευταίο διάστημα. Σε συνάντηση που είχαμε με τον Κ. Αρβανίτη, λίγο πριν την έναρξη της εκδήλωσης, η κ. Κέλερ είπε ότι το θέμα αυτό είναι σημαντικό και ότι έχουμε την πλήρη υποστήριξή της και την υποστήριξη του κόμματος των Πρασίνων, για όλες τις ενέργειες που αποσκοπούν στη διαφύλαξη του περιβάλλοντος και της φυσικής ομορφιάς μιας χώρας με την οποία συνδέεται»</i>, τόνισε ο <b>Στέλιος Κούλογλου </b>κατά τη διάρκεια του σύντομου χαιρετισμού του.</p>
      <p>Το θέμα παρουσιάστηκε επίσης <b>στην ειδική Επιτροπή Αναφορών του Ευρωπαϊκού Κοινοβουλίου</b> όπου παραλαμβάνονται και προωθούνται για περαιτέρω δράση στα ευρωπαϊκά όργανα αναφορές πολιτών, ατομικές ή οργανωμένων σε ομάδες. Στην επιτροπή συμμετέχει ο Ευρωβουλευτής του ΣΥΡΙΖΑ, <b>Αλέξης Γεωργούλης</b>.</p>
      <p>Η αίθουσα του Ευρωκοινοβουλίου πάντως ήταν από νωρίς το απόγευμα γεμάτη με κόσμο. Το «καλωσόρισμα» στον χώρο ήταν μάλιστα ιδιαίτερα... ηχηρό, αφού στη γιγαντοοθόνη έπαιζαν βίντεο με τις πιο σημαντικές στιγμές του ισχυρού κινήματος κατά των εξορύξεων χρυσού, τις διαδηλώσεις τόσο στις πόλεις της βόρειας Ελλάδας, όσο και στα ίδια τα δάση όπου θα γίνονταν οι εξορύξεις, αλλά και την άγρια καταστολή που βίωσαν οι χιλιάδες κάτοικοι που αντέδρασαν στην καταστροφή των δασών της περιοχής τους.</p>
      <p>Με δύο πάνελ από ειδικούς επιστήμονες, ακτιβιστές από την Τουρκία, τη Βουλγαρία και φυσικά την Ελλάδα, η εκδήλωση άνοιξε μέσα στο πολιτικό κέντρο της ΕΕ τη συζήτηση για τη «Βρώμικη Υπόθεση» των εξορύξεων, την καταστροφική τους επίδραση και το «τσουνάμι» των περιβαλλοντικών, κοινωνικών πολιτικών και οικονομικών επιπτώσεων που αυτές επιφέρουν. Δήμαρχοι και παράγοντες της τοπικής αυτοδιοίκησης που προέρχονται από όλο το πολιτικό φάσμα, δήλωσαν επίσης την κατηγορηματική τους αντίθεση.</p>
      <h3>Οι τοπικές κοινωνίες απέναντι στις εξορύξεις</h3>
      <p>Αν μάλιστα κάποιος θα έπρεπε να βγάλει ένα μόνο συμπέρασμα από την εκδήλωση, αυτό θα ήταν η σπάνια ομοθυμία που παρατηρήθηκε εναντίον των εξορύξεων από εκπροσώπους όλου του πολιτικού φάσματος, γεγονός που δεν είναι και τόσο σύνηθες στην Ελλάδα τα τελευταία χρόνια.</p>
      <p>Οι σύντομες παρεμβάσεις του δημάρχου Αλεξανδρούπολης <b>Γιάννη Ζαμπούκη</b>, και του δημάρχου Ορεστιάδας Βασίλη Μαυρίδη, είναι ενδεικτικές αυτού του κλίματος που επικρατεί στη Βόρεια Ελλάδα, με τον κ, Ζαμπούκη να τονίσει ότι έχουν δαπανηθεί εκατομμύρια για να λυγίσουν τους πολίτες και να εξαγοραστούν συνειδήσεις και ότι γύρω από τη λέξη «χρυσός» χτίστηκαν καριέρες, ενώ ο κ. Μαυρίδης τόνισε ότι <i>«ακόμη και εμείς που είμαστε πιο θετικά διακείμενοι προς τη σημερινή κυβέρνηση, θα πούμε ένα βροντερό όχι αν προχωρήσουν οι εξορύξεις».</i></p>
      <p>Στην εκδήλωση βρέθηκαν επίσης δύο ακτιβιστές εναντίον των εξορύξεων από την Τουρκία και τη Βουλγαρία: η Φιλίζ Σεϊλάν Τεκίν από την κίνηση Πολίτες ενάντια στην εξόρυξη χρυσού» και ο Ντανιέλ Ποπόφ, συντονιστή της κίνησης <b>«Βουλγαρία ελεύθερη από κυάνιο»</b>, οι οποίοι μοιράστηκαν εμπειρίες που έχουν αποκομίσει από τα αντίστοιχα κινήματα στις χώρες τους και τις πραγματικές επιπτώσεις που βιώνουν σήμερα.</p>
      <p><i>«Η Βουλγαρία έχει παραπεμφθεί στο Ευρωπαϊκό Δικαστήριο αρκετές φορές τα τελευταία χρόνια, για παράβαση της ευρωπαϊκής νομοθεσίας στο Ευρωπαϊκό Δικαστήριο, οι οποίες συνδέονται με τις εξορυκτικές δραστηριότητες της βιομηχανίας χρυσού, τα βλαβερά απόβλητα και την καταπάτηση προστατευόμενων εδαφών NATURA 2000»</i>, είπε ο <b>Ντάνιελ Ποπόβ</b>, ενώ η <b>Φελίς Σεϊλάν Τεκίν </b>μίλησε για τις καταστρεπτικές συνέπειες στο περιβάλλον από τις εξορυκτικές δραστηριότητες της καναδικής Alamos Gold στο όρος Ίδα στην περιοχή του Τσανακαλέ, αλλά και για τον αγώνα τοπικών κινημάτων, εδώ και δύο δεκαετίες, να τις σταματήσουν. Επίσης, στην έναρξη της εκδήλωσης η ευρωβουλευτής Οζλέμ Ντεμιρέλ από το γερμανικό <b>Die Linke</b> μίλησε για τους αγώνες των κατοίκων στην χώρα καταγωγής της την Τουρκία, αγώνες που όπως επισήμανε «ενώνουν τους λαούς παρά τις αντιπαραθέσεις που έχουν Ελλάδα και Τουρκία».</p>
      <h3>Επιστημονικό... «όχι» στην καταστροφή της Χαλκιδικής και της Θράκης</h3>
      <p>Εξαιρετικό ενδιαφέρον είχαν οι παρεμβάσεις επιστημόνων που παρουσίασαν το σύνολο των επιπτώσεων που θα έχουν στην περιοχή οι εξορύξεις.</p>
      <p>Ο<b> καθηγητής Εδαφολογίας του ΑΠΘ Κυριάκος Παναγιωτόπουλος</b> ανέδειξε το θέμα των τοξικών αποβλήτων και των θανάσιμων κινδύνων που η διαχείρισή τους συνεπάγεται. Αναφερόμενος ειδικά στον <b>ΧΥΤΕΑ </b>του <b>Κοκκινόλακου </b>όπου πρόκειται να καταλήξουν όλα τα τοξικά απόβλητα της εξόρυξης, εξήγησε ότι σε 500 στρέμματα αναμένεται να φτάσουν <b>15.000.000</b> τόνοι υγρών τοξικών αποβλήτων, ενώ ο υδροφόρος ορίζοντας που υπάρχει από κάτω φαίνεται πως επικοινωνεί με τον υδροφόρο ορίζοντα που υδροδοτεί ολόκληρη την περιοχή.</p>
      <p>Από την πλευρά του ο Καθηγητής Γεωφυσικής του <b>ΑΠΘ Κώστας Παπαζάχος</b>, σε μια εξαιρετική και ζωντανή ομιλία παρουσίασε αναλυτικά την απειλή για τη σταθερότητα του υπεδάφους της περιοχής και τους σεισμικούς κινδύνους που είναι πολύ πιθανό να καταστρέψουν τα φράγματα που έχουν κατασκευαστεί. «Είναι σχεδόν παρανοϊκό να χτίζεις φράγματα πάνω από σεισμογενή ρήγματα», δήλωσε, χαρακτηρίζοντας μάλιστα «έγκλημα» αυτό που έχει γίνει στον Κοκκινόλακκο.</p>
      <p>Ο <b>δασολόγος Γιώργος Δεμερίδης</b>, από την πλευρά του τόνισε ότι στην αρχή όσοι μιλούσαν για την καταστροφή που θα επιφέρουν οι εξορύξεις στην περιοχή αντιμετωπίζονταν με σκεπτικισμό, όμως σύντομα το κίνημα απέκτησε χαρακτηριστικά καθολικής συμπαράταξης δεξιάς – αριστεράς, στήριξη από εργατικά κέντρα και άλλους οργανισμούς. «Τρεις εταιρείες έφυγαν τα τελευταία χρόνια χωρίς να βγάλουν ένα γραμμάριο χρυσού. Το ίδιο θα γίνει και πάλι», τόνισε.</p>
      <p><i>«Εμπιστεύομαι την Ελληνική Δικαιοσύνη, είμαι αισιόδοξος για την απόφαση του 5ου τμήματος του ΣτΕ»</i> είπε στη δική του παρέμβαση ο Χρήστος Δετσερίδης, επίκουρος καθηγητής Νομικής στο Δημοκρίτειο Πανεπιστήμιο Θράκης που έχει αναλάβει την εκπροσώπιση του δήμου Αλεξανδρούπολης.</p>
      <h3>Τα «μάτια» της κοινωνίας στις Σκουριές</h3>
      <p>Ξεχωριστή στιγμή στην εκδήλωση αποτέλεσε η συγκινητική μαρτυρία του φωτορεπόρτερ <b>Μάριου Λώλου</b>, ο οποίος αφηγήθηκε με βαθύ συναίσθημα τα όσα βίωσε καλύπτοντας δημοσιογραφικά τις κινητοποιήσεις των κατοίκων της περιοχής και την άγρια καταστολή της τότε κυβέρνησης.</p>
      <p><b>«Εμείς είμαστε τα μάτια σας»</b>, είπε απευθυνόμενος σε όλους έμαθαν τι γινόταν στη Χαλκιδική μέσα από της εκατοντάδες φωτογραφίες που δημοσιεύονταν.</p>
      <p><i>«Εκεί γνώρισα στρατό κατοχής. Είδα στρατό κατοχής να μπαίνει σε χωριά και να χτυπάνε οι καμπάνες της εκκλησίας. Εκεί γνώρισα τα μπλόκα»</i>, δήλωσε συγκινημένος, ενώ αφηγήθηκε ιστορίες από την καταστολή των κινητοποιήσεων στα δάση της Χαλκιδικής.</p>
      <h3>«Όχι στις εξορύξεις» και από τους τοπικούς βουλευτές</h3>
      <p>Στην εκδήλωση στο ευρωκοινοβούλιο παραβρέθηκαν και αρκετοί βουλευτές του <b>ΣΥΡΙΖΑ</b>, οι οποίοι δεσμεύτηκαν να κάνουν ό,τι μπορούν προκειμένου να εμποδίσουν την καταστροφή των περιοχών τους.</p>
      <p>Η βουλευτής Έβρου <b>Νατάσα Γκαρά</b>, έδωσε έμφαση στην καθολική αντίδραση των κατοίκων του νομού και της Ροδόπης στα σχέδια για εξορύξεις, στάση που ήρθε ως αποτέλεσμα της καταστροφής που βρίσκεται σε εξέλιξη στη Χαλκιδική . <i>«Βλέποντας αυτό που γίνεται στη Χαλκιδική, αφυπνίστηκαν οι Θρακιώτες και στήθηκε ένα αραγές κίνημα»</i>, τόνισε, συμπληρώνοντας ότι τώρα <i>«δεν υπάρχει κανείς που να εκφράζεται θετικά για τις εξορύξεις στη Θράκη».</i></p>
      <p><i>«Η El Dorado χρησιμοποιεί όλες τις μεθόδους πολυεθνικών με εξαγορά συνειδήσεων και μοίρασμα χρημάτων και έχει βρει φιλικές κυβερνήσεις»</i>, τόνισε, κάνοντας ταυτόχρονα αναφορά και στην εκδήλωση που είχε γίνει την προηγούμενη ημέρα στον ίδιο χώρο για το σκάνδαλο Novartis.</p>
      <p>«Ο δικός μας χρυσός είναι η γη μας, το νερό μας, η ανάπτυξή μας», τόνισε η Νατάσα Γκαρά.</p>
      <p>Επίθεση στην κυβέρνηση εξαπέλυσε ο Βουλευτής Ροδόπης του ΣΥΡΙΖΑ, <b>Δημήτρης Χαρίτου</b>, ο οποίος αναφέρθηκε στα σχέδια «αναθέρμανσης» των σχεδίων για εξορύξεις στη Θράκη και σημείωσε: <i>«Δεν τους φοβόμαστε, δεν θα κάνουμε ούτε βήμα πίσω, δε θα αφήσουμε να κάνουν την περιοχή μας El Dorado».</i></p>
      <p>Τις καταστροφικές επιπτώσεις στην πραγματική τοπική οικονομία ανέδειξε στη δική της σύντομη παρέμβαση η Βουλευτής Χαλκιδικής του ΣΥΡΙΖΑ Κυριακή Μάλαμα, η οποία αναφέρθηκε και στην καταστροφή του αρχαιολογικού χώρου στις Σκουριές, ενώ τόνισε ότι στις άλλες χώρες όπου γίνονται εξορύξεις σε αντίστοιχες περιοχές, ο αριθμός των ανέργων είναι υπερπολλαπλάσιος από τον μέσο όρο.</p>
      <p>Επίσης, η πρώην Βουλευτής Χαλκιδικής <b>Αικατερίνη Ιγγλέζη </b>επεσήμανε την αντίφαση μιας τόσο καταστροφικής παρέμβασης στο περιβάλλον ενός νομού που πρόσφατα βίωσε μια φυσική τραγωδία με έξι νεκρούς.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>