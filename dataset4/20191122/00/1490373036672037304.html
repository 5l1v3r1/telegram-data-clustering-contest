<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/malta-novinarka-daphne-caruanaova-galiziova-vrazda_1911220000_zit"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Maltský podnikatel zadržený v souvislosti s vraždou novinářky je na svobodě. Propustili ho na kauci"/>
    <meta property="og:description" content="Yorgena Fenecha policisté zadrželi ve středu. Podle zákona musel být propuštěn do pátku v případě, že proti němu nebyla vznesena obvinění."/>
  </head>
  <body>
    <article>
      <h1>Maltský podnikatel zadržený v souvislosti s vraždou novinářky je na svobodě. Propustili ho na kauci</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">ČTK</a></address>
      <p>
        <b>Prominentní podnikatel Yorgen Fenech, který byl ve středu zadržen v rámci vyšetřování vraždy novinářky Daphne Caruanaové Galiziové, byl ve čtvrtek propuštěn na kauci. S odvoláním na policejní zdroje o tom informovala agentura Reuters. Nyní bude Fenech podle úřadů pod neustálým dohledem policie. Podle zákona musel být propuštěn do pátku v případě, že proti němu nebyla vznesena obvinění.</b>
      </p>
      <p>Caruanaová Galiziová zemřela v roce 2017 při výbuchu bomby ve svém voze. Obžalována byla trojice mužů, ale všichni tvrdí, že jsou nevinní. Nedaří se objasnit, kdo byl zadavatelem vraždy.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/malta-zavrazdena-novinarka-vysetrovani-yorgen-fenech_1911211507_jak"/>
      </related>
      <p>Novinářka, která se zabývala odhalováním korupce, osm měsíců před svou smrtí psala na svém blogu o dubajské společnosti 17 Black Limited, která patří podle maltských úřadů také Fenechovi. Caruanaová Galiziová napsala, že je tato společnost napojena na maltské politiky.</p>
      <p>Jak uvedla agentura Reuters, jeho podnikatelská skupina v roce 2013 získala velkou státní energetickou koncesi k vybudování plynové elektrárny.</p>
      <p>Fenechovu zatčení v úterý předcházela zpráva o zadržení muže, který byl možná zprostředkovatelem vraždy a který nabídl policii spolupráci výměnou za prezidentskou milost.</p>
      <related>
        <h4>Číst článek</h4>
        <a href="https://www.irozhlas.cz/zpravy-svet/malta-zavrazdena-novinarka_1911191358_zit"/>
      </related>
      <p>Premiér Joseph Muscat oznámil, že doporučení k udělení milosti dá jen v případě, že muž bude vypovídat před soudem a že jeho svědectví povede k usvědčení objednavatele vraždy. Muž byl zadržen minulý čtvrtek spolu s dalšími lidmi, jeho jméno zveřejněno nebylo.</p>
      <p>Muscat Fenechovo zatčení přímo s případem Caruanaové Galiziové nespojil. Řekl pouze, že možná souvisí s jeho úterním výrokem o možné milosti pro prostředníka a s tím, že policii uložil sledovat neobvyklé aktivity lidí, kteří jsou v souvislosti se zločinem předmětem zájmu.</p>
      <related>
        <h4>Související články</h4>
        <a href="https://www.irozhlas.cz/zpravy-svet/vrazda-jana-kuciaka-slovensko-stav-pravniho-statu-evropsky-parlament-malta_1903252013_haf"/>
        <a href="https://www.irozhlas.cz/zpravy-svet/galiziova-vrazda-malta-policie-odnovatele_1811190557_cen"/>
        <a href="https://www.irozhlas.cz/zpravy-svet/viktorie-marinova-vrazda-smrt-vysetrovani-reporteri-bez-hranic_1810081623_dbr"/>
      </related>
    </article>
  </body>
</html>