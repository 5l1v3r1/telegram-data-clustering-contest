<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/tsipras-nomos-kai-taxh-gia-toys-adynamoys-kai-zwh-xarisamenh-gia-toys-mpaxalakhdes-me-ta-koystoymia"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Τσίπρας: Νόμος και τάξη για τους αδύναμους και ζωή χαρισάμενη για τους «μπαχαλάκηδες» με τα κουστούμια"/>
    <meta property="og:description" content="Κατά μέτωπο επίθεση εξαπέλυσε ο πρόεδρος της αξιωματικής αντιπολίτευσης στον πρωθυπουργό με φόντο την απελευθέρωση δεσμευμένων λογαριασμών για πρόσωπα που κατηγορούνται για ξέπλυμα χρήματος, την ασυλία των τραπεζιτών και την άρνηση της ΝΔ να ψηφίσει την ερμηνευτική δήλωση που έχει καταθέσει ο ΣΥΡΙΖΑ για το διαβόητο άρθρο 86 του Συντάγματος προκειμένου να θεωρηθεί επ’ ευκαιρίας των υπουργικών καθηκόντων το αδίκημα της δωροδοκίας."/>
  </head>
  <body>
    <article>
      <h1>Τσίπρας: Νόμος και τάξη για τους αδύναμους και ζωή χαρισάμενη για τους «μπαχαλάκηδες» με τα κουστούμια</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Άγγελος Προβολισιάνος</a></address>
      <h4>Κατά μέτωπο επίθεση εξαπέλυσε ο πρόεδρος της αξιωματικής αντιπολίτευσης στον πρωθυπουργό με φόντο την απελευθέρωση δεσμευμένων λογαριασμών για πρόσωπα που κατηγορούνται για ξέπλυμα χρήματος, την ασυλία των τραπεζιτών και την άρνηση της ΝΔ να ψηφίσει την ερμηνευτική δήλωση που έχει καταθέσει ο ΣΥΡΙΖΑ για το διαβόητο άρθρο 86 του Συντάγματος προκειμένου να θεωρηθεί επ’ ευκαιρίας των υπουργικών καθηκόντων το αδίκημα της δωροδοκίας.</h4>
      <p>Κατά τη συζήτηση της Επίκαιρης Ερώτησης με θέμα την <b><i>«επιεική στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς»</i></b>, ο <b>Αλ</b>. <b>Τσίπρας </b>άρχισε την ομιλία του χαρακτηρίζοντας «ψεύτη και δειλό» τον Κυρ. Μητσοτάκη επειδή δεν ζήτησε συγγνώμη αλλά ούτε και απέπεμψε από την κυβέρνηση τον <b>Στ. Πέτσα</b> για τις δηλώσεις που είχε κάνει για το προσφυγικό/μεταναστευτικό, τις οποίες ο πρόεδρος του <b>ΣΥΡΙΖΑ </b>είχε παραθέσει στην προηγούμενη κοινοβουλευτική τους σύγκρουση με τον πρωθυπουργό να τον αποκαλεί ψεύτη. Στους χαρακτηρισμούς του προέδρου του <b>ΣΥΡΙΖΑ </b>ο πρωθυπουργός δεν απάντησε καν, πετώντας τη μπάλα στην εξέδρα.</p>
      <p><i>«Είναι δικαίωμά σας να αυτοδιασύρεστε στο Κοινοβούλιο, αλλά αυτό που δεν είναι δικαίωμα σας είναι να προκαλείτε το κοινό περί δικαίου αίσθημα και να<b> διασύρετε διεθνώς τη χώρ</b>α» είπε ο <b>Αλ. Τσίπρας</b> και επικαλέστηκε το δημοσίευμα των Financial Times, κατηγορώντας την πλειοψηφία για «χάρες στην παρασιτική ολιγαρχία»</i> και «απροκάλυπτη εύνοια υπέρ των εγκληματιών του λευκού κολάρου».</p>
      <p>Ξεκινώντας την κριτική για την τριλογία της ντροπής -όπως την αποκάλεσε- με την αναθεώρηση του σχετικού άρθρου του Π.Κ. που προβλέπει την απελευθέρωση δεσμευμένων λογαριασμών για κατηγορούμενους για ξέπλυμα χρήματος, ο κ. <b>Τσίπρας </b>επισήμανε ότι προεκλογικά η ΝΔ είχε σηκώσει κουρνιαχτό για τον εκσυγχρονισμό των Κωδίκων, κατηγορώντας τον <b>ΣΥΡΙΖΑ</b> ότι νομοθέτησε ευνοϊκά για την κατοχή μολότοφ, αλλά εν τέλει σκοπός της σημερινής κυβέρνησης ήταν ξεπαγώσει τους λογαριασμούς οικονομικών εγκληματιών αλλά και να δώσει ασυλία στους τραπεζίτες.</p>
      <p><i>«Άκουσα την απάντηση από στελέχη της ΝΔ: <b>να μην είναι σε ομηρία οι πολίτες όσο αργεί η Δικαιοσύνη.</b> Αλήθεια ποιους χαρακτηρίζετε ομήρους; <b>Υπόδικους επιχειρηματίες, εφοπλιστές και τραπεζίτες που έχουν δεσμευθεί οι λογαριασμοί τους γιατί ελέγχονται για ξέπλυμα</b>; Πώς θα ανακτήσει το δημόσιο το <b>βρώμικο χρήμα</b>; Ποιοι είναι αυτοί που επωφελούνται;» </i>ρώτησε τον πρωθυπουργό ο <b>Αλ</b>. <b>Τσίπρας</b>, κάνοντας λόγο για 1,2 δις ευρώ που είναι δεσμευμένα, ενώ αναφέρθηκε και στον βασικό πρωταγωνιστή του σκανδάλου <b>Novartis</b>, <b>Κ. Φρουζή </b>-που διοργάνωνε προεκλογικά δείπνα το 2016 για τον κ. Μητσοτάκη- και ο οποίος επωφελείται από αυτή τη διάταξη.</p>
      <p><i>«Είναι ντροπή να μιλάτε για νόμο και τάξη απέναντι στους αδύναμους που τα βγάζουν δύσκολα πέρα, και την ίδια στιγμή να παραβιάζετε το νόμο και την τάξη για τους μεγάλους και τους ισχυρούς. <b>Για τους μπαχαλάκηδες με τα κουστούμια και τις γραβάτες που κλέβουν το δημόσιο και περνάνε ζωή χαρισάμενη εις υγείαν των κορόιδων</b>»</i> υποστήριξε.</p>
      <p>«Ασυλία στους τραπεζίτες για τα δανεικά και αγύριστα ΝΔ – ΠΑΣΟΚ»</p>
      <p>Ως προς την ασυλία που εξασφάλισε η κυβέρνηση στα τραπεζικά στελέχη, ο πρώην πρωθυπουργός επισήμανε πως και επί κυβέρνησης ΣΥΡΙΖΑ οι τραπεζίτες κατέθεταν αντίστοιχα αιτήματα χωρίς όμως αυτά να γίνονται αποδεκτά. «Καμία νομοπαρασκευαστική επιτροπή δεν το ζήτησε» είπε για το ακαταδίωκτο των τραπεζιτών και πρόσθεσε ότι η συγκεκριμένη ρύθμιση συμπεριλήφθηκε στην εκ νέου αναθεώρηση των Κωδίκων μετά από τη συνάντηση που είχε ο πρωθυπουργός με τους τραπεζίτες. «Δεν σας ενδιαφέρει ο κοσμάκης και η αγωνία για τα δάνειά του, σας ενδιαφέρει να αθωώσετε αναδρομικά τραπεζικά στελέχη για βρώμικες υποθέσεις θαλασσοδανείων, ακριβώς επειδή λειτούργησαν κατ’ εντολή του δικού σας πολιτικού συστήματος» υποστήριξε και έκλεισε το εν λόγω θέμα υπενθυμίζοντας στον Κ. Μητσοτάκη τα «θαλασσοδάνεια» των κομμάτων και του Κήρυκα Χανίων.</p>
      <h3>«Θέλετε να καθαρίσετε τις ποινικές ευθύνες των στελεχών σας»</h3>
      <p>Για την απροθυμία της κυβερνητικής πλειοψηφίας να υπερψηφίσει την ερμηνευτική δήλωση για το άρθρο 86 περί ποινικής ευθύνης υπουργών, ο πρόεδρος της αξιωματικής αντιπολίτευσης συμπέρανε πως<b> η στάση της ΝΔ ομολογεί την πρόθεσή της να «καθαρίσει» τις ποινικές ευθύνες στελεχών της σε πολύκροτα σκάνδαλα, όπως αυτό της Novartis.</b></p>
      <p><i>«<b>Μήπως θέλετε να εξασφαλίσετε από τώρα ότι θα παραγραφεί τυχόν υπόθεση δωροδοκίας υπουργού σας για το σκάνδαλο Novartis; </b>Κύριε Μητσοτάκη μη σπεύσετε να με κατηγορήσετε. <b>Σας καρφώνει ο ίδιος ο αντιπρόεδρος του κόμματός σας.</b> Στις 25 Φλεβάρη του 2019 είπε επί λέξει: ¨Αν γίνει δίωξη για παθητική δωροδοκία, θα κάνω προσφυγή στο αρμόδιο συμβούλιο για αναγνώριση της παραγραφής όπως προβλέπεται στο άρθρο 86 του Συντάγματος και μετά μήνυση για κατάχρηση εξουσίας σε όποιον το αποφάσισε. Εάν ερευνούν, την παθητική δωροδοκία, είναι παράνομοι¨» </i>ανέγνωσε και διαπίστωσε: <i>«Να λοιπόν γιατί τα κάνετε. <b>Θέλετε να καθαρίσετε τις ποινικές ευθύνες των στελεχών σας. </b>Αν δεν το θέλετε και έχετε τα κότσια να το ψηφίσετε, και θα σας χειροκροτήσουμε».</i></p>
      <p>Μάλιστα, στη δευτερολογία του, ο κ. <b>Τσίπρας </b>είπε δηκτικά προς τον πρωθυπουργό, ο οποίος επέμενε στην καταψήφιση της ερμηνευτικής δήλωσης: «<i><b>Σας παραδίδω στη χλεύη των Ελλήνων πολιτών γιατί δεν θα βρείτε ούτε έναν έλληνα πολίτη που να υπερασπίζεται αυτήν την άποψη</b>». </i></p>
      <h3>H μπάλα στην κερκίδα από τον πρωθυπουργό</h3>
      <p>Δέκα λεπτά από την ομιλία του ξόδεψε ο Κυρ. Μητσοτάκης για να αναφερθεί σε διαδικαστικά ζητήματα που ουδεμία επαφή είχαν με την ουσία της συζήτησης. <b><i>«Δεν θα πέσω στην παγίδα της έντασης»</i></b> είπε προς τον<b> Αλ. Τσίπρα</b> προσπαθώντας να δώσει μία απάντηση μετά το σάλο που προκλήθηκε για το γεγονός ότι και δεν γνώριζε τις δηλώσεις του κυβερνητικού εκπροσώπου για το προσφυγικό/μεταναστευτικό αλλά και αποκαλούσε τον πρόεδρο του ΣΥΡΙΖΑ ψεύτη όταν τις παρέθεσε στη Βουλή.</p>
      <p>Αποκάλεσε αδιάβαστο τον πρόεδρο της αξιωματικής αντιπολίτευσης, με αφορμή τη μεταβατική διάταξη που προβλέπεται τόσο για την αποδέσμευση των λογαριασμών όσων κατηγορούνται για ξέπλυμα. Αποκάλεσε δε ανακριβές το δημοσίευμα των <b>Financial Times</b>, υπογραμμίζοντας πως «δεν ανταποκρίνεται στην πραγματικότητα.</p>
      <p>Αναφορικά με την <b>ασυλία των τραπεζικών στελεχών</b>, τόνισε πως και σε αυτήν την περίπτωση ισχύει μεταβατική διάταξη, ενώ επιβεβαίωσε και ο ίδιος με τη σειρά του πως η κυβέρνηση είναι δέσμια των τραπεζιτών, αφού παρέθεσε το επιχείρημα της αναδιάρθρωσης των κόκκινων δανείων, γεγονός που δεν θα συντελεστεί χωρίς την εν λόγω διάταξη. <b><i>«Πάντα χαμένος στη μετάφραση κ. Τσίπρα. Από τη Deutsche Welle της κατοχής στους Financial Times διαβασμένους ανάποδα»</i></b> κατέληξε ο Κ. Μητσοτάκης.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>