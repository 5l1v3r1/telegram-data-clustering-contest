<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/primavera/2019/11/22-63641637/lazio_primavera_franco_il_derby_si_sente_e_la_sfida_dell_anno_/"/>
    <meta property="og:site_name" content="Tuttosport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Lazio Primavera, Franco: &quot;Il derby si sente, è la sfida dell'anno&quot;"/>
    <meta property="og:description" content="Il giovane biancoceleste: &quot;Atalanta squadra più pronta del campionato. Mi ispiro a Sergio Ramos, sono un difensore col vizio del gol&quot;"/>
  </head>
  <body>
    <article>
      <h1>Lazio Primavera, Franco: "Il derby si sente, è la sfida dell'anno"</h1>
      <h2>Il giovane biancoceleste: "Atalanta squadra più pronta del campionato. Mi ispiro a Sergio Ramos, sono un difensore col vizio del gol"</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p><b>ROMA</b> - Punto di forza della retroguardia della <b>Lazio Primavera</b>, Damiano <b>Franco</b> ha presentato la stracittadina con la <b>Roma</b> di domani pomeriggio a Lazio Style Radio: <i>"Sono al decimo anno di Lazio e sono molto contento del percorso svolto finora. Nel salto dall'<b>Under 17</b> alla Primavera sono stato agevolato, perché nella passata stagione avevo già raccolto delle convocazioni. Lavorare con la Primavera è sicuramente più impegnativo. Sono un difensore con il vizio del gol, nei tre anni appena passati ne avrò segnati circa 30"</i>. I biancocelesti hanno un organico affiatato: <i>"Siamo un gruppo molto unito, affrontiamo ogni difficoltà insieme. Non credo ci siano dei leader, ogni membro è importante: non siamo in un momento facile, ma abbiamo parlato e siamo concentrati sul derby di sabato. </i>Il derby è sempre una sfida particolare:<i> "La gara con la Roma si sente, è la partita dell'anno. Lo staff tecnico ci da tanti consigli, <b>Menichini</b> e <b>D'Urso</b> stanno lavorando nei dettagli. Dobbiamo essere più cattivi in fase offensiva perché anche con la <b>Juventus</b> avremmo potuto ottenere un risultato positivo"</i>.</p>
      <figure>
        <a href="https://www.tuttosport.com/foto/calcio/serie-a/2019/11/15-63409218/serie_a_ecco_la_top_11_delle_prime_12_giornate/">
          <img src="https://cdn.tuttosport.com/images/2019/11/15/151124271-61d863c9-86ec-41af-a967-0f852a034dee.jpg"/>
        </a>
        <figcaption>Serie A, ecco la Top 11 delle prime 12 giornate<br/><a href="https://www.tuttosport.com/foto/calcio/serie-a/2019/11/15-63409218/serie_a_ecco_la_top_11_delle_prime_12_giornate/">Guarda la gallery</a></figcaption>
      </figure>
      <h3>Sergio Ramos il suo idolo</h3>
      <p>Il ragazzo poi parla dei suoi idoli: <i>"La squadra mi fa stare tranquillo, io mi ispiro a <b>Sergio Ramos</b> perché anche lui segna molto. È un'emozione indescrivibile anche solo segnare nelle partitelle di allenamento. Marcare <b>Correa</b> è un sogno per qualsiasi difensore, ci ho parlato durante fisioterapia e mi ha detto di stare tranquillo, perché anche lui aveva patito lo stesso infortunio"</i>. Il ragazzo prosegue: <i>"La Primavera della Lazio è un bel gruppo, ci manca qualcosa per fare il salto di qualità. I miei genitori sono molto contenti del mio percorso. Il mio obiettivo è giocare con più costanza e magari un giorno arrivare in prima squadra. Avere <b>Inzaghi</b> in prima squadra è una motivazione in più, perché è un tecnico che osserva molto i giovani. Finora la squadra più pronta della categoria è l'<b>Atalanta</b>, ma anche il <b>Cagliari</b> ci ha messi in difficoltà. A noi manca un po' di cattiveria sotto porta"</i>. Franco conclude: <i>"Indossare la maglia della Lazio non è per tutti, ha un peso in più: tutti vorrebbero vestirla. Una volta ho segnato in un derby, ho i brividi solo a ripensarci. Spero che possa arrivare il risultato sabato, tutti abbiamo voglia di vincere. Il mio primo gol l'ho dedicato alla mia famiglia perché so che mi segue sempre"</i>.</p>
      <figure>
        <video src="http://media.tuttosport.com/ts/2019/11/21/cms_20191121_videonewssociallaziomp41574346048.mp4"/>
        <figcaption>Lazio, Tare prepara due colpi per la difesa</figcaption>
      </figure>
      <related>
        <a href="https://www.tuttosport.com/news/calcio/serie-a/lazio/2019/11/03-62986252/lazio_primavera_menichini_chiediamo_scusa_per_risultato_indecoroso_/"/>
        <a href="https://www.tuttosport.com/news/calcio/primavera/2019/11/19-63537812/primavera_le_gare_della_9_giornata_il_programma/"/>
        <a href="https://www.tuttosport.com/archivio/calcio/primavera"/>
        <a href="https://www.tuttosport.com/news/calcio/primavera/2019/11/22-63639126/inter_primavera_madonna_torino_molto_esperto_ma_penso_ai_miei_/?related_news"/>
        <a href="https://www.tuttosport.com/news/calcio/primavera/2019/11/21-63612536/primavera_fiorentina_meli_gubbio_daro_il_massimo_per_convincere_torrente_/?related_news"/>
        <a href="https://www.tuttosport.com/news/calcio/primavera/2019/11/20-63580859/coppa_italia_primavera_squalificati_5_giocatori/?related_news"/>
        <a href="https://www.tuttosport.com/news/calcio/primavera/2019/11/20-63579313/roma_primavera_plesnierowicz_qui_in_prestito_non_so_se_rimarro_/?related_news"/>
      </related>
    </article>
  </body>
</html>