<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/viata-in-tonuri-de-rawz-18588161"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Viaţa în tonuri de Rawz"/>
    <meta property="og:description" content="Andreea Lăzărescu, absolventă de psihologie, a început să gătească mâncare raw vegană pentru un public extins după ce, în vara anului 2009, şi-a schimbat chiar ea regimul alimentar. A deschis mai întâi..."/>
  </head>
  <body>
    <article>
      <h1>Viaţa în tonuri de Rawz</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/alina-elena-vasiliu" target="_blank">Alina-Elena Vasiliu</a></address>
      <h3>Viaţa în tonuri de Rawz</h3>
      <p>Andreea Lăzărescu, absolventă de psihologie, a început să gătească mâncare raw vegană pentru un public extins după ce, în vara anului 2009, şi-a schimbat chiar ea regimul alimentar. A deschis mai întâi un restaurant în Bucureşti, apoi a decis ca mâncarea ei să ajungă şi la cei care nu-i trec pragul localului, aşa că acum livrează preparate sănătoase tuturor pofticioşilor.</p>
      <p>Andreea Lăzărescu a transformat atenţia la ce pune în farfurie într-un business dedicat consumatorilor care vor să mănânce sănătos, dar nu au timp, răbdare sau pricepere să-şi gătească singuri.</p>
      <p>„În mai 2010, împreună cu două prietene, am închiriat o casă de 500 de metri pătraţi (în Bucureşti – n. red.) şi în iunie am deschis «La vie en Rawz – un mic negoţ de ierburi şi magii». Am investit 30.000 de euro – tot ce economisisem ca headhunter – ca să adun la Rawz legumele, fructele, seminţele, ierburile, nucile, alunele, uleiurile, aparatele, ustensilele şi cărţile de care ar avea nevoie cineva ca să înceapă să mănânce ca mine”, îşi aminteşte ea.</p>
      <p>Următorul pas a fost să gătească, aşa că şi-a cumpărat două vitrine frigorifice, câteva caserole, un blender, un robot şi o masă şi a început să prepare mai multe feluri de mâncare pentru a le arăta doritorilor că pot mânca sănătos cu doar puţin efort.</p>
      <p>„La 12 noaptea făceam aprovizionarea, de pe la 3 dimineaţa găteam, de la 8 la 10 dormeam, apoi făceam curat, umpleam rafturile de produse, scriam de mână mici afişe cu beneficiile ingredientelor (guarana, maca, spirulina), ambalam ce am gătit, îndesam vitrinele frigorifice cu brânză de caju, pesto de busuioc, salată à la russe, pateu de migdale, cremă de tahini, crackers încolţiţi şi deshidrataţi, storceam sucuri din ierburi şi fructe şi la 13 deschideam”, povesteşte Andreea Lăzărescu.</p>
      <p>Aşa a luat naştere restaurantul vegetarian Rawz. Businessul s-a transformat însă în 2012, când antreprenoarea a început livrările. A angajat patru scuterişti şi un biciclist, a închis restaurantul – pentru a se putea dedica în totalitate livrărilor – şi a început să cutreiere Capitala cu mâncărurile ei raw vegane.</p>
      <p>De doi ani, Andreea Lăzărescu gestionează singură businessul Rawz, însă intenţionează să o coopteze şi pe sora ei, Lucia Stoica, în tot procesul care stă în spatele mâncării raw vegane pe care o prepară şi o livrează.„Am investit, în timp, cam 300.000 de euro. Cea mai mare parte a investiţiei am făcut-o la începutul lui 2019, când am deschis al doilea laborator al Rawz, unde pregătim, din ingrediente proaspete, tratate 100% manual, artizanal, ready meals (meniuri gata preparate – trad.) şi prăjituri pentru câteva mari lanţuri de magazine din Bucureşti.”<br/>Printre retailerii parteneri se regăseşte Mega Image, împreună cu magazinele Shop &amp; Go. Pentru 2019, Andreea Lăzărescu se aşteaptă la o cifră de afaceri de aproximativ 350.000 de euro, iar anul se va încheia cu 30 de angajaţi şi 17 colaboratori permanenţi. Antreprenoarea şi-a făcut deja planurile şi pentru anul 2020, când estimează că businessul va urca la 600.000 de euro.</p>
      <p>„Planurile pentru anul viitor sunt să perfecţionăm producţia de mâncare sănătoasă ready meal cu livrare către lanţurile de magazine din Bucureşti. Vrem, de asemenea, să continuăm să angajăm mame singure şi femei defavorizate, cărora să le asigurăm, măcar cât timp sunt la serviciu, un mediu de viaţă unde să se simtă în siguranţă.”</p>
      <p>Rawz livrează oriunde – acasă, la birou, la şcoală, la metrou, la coafor, la masaj, la sala de gimnastică, la aniversări, la nunţi, botezuri şi evenimente speciale unde consumatorii vor să mănânce sănătos. Clienţii pot fie să-şi cumpere prânzul, micul dejun sau deserturile din lanţurile de magazine din Bucureşti şi Ilfov unde Rawz este prezent, fie să facă direct abonament la Rawz pentru a primi, zilnic, meniul pe care şi-l doresc. Există şi clienţi care comandă candy baruri pentru evenimente sau cei care comandă doar un anumit pachet de câteva ori pe lună.<br/>Andreea Lăzărescu are două spaţii deschise acum – într-unul prepară meniurile pentru abonaţi, iar în celălalt, mâncarea care ajunge în magazine. Un prânz Rawz ajunge la 25 de lei, iar o prăjitură raw vegană costă 15 lei.</p>
      <hr/>
      <p>Izvorul ideilor de business nu seacă niciodată, iar asta o demonstrează atât noile, cât şi vechile generaţii de antreprenori. Ziarul Financiar a pornit în căutare de idei proaspete de afaceri, într-un proiect susţinut de Banca Transilvania, menit să pună în lumină spiritul antreprenorial al României de astăzi. Găsiţi mai jos o selecţie de businessuri pornite de la zero şi mai multe proiecte similare pe platforma www.zf.ro/afaceri-de-la-zero.</p>
      <hr/>
      <p>ZF şi Banca Transilvania au lansat PROIECTUL AFACERI DE LA ZERO, o platformă dedicată micilor antreprenori, firmelor care au creat peste 1,7 milioane de locuri de muncă. Fiecare afacere de la zero este o poveste despre ambiţie, curaj şi determinare. Poveştile micilor antreprenori vor fi publicate în ZF şi pe platforma zf.ro/afaceri-de-la-zero.<br/>În România sunt peste 500.000 de microîntreprinderi şi firme mici, unde lucrează 1,7 milioane de salariaţi, companii cu afaceri anuale de 70-80 mld. euro.</p>
      <p>Intraţi pe platforma www.zf.ro/afaceri-de-la-zero şi descoperiţi universul de companii create de micii antreprenori.</p>
      <hr/>
      <figure>
        <img src="https://www.businessmagazin.ro/images/pixel.png"/>
      </figure>
      <p>ARI-Studio – sisteme informatice pentru HoReCa şi retail (Piteşti)<br/>Fondatori: Alexandra Mone, Robert Anton<br/>Investiţie iniţială: 3.000 lei (aproape 700 de euro)<br/>Cifră de afaceri în 2018: 89.000 de euro<br/>Prezenţă: naţională</p>
      <hr/>
      <figure>
        <img src="https://www.businessmagazin.ro/images/pixel.png"/>
      </figure>
      <p>Tantino Toys – jucării educative pentru copii (Bucureşti)<br/>Fondator: Ancuţa Stoian<br/>Investiţie iniţială: 59.000 de euro<br/>Prezenţă: în magazine fizice şi online, în Europa şi America</p>
      <hr/>
      <figure>
        <img src="https://www.businessmagazin.ro/images/pixel.png"/>
      </figure>
      <p>La Pescaderia – restaurant cu specific spaniol (Bucureşti)<br/>Fondator: Sorin Barbu<br/>Investiţie iniţială: 180.000 de euro<br/>Prezenţă: Bucureşti</p>
      <hr/>
      <figure>
        <img src="https://www.businessmagazin.ro/images/pixel.png"/>
      </figure>
      <p>Prăjiturel – laborator de cofetărie (Bucureşti)<br/>Fondator: Cătălina David<br/>Investiţie iniţială: 7.000 de euro<br/>Cifră de afaceri în 2018: 170.000 lei (37.000 de euro)<br/>Prezenţă: Bucureşti</p>
      <hr/>
      <figure>
        <img src="https://www.businessmagazin.ro/images/pixel.png"/>
      </figure>
      <p>Alphahead – producţie de echipamente pentru motociclişti (Bucureşti)<br/>Fondatori: Georgeta Brehoi, Vishal Narender<br/>Investiţie iniţială: 50.000 de euro<br/>Cifră de afaceri estimată pentru 2019:<br/>100.000 de euro<br/>Prezenţă: online</p>
      <hr/>
      <p> </p>
    </article>
  </body>
</html>