<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/news/itnews/381063"/>
    <meta property="og:site_name" content="beartai"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="กระตุกหนวดเสือ! FBI เร่งสอบคดี “เอา iPhone ปลอมมาเคลมเป็นไอโฟนแท้” ทำ Apple เสียหายเกือบ 200 ล้านบาท!"/>
    <meta property="og:description" content="ดูเหมือนว่าโจรสมัยนี้จะเก่งขึ้นทุกที ๆ เมื่อมิจฉาชีพได้นำเข้า iPhone และ iPad ปลอมจากประเทศจีน โดยนาย Robert Brewer อัยการสูงสุดของสหรัฐรายงานว่าอุปกรณ์ที่นำเข้าจากจีนนั้นถูกทำให้เสียหายโดยความตั้งใจ และถูกนำมาเปลี่ยนเป็นเครื่องเคลมที่ Apple Store จากนั้นกลุ่มมิจฉาชีพจะนำเครื่องเคลมเหล่านั้นซึ่งเป็นเครื่องแท้ ไปขายต่อตามสถานที่ต่าง ๆ"/>
  </head>
  <body>
    <article>
      <h1>กระตุกหนวดเสือ! FBI เร่งสอบคดี “เอา iPhone ปลอมมาเคลมเป็นไอโฟนแท้” ทำ Apple เสียหายเกือบ 200 ล้านบาท!</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Watcharakul Pattanaprateep</a></address>
      <p>ดูเหมือนว่าโจรสมัยนี้จะเก่งขึ้นทุกที ๆ เมื่อมิจฉาชีพได้นำเข้า iPhone และ iPad ปลอมจากประเทศจีน โดยนาย Robert Brewer อัยการสูงสุดของสหรัฐรายงานว่าอุปกรณ์ที่นำเข้าจากจีนนั้นถูกทำให้เสียหายโดยความตั้งใจ และถูกนำมาเปลี่ยนเป็นเครื่องเคลมที่ Apple Store จากนั้นกลุ่มมิจฉาชีพจะนำเครื่องเคลมเหล่านั้นซึ่งเป็นเครื่องแท้ ไปขายต่อตามสถานที่ต่าง ๆ</p>
      <p>แล้วพนักงาน Apple พลาดได้อย่างไร? ปกติแล้วสินค้าของ Apple จะมี International Mobile Equipment Identity หรือ IMEI และ Serial Number ที่เป็นตัวเลขจำเพาะแต่ละชิ้น ไม่มีชิ้นไหนเหมือนกัน ประเด็นมันอยู่ที่ iPhone และ iPad ปลอมดันมีเลข IMEI และ Serial Number ที่เหมือนกับเครื่องแท้ทุกประการ และยังแสดงข้อความว่ามีประกันเหลือในระบบของ Apple อีกด้วย</p>
      <p>ทั้งนี้ Brewer ระบุว่า เลข IMEI และ Serial Number ที่เหมือนกับเครื่องแท้นั้น ถูกนำมาจากเครื่องแท้อีกทีหนึ่งเพื่อให้สามารถเข้ารับการรับประกันได้ ถือว่าเป็นการผลิตสินค้าเลียนแบบ ฉ้อโกง และเป็นรูปแบบหนึ่งในการขโมยข้อมูลที่มีการระบุตัวตน</p>
      <p>FBI ใช้เวลาตรวจสอบอยู่หลายปี รวมถึงขยายขอบเขตการสืบสวนไปหลายที่ และพบว่าขบวนการดังกล่าวมีบุคคลที่เกี่ยวข้องทั้งหมด 14 คน จับกุมได้แล้ว 11 คน เมื่อวันพุธที่ผ่านมาในซานดิเอโก รัฐแคลิฟอร์เนีย ยึดเงินสดได้ 250,000 ดอลลาร์ และ iPhone อีก 90 เครื่องซึ่งคาดว่าน่าจะเป็นของปลอม นอกจากนี้ผู้ต้องหายังมีการแปลงสัญชาติเป็นพลเมืองชาวอเมริกันที่เกิดในประเทศจีน ตามข้อมูลจากสำนักงานอัยการสหรัฐ ส่วนคนอื่น ๆ ที่ถูกกล่าวหาว่ามีความเกี่ยวข้องส่วนใหญ่ได้สัญชาติอเมริกัน แต่จริง ๆ แล้วเป็นคน จีน เวียดนามและรัสเซีย ในขณะที่ผู้ต้องหาอีก 3 คนยังคงลอยนวลอยู่</p>
      <p>อ้างอิง <a href="https://edition.cnn.com/2019/11/13/tech/apple-fbi-bust-counterfeit-ring-iphone-ipad/index.html">CNN</a></p>
      <p>พิสูจน์อักษร : สุชยา เกษจำรัส</p>
    </article>
  </body>
</html>