<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hdblog.it/sicurezza/articoli/n513098/hacker-furto-dati-accesso-italia-arresto/"/>
    <meta property="og:site_name" content="www.hdblog.it"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Hacker, rubava e vendeva dati di accesso ai database della PA. Arrestato un italiano"/>
    <meta property="og:description" content="Il bottino che l'hacker italiano arrestato dalla Polizia di Stato nell'ambito dell'operazione PEOPLE1 è indubbiamente considerevole: è formato da centinaia di credenziali di accesso a dati sensibili e a migliaia di informazioni contenuti negli archivi informatici della pubblica amministrazione. Dati riconducibili a cittadini e ad imprese italiane archiviati nei database di enti come l'Agenzia delle Entrate, l'INPS, l'ACI e infocamere e relativi, tra l'altro a posizioni anagrafiche, contributive e di previdenza sociale."/>
  </head>
  <body>
    <article>
      <h1>Hacker, rubava e vendeva dati di accesso ai database della PA. Arrestato un italiano</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Salvatore Carrozzini</a></address>
      <p>Il <b>bottino</b> che l'<b>hacker</b> italiano arrestato dalla Polizia di Stato nell'ambito dell'operazione <i>PEOPLE1 </i>è indubbiamente considerevole: è <i>formato da centinaia di credenziali di accesso a dati sensibili </i>e a <i>migliaia di informazioni </i>contenuti negli <b>archivi</b> informatici della <b>pubblica amministrazione</b>. Dati riconducibili a cittadini e ad imprese italiane <b>archiviati nei database</b> di enti come l'<b>Agenzia delle Entrate, l'INPS, l'ACI e infocamere </b>e relativi, tra l'altro a posizioni anagrafiche, contributive e di previdenza sociale.</p>
      <p>Il principale sospettato, R.G., è un sessantaseienne della provincia di Torino e residente a Sanremo con numerosi precedenti penali e un'approfondita conoscenza delle tecniche che permettono di violare i sistemi informatici. L'accusa è di aver agito in collaborazione con altri sei complici - tutti impiegati in agenzie investigative e di recupero crediti - al fine di <b>sottrarre e rivendere i dati sopraccitati</b>.</p>
      <p>Della vicenda sono rilevanti diversi aspetti: la tecnica di attacco impiegata e le metodologie di vendita dei dati raccolti - oltre alla riconferma che le Forze dell'Ordine italiane sono sempre attive per contrastare i "nuovi reati" che utilizzano strumenti informatici <a href="https://www.hdblog.it/mercato/articoli/n512210/berlusconi-market-finanza-chiusura-dark-web/">(è di pochi giorni fa, ad esempio, la notizia della chiusura del Berlusconi Market, uno dei più importanti mercati del Dark Web</a>).</p>
      <h3>LO SCHEMA D'ATTACCO</h3>
      <figure>
        <img src="https://hd.tudocdn.net/701587?w=1000&amp;fit=clip"/>
      </figure>
      <p>E' uno <b>schema strutturato a più livelli</b> che prende prima di mira le amministrazioni periferiche dei piccoli comuni, per poi arrivare al vero obiettivo. Come sarà evidente, uno degli anelli deboli è sempre rappresentato dal <i>fattore umano</i> e dalla scarsa attenzione per gli aspetti della sicurezza, che purtroppo si riscontra anche presso enti che gestiscono informazioni molto sensibili. Più nel dettaglio, schematizzando:</p>
      <ul>
        <li><b>FASE 1</b> Bersaglio: migliaia di dipendenti delle amministrazioni centrale e periferiche Strumento: phishing. Ai dipendenti venivano inviati messaggi di posta elettronica, apparentemente provenienti da istituzioni pubbliche, contenenti malware Un click sull'allegato era sufficiente ad installare il virus e a prendere il controllo del computer</li>
        <li><b>FASE 2</b>: L'insieme dei computer infettati formava una BOTNET controllata dall'hacker attraverso un centro di controllo (C&amp;C in gergo) installato su un server situato all'estero Sfruttando la potenza di calcolo della BOTNET, l'hacker era in grado di sferrare l'attacco informatico verso le strutture informatiche degli enti ed acquisire i dati di accesso ai database: Tra le funzionalità consentite dal malware figurava la capacità di eseguire automaticamente all'avvio della macchina programmi in grado di catturare i caratteri digitati sulla tastiera (keylogging, in gergo), compresi quelli che formavano le credenziali di accesso alle banche dati centralizzate</li>
        <li><b>FASE 3</b>: I dati di accesso ai database venivano trasferiti su server esteri (principalmente in Canada, Russia e Ucraina) gestiti direttamente dall'indagato</li>
      </ul>
      <h3>LA RIVENDITA DEI DATI</h3>
      <figure>
        <img src="https://hd.tudocdn.net/868049?w=1000&amp;fit=clip"/>
      </figure>
      <p>Dopo l'opera di sottrazione si passa a quella di rivendita ed entrano in scena i<b> 6 complici</b>: gli inquirenti sottolineano che <b>commissionavano all'hacker di sottrarre le credenziali di accesso ai database</b> per utilizzare i dati di cittadini e imprese nell'ambito delle proprie attività professionali (indagini private e recupero crediti, come detto in apertura). Ma c'è di più, visto che R.G. aveva realizzato <b>un vero e proprio portale, PEOPLE1</b>, per offrire clandestinamente i suoi servizi.</p>
      <p>In primo luogo, a<b> fronte del pagamento di un canone</b>, i soggetti interessati potevano installare tramite una pen drive il software per accedere ai database delle istituzioni ed eseguire direttamente le ricerche dei dati. Chi invece aveva necessità di effettuare solo alcune ricerche di dati sensibili, poteva optare per l'acquisto della <b>singola interrogazione </b>secondo un tariffario che prevedeva il prezzo di <b>1 euro a dato</b>, oppure optare per "pacchetti di dati sensibili". In breve, una sorta di negozio virtuale di dati acquistabili in blocchi, a pezzi sciolti o <i>in abbonamento</i>.</p>
      <p>Gli inquirenti sottolineando che R.G. si è inoltre avvalso della <b>consulenza di hacker stranieri </b>- ingaggiati nel <a href="https://www.hdblog.it/2016/11/24/dark-web-deep-cosa-e-sicurezza-rete-internet/">Dark Web (ricordate cosa è?)</a> - per lo sviluppo di righe di codice grazie alle quali gli accessi non autorizzati riuscivano a superare le misure di sicurezza dei sistemi informatici degli enti. Le indagini proseguono per individuarli.</p>
      <p>Il top gamma più piccolo e pontente sul mercato? <a href="https://www.hdblog.it/prezzi/Samsung-Galaxy-S10e_i3877/">Samsung Galaxy S10e</a>, compralo al miglior prezzo da <a href="https://www.hdblog.it/clickgo/?id=3877&amp;pid=azb07ndrhyw6ae6uqza6&amp;nid=2170259575&amp;area=4&amp;prz=489&amp;hash=1d4cc4af2ebe8e35f4f20c2fc9f2b986">Amazon a <b>489 euro</b></a>.</p>
      <p>
        <a href="https://www.commissariatodips.it/notizie/articolo/operazione-contro-il-cybercrime-people1-1/index.html">FONTE</a>
      </p>
    </article>
  </body>
</html>