<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/c772s4"/>
    <meta property="og:site_name" content="News7 Tamil"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="இந்திய வீரர்களின் அபார பந்துவீச்சில் சுருண்ட வங்கதேச அணி!"/>
    <meta property="og:description" content="இந்திய வீரர்களின் அபார பந்துவீச்சில் சுருண்ட வங்கதேச அணி!"/>
  </head>
  <body>
    <article>
      <h1>இந்திய வீரர்களின் அபார பந்துவீச்சில் சுருண்ட வங்கதேச அணி!</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">saravanamanoj</a></address>
      <p>
        <b>வங்கதேசத்துக்கு எதிரான பகலிரவு டெஸ்ட் போட்டியின் முதல் நாள் ஆட்டநேர முடிவில் இந்திய அணி 3 விக்கெட்கள் இழப்புக்கு 174 ரன்கள் எடுத்துள்ளது.</b>
      </p>
      <p>இந்தியா-வங்கதேசத்திற்கு இடையேயான 2வது டெஸ்ட் போட்டி கொல்கத்தாவில் இன்று தொடங்கியது... இரு அணிகளும் மோதும் முதல் பகல் இரவு ஆட்டம் என்பதால், எதிர்பார்ப்பு அதிகரித்தது.  டாஸ் வென்ற வங்கதேச அணி பேட்டிங்கை தேர்வு செய்தது. வங்கதேச பிரதமர் ஷேக் ஹசினா, மேற்கு வங்க முதலமைச்சர் மம்தா பானர்ஜி ஆகியோர் மைதானத்திற்கு வந்து வீரர்களை வாழ்த்தி, போட்டியை தொடங்கி வைத்தனர். </p>
      <p>இதனையடுத்து வங்கதேச அணி பேட்டிங் செய்ய களமிறங்கிய நிலையில் முதன் முறையாக பிங்க் நிற பந்தை இந்திய அணி வீசியது. பந்துவீச்சை சமாளிக்க முடியாமல் வங்கதேச அணி அடுத்தடுத்து விக்கெட்டுகளை இழந்தது. குறிப்பாக இந்திய வேகபந்து வீச்சாளர்கள் இஷாந்த் சர்மா, உமேஷ்யாதவ், சமி ஆகியோர் வங்கதேச பேட்ஸ்மேன்களை திணறடித்தனர். இந்திய பந்துவீச்சை தாக்கு பிடிக்க முடியாமல் வங்கதேச அணி 106 ரன்களுக்கு அனைத்து விக்கெட்டு களையும் இழந்தது.</p>
      <p>இந்திய அணி தரப்பில் இஷாந்த் சர்மா 5 விக்கெட்டுகளை வீழ்த்தினார். உமேஷ் யாதவ் 3 விக்கெட்டுகளையும் சமி 2 விக்கெட்டுகளையும் வீழ்த்தினர். இந்திய அணி தரப்பில் சுழற்பந்து வீச்சாளர்கள் ஒரே ஒரு ஓவரை மட்டுமே வீசினர். பின்னர் களமிறங்கிய இந்திய அணி வீரர்கள் நிதானமாக ரன்களை குவித்தனர். இருப்பினும் தொடக்க ஆட்டக்காரர்கள் மயங்க் அகர்வால் 14 ரன்களிலும், ரோஹித் சர்மா 21 ரன்களிலும் ஆட்டமிழந்து வெளியேறினர். பின்னர் வந்த புஜாரா 55 ரன்கள் எடுத்து ஆட்டமிழந்தார். விராட் கோலி நிதானமாக விளையாடி 59 ரன்களும், ரஹானே 23 ரன்களும் விளாசினர். முதல் நாள் ஆட்டநேர முடிவில் இந்திய அணி 3 விக்கெட்களை இழந்து 174 ரன்கள் எடுத்திருந்தது. இதன்மூலம் வங்கதேசத்தை விட இந்திய அணி 68 ரன்கள் முன்னிலை பெற்றுள்ளது. <br/> </p>
    </article>
  </body>
</html>