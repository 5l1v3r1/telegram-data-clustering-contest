<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/cronache/2019/11/22/il-miglior-ristorante-del-mondo-sara-anche-il-primo-plastic-free"/>
    <meta property="og:site_name" content="VANITY FAIR"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Il «miglior ristorante del mondo» sarà anche il primo plastic free"/>
    <meta property="og:description" content="Il Mirazur di Mentone, il 25 novembre, annuncerà di avere aderito al nuovo sistema «Plastic Free Certification» nato in Italia"/>
  </head>
  <body>
    <article>
      <h1>Il «miglior ristorante del mondo» sarà anche il primo plastic free</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.vanityfair.it/author/mcoviello" target="_blank">Monica Coviello</a></address>
      <p>
        <b>Il Mirazur di Mentone, il 25 novembre, annuncerà di avere aderito al nuovo sistema «Plastic Free Certification» nato in Italia</b>
      </p>
      <p>Se il miglior ristorante del mondo decide di diventare <i>plastic free</i>, allora ci sono i presupposti perché anche gli altri locali scelgano di aderire seriamente alla lotta contro l’inquinamento. Ne sono convinti gli ideatori (italiani) della «<b>Plastic Free Certification</b>», un nuovo sistema plastic free inventato in Italia. La startup sarà presentata ufficialmente il 25 novembre e, in quell’occasione, a Montecarlo, durante il <i>Chef World Summit</i>, il <b>Mirazur di Mentone</b> (eletto, appunto, il «miglior ristorante del mondo 2019» nella classifica <i>World’s 50 Best Restaurants</i>), guidato dallo chef argentino Mauro Colagreco, annuncerà di avere aderito alla neonata «Plastic Free Certification».</p>
      <p>«Di fatto è una norma, come può essere la SA8000 in termini di sicurezza», spiega Giuseppe Sarua, tra i creatori della startup, «che <b>certifica, forma, verifica e segue da vicino il percorso</b><i> plastic free</i> di ristoranti, esercizi nel mondo del food, ma in futuro anche aziende, banche e chiunque voglia aderire». Il suo scopo è «cambiare il mercato imponendo ai fornitori, produttori e distributori di materiale plastico di sviluppare <b>prodotti più attenti all’ecodesign, alla biodegrabilità e alla compostabilità.</b> Se i grandi ristoranti del mondo non accetteranno più prodotti che vengono venduti come <i>plastic free</i> ma in realtà non lo sono, forse la lotta a questo tipo di inquinamento avrà una svolta reale».</p>
      <p>Il cambiamento è partito dalle <b>isole Tremiti</b>, le prime che, nel maggio 2018, firmarono un’ordinanza comunale contro l’uso di materiali non biodegradabili o compostabili. Da quel momento, altri Comuni, ma anche stabilimenti balneari, locali e uffici (e, adesso, anche <a href="https://www.vanityfair.it/news/cronache/2019/11/16/plastica-val-di-pejo-primo-comprensorio-sciistico-plastic-free">un comprensorio sciistico</a>) hanno deciso di abbandonare la plastica inquinante e di scegliere materiali più rispettosi per l’ambiente. Ma poi, queste alternative sono davvero più sostenibili? «Se sostituisci i materiali con alcuni non idonei, se non conosci le buone pratiche per riciclare, se non hai informazioni sufficienti per un corretto abbandono della plastica e delle alternative, come puoi essere davvero plastic free?».</p>
      <p>Ecco che, allora, è nata una nuova startup con un board composto da <b>biologi marini, ingegneri, auditer, esperti di certificazione</b> della Commissione europea, membri di <i>Zero Waste</i>, accademici e operatori di cooperative sociali. In grado di rilasciare una certificazione attendibile. «Noi non diamo una medaglietta, ma lavoriamo insieme agli esercizi per liberarli davvero da un materiale che se mal gestito è inquinante: facciamo verifica, insegniamo materiali alternativi, proponiamo ad esempio vaschette in biofoam biodegradabili per sostituire quelle tanto usate di polistirolo, ma anche retine compostabili per le cozze, e tanti altri materiali green che spesso i fornitori non usano».</p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/news/approfondimenti/2019/10/05/chantal-plamondon-e-jay-sinha-ecco-come-vivere-felici-senza-plastica-internazionale-ferrara"/>
        <a href="https://www.vanityfair.it/news/foto/2019/03/18/filippine-40-chili-di-plastica-nello-stomaco-di-una-balena"/>
        <a href="https://www.vanityfair.it/news/cronache/2018/11/20/indonesia-la-balena-morta-con-6-chili-di-plastica-nello-stomaco"/>
        <a href="https://www.vanityfair.it/news/storie-news/2018/09/30/come-profondo-il-mare-di-plastica"/>
      </related>
    </article>
  </body>
</html>