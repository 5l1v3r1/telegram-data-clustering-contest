<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/53d276"/>
    <meta property="og:site_name" content="News7 Tamil"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="டெல்லியில் தண்ணீர் மாசு பிரச்னை அதிகரித்துள்ளதாக பாஜகவினர் போராட்டம்...!"/>
    <meta property="og:description" content="டெல்லியில் தண்ணீர் மாசு பிரச்னை அதிகரித்துள்ளதாக பாஜகவினர் போராட்டம்...!"/>
  </head>
  <body>
    <article>
      <h1>டெல்லியில் தண்ணீர் மாசு பிரச்னை அதிகரித்துள்ளதாக பாஜகவினர் போராட்டம்...!</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">shanmugapriya</a></address>
      <p>
        <b>டெல்லியில் காற்று மாசை போன்று தற்போது தண்ணீர் மாசு பிரச்னையும் மிகப்பெரிய போராட்டமாக வெடித்துள்ளது. ஆளும் ஆம் ஆத்மி கட்சிக்கு எதிராக பாஜகவினர் போராட்டத்தில் குதித்துள்ளனர். </b>
      </p>
      <p>தலைநகரில் காற்று மாசு பிரச்னை காரணமாக, எங்கு பார்த்தாலும் முகமூடி அணிந்தவாறு நடமாடிய பொதுமக்களுக்கு, தற்போது சுகாதாரமற்ற மற்றும் சுத்தமில்லாத குடிநீர் கிடைப்பதாக, மேலும் ஒரு பூகம்ப பிரச்னை வெடித்துள்ளது.</p>
      <p>அண்மையில் மத்திய நுகர்வோர் நலத்துறை அமைச்சகம் சார்பில், இந்திய தரக் கட்டுப்பாட்டு அமைப்பு எனப்படும் பிஐஎஸ், டெல்லியில் 11 இடங்களில் குடிநீர் தரத்தை ஆய்வு செய்தது. இதில் 10 இடங்களில் குடிநீர் சுகாதாரமற்று இருப்பதாக, அதிர்ச்சிகர தகவல் வெளியானது.</p>
      <p>இந்த அறிக்கை குறித்து பேசிய டெல்லி முதல்வர் கெஜ்ரிவால், 11 ஆய்வு முடிவுகளை கொண்டு, டெல்லி முழுவதும் சுகாதாரமற்ற குடிநீர் கிடைப்பதாக கூறி, சிலர் பீதியை ஏற்படுத்துவதாகவும், இதன் மூலம் மத்திய அமைச்சர்கள் தரக்குறைவான அரசியல் செய்வதாகவும் குற்றம்சாட்டினார். </p>
      <p>இந்நிலையில், மாநில அரசு சுகாதாரமற்ற குடிநீர் விநியோகம் செய்வதாக கூறி, 500 இடங்களில் பாஜகவினர் போராட்டத்தில் ஈடுபட்டனர். அப்போது மக்கள் நலனில் அக்கறை கொள்ளாமல், மாநில அரசு ஈடுபட்டு வருவதாக பாஜகவினர் குற்றம்சாட்டினர்.</p>
      <p>இந்த விவகாரம், டெல்லி அரசியலில் புயலை கிளப்பியுள்ள நிலையில், டெல்லி குடிநீர் வாரியம் தரப்பில், மாநிலம் முழுவதும் 3 ஆயிரம் இடங்களில் தண்ணீர் மாதிரிகளை சேகரித்து, சோதனை செய்ய உள்ளதாக அறிவித்துள்ளது.</p>
      <p>மிகப்பெரிய ஜனநாயக நாட்டின் தலைநகரில், ஏழைகளுக்கு குடிநீர் சுகாதாரமற்று கிடைப்பதாக, புகார் எழுந்திருப்பது டெல்லி அரசியலில் முக்கிய விவாதப் பொருளாக மாறியிருக்கிறது. </p>
      <p> </p>
    </article>
  </body>
</html>