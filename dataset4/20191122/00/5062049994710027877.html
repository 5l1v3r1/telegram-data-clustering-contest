<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10736--dve-tymove-souteze-jsou-silenost-volaji-elitni-teniste-po-zmenach"/>
    <meta property="og:site_name" content="Tenisový svět"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Dvě týmové soutěže jsou šílenost, volají elitní tenisté po změnách"/>
    <meta property="og:description" content="Mohou vedle sebe existovat dvě vrcholné týmové soutěže, které obě nabízí něco jiného? Podle mnohých ano, podle jiných zase ne. Situace kolem ATP Cupu a Davis Cupu se nelíbí například Novaku Djokovičovi a Rafaelu Nadalovi, kteří by byli nejraději, kdyby se obě soutěže spojily v jednu."/>
  </head>
  <body>
    <article>
      <h1>Dvě týmové soutěže jsou šílenost, volají elitní tenisté po změnách</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Mohou vedle sebe existovat dvě vrcholné týmové soutěže, které obě nabízí něco jiného? Podle mnohých ano, podle jiných zase ne. Situace kolem ATP Cupu a Davis Cupu se nelíbí například Novaku Djokovičovi a Rafaelu Nadalovi, kteří by byli nejraději, kdyby se obě soutěže spojily v jednu.</b>
      </p>
      <p>Jako šílenství pak oběma připadá období pouhých 6 týdnů, které oba turnaje dělí. Jenže problém spojení obou soutěží nastává ve chvíli, kdy se člověk více zaměří na organizaci obou turnajů a na to, co vlastně tenistům nabízí.</p>
      <p>Davis Cup, jehož finálový turnaj právě probíhá, nabízí vysoké prize money a tradici, jež má více než 100 let. Bez ohledu na to, že tato tradice byla pošlapána zavedením nového formátu, kterému mnozí nemohou přijít na chuť.</p>
      <p>ATP Cup navazuje na zaniklý Světový pohár, který se konal během antukové části sezony. Zúčastní se ho více zemí a kromě vysokého prize money nabízí rovněž body do světového žebříčku. Něco, co je pro mužský tenisový okruh zásadní. A co není poskytnuto Davis Cupu.</p>
      <p>Formát obou soutěží je přitom podobný a není divu, že někteří volají po sjednocení těchto událostí. Rafael Nadal například poznamenal, že osobně nevidí budoucnost obou turnajů konaných během necelých dvou měsíců jako dlouhodobou. Podle něj by se mělo začít jednat o spojení.</p>
      <p>„Popravdě, nevidím jinou možnost. Nelze mít prakticky dvě mistrovství světa během měsíce,“ poznamenal devatenáctinásobný grandslamový šampion. „Nemohu mluvit za ATP ani za ostatní hráče. Ale podle mého, máme obrovskou šanci, abychom konečně měli skvělou soutěž,“ podotkl k možnosti spojení obou týmových turnajů.</p>
      <p>ATP si ovšem ráda rozhoduje o vlastních turnajích sama. A v případě spojení s Davis Cupem by ztratila suverenitu nejen kvůli zapojení ITF, ale také investiční skupiny Kosmos, jež pumpuje do zreformovaného Davis Cupu ohromné peníze.</p>
      <p>„Je důležité, z mého pohledu, aby se sdílely snahy mezi ATP a ITF. A zároveň mít k uskutečnění těchto plánu společnost, která je dokáže přeměnit v realitu, jako je Kosmos,“ řekl ke skupině, kterou vede jeho kamarád Gerard Piqué. Ostatně, nic jiného by se od Nadala čekat nemohlo. „Myslím, že bychom měli mít jen jednu velkou, opravdu velkou soutěž. ATP, ITF, Kosmos, Davis Cup, World Cup, na jménu nezáleží. Ale myslím, že Davis Cup je správným jménem, protože je to součást historie našeho sportu.“</p>
      <p>S jeho slovy souhlasí i jeden z jeho největších rivalů Novak Djokovič. Pro něj je představitelná dokonce kompletní změna názvu na Super Cup, který by se, v ideálním případě, hrál v září. To ovšem opět naráží na problém. V září se hraje Laver Cup Rogera Federera, velmi populární souboj mezi evropským a světovým týmem.</p>
      <p>„Věřím, že organizátoři Davis Cupu dělají vše, co je v jejich silách, aby tento týden byl úspěšný, a byla úspěšná celá událost,“ pronesl Djokovič. „Leží na nich spousta zodpovědnosti a tlaku, protože je to nejtradičnější událost v našem sportu, s bohatou historií. Leží na nich obrovské břemeno historie, aby vše udělali správně.“</p>
      <p>„Ale pak, samozřejmě, je tu problém kalendáře, což je zásadní jak pro Davis Cup, tak ATP Cup. Nejlepší by bylo, alespoň podle mě, kdyby se obě soutěže sloučily. Do budoucna se o tom určitě bude jednat,“ dodal.</p>
      <p>Jak již bylo zmíněno, ATP však věří v úspěch své nově vzniklé soutěže, která se bude hrát na začátku sezony v Austrálii. Ostatně, hrát by ji mělo 26 tenistů z elitní světové třicítky. O kvalitu tak rozhodně nebude nouze.</p>
      <footer>Jan Vojkůvka, foto: Twitter: TOI Sports</footer>
    </article>
  </body>
</html>