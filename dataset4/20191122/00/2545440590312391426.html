<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/abdnin-koreden-asker-cekecegi-iddiasina-pentagondan-yalanlama-/1652455"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="ABD'nin Kore'den asker çekeceği iddiasına Pentagon'dan yalanlama"/>
    <meta property="og:description" content="ABD Savunma Bakanlığı, ABD'nin Güney Kore'den 4 bin askerini çekeceği iddialarını yalanladı."/>
  </head>
  <body>
    <article>
      <h1>ABD'nin Kore'den asker çekeceği iddiasına Pentagon'dan yalanlama</h1>
      <h2>ABD Savunma Bakanlığı, ABD'nin Güney Kore'den 4 bin askerini çekeceği iddialarını yalanladı.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Kasım İleri  </a></address>
      <h4>Washington</h4>
      <p><b>ABD </b>ile <b>Güney Kore</b> arasında yarımadadaki Amerikan askerlerinin masraflarına ilişkin müzakereler devam ederken Güney Kore basını, anlaşma sağlanamadığı takdirde ABD'nin 4 bin askerden oluşan tugaylarından birini buradan çekmeyi planladığını iddia etti. </p>
      <p><b>Pentagon</b> ise iddiayı jet hızı ile yalanladı.</p>
      <p>Yazılı açıklama yapan Pentagon Sözcüsü Jonathan Hoffman, "Chosun İlbo gazetesinin ABD Savunma Bakanlığının Kore Yarımadası'ndan asker çekmeyi planladığına ilişkin haberi gerçeği yansıtmıyor." ifadelerini kullandı.</p>
      <p>ABD Savunma Bakanı Mark Esper'in Güney Kore'ye ve halkına ABD'nin derin bağlılığını yinelediğini kaydeden Hoffman şunları kaydetti:</p>
      <p>"Bu tür haberler, isimsiz tek kaynağa dayalı haberlerdeki sorumsuz ve tehlikeli hataları ortaya koyuyor. Chosun İlbo'ya haberini derhal geri çekmeleri talebinde bulunuyoruz."</p>
      <p>ABD ile Kuzey Kore arasında devam eden Pyongyang'ın nükleer programına ilişkin görüşmeler uzun zamandır Washington ile Seul arasındaki ilişkilere yansıyor.</p>
      <p>Esper hafta sonu, Güney Kore ile ortak yapılması planlanan askeri tatbikatı, Kuzey Kore'ye yönelik "iyi niyetlerinden" dolayı ertelediklerini duyurmuştu.</p>
      <p>ABD Başkanı <b>Donald Trump</b> ise Güney Kore'nin ülkede konuşlu ABD askerlerinin masraflarını karşılaması için sağladığı katkıyı artırması talebinde bulunmuş ve bu durum iki ülke arasında yeni müzakerelere yol açmıştı.</p>
      <p>Amerikan ve Kore basınına yansıyan haberlerde ABD'nin Güney Kore'den bu parayı yıllık 5 milyar dolara çıkarmasını istediği iddia ediliyor.</p>
      <p>Güney Kore yönetimi, 2019'da ABD askerlerinin masrafları içn yaklaşık 1 milyar dolar ödemişti.</p>
      <related>
        <a href="https://www.aa.com.tr/tr/dunya/abdnin-koreden-asker-cekecegi-iddiasina-pentagondan-yalanlama-/1652455"/>
        <a href="https://www.aa.com.tr/tr/dunya/washingtondaki-panelde-turkiyenin-terorle-mucadelesine-destek/1652423"/>
        <a href="https://www.aa.com.tr/tr/ekonomi/cin-abd-ile-ticaret-gorusmelerini-surdurmeye-kararli/1651995"/>
        <a href="https://www.aa.com.tr/tr/dunya/abdden-irandaki-gosterilere-destek-mesaji-/1651626"/>
        <a href="https://www.aa.com.tr/tr/dunya/halk-bankasi-avukatlarindan-abddeki-davanin-dusurulmesi-ve-reddihakim-talebi/1651451"/>
        <a href="https://www.aa.com.tr/tr/dunya/abdde-demokratlarin-canli-yayindaki-tartismasina-azil-sorusturmasi-damga-vurdu/1651399"/>
      </related>
    </article>
  </body>
</html>