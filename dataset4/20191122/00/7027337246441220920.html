<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699511/%DA%86%D9%86%D8%AF%D9%87%D9%85%D8%B3%D8%B1%DB%8C-%D8%AF%D8%B1-%DA%A9%D8%AF%D8%A7%D9%85-%D8%A7%D8%B3%D8%AA%D8%A7%D9%86%E2%80%8C%D9%87%D8%A7-%D8%A8%DB%8C%D8%B4%D8%AA%D8%B1-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="چندهمسری در کدام استان‌ها بیشتر است؟"/>
    <meta property="og:description" content="بالاترین درصد زنانی که همسرشان را بر اثر «فوت» از دست داده‌اند متعلق به استان همدان و کمترین آنها متعلق به استان بوشهر است."/>
  </head>
  <body>
    <article>
      <h1>چندهمسری در کدام استان‌ها بیشتر است؟</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>بالاترین درصد زنانی که همسرشان را بر اثر «فوت» از دست داده‌اند متعلق به استان همدان و کمترین آنها متعلق به استان بوشهر است.</b>
      </p>
      <figure>
        <img src="https://cdn.asriran.com/files/fa/news/1398/9/1/1039343_443.jpg"/>
      </figure>
      <p>براساس آمارهای اطلس وضعیت زنان و خانواده، بالاترین درصد مردانی که بیش از یک همسر دارند متعلق به استان «سیستان و بلوچستان» است، این درحالیست که استان سمنان با نرخ ۰.۶۹ درصد نسبت به سایر استان‌ها کمترین میزان چندهمسری را تجربه کرده و در این زمینه رتبه آخر را به خود اختصاص داده است.</p>
      <p>به گزارش ایسنا، نگاهی بر آمارهای اطلس وضعیت زنان و خانواده که بر مبنای سال ۹۵ تهیه شده، نشان می‌دهد بالاترین درصد زنانی که همسرشان بیش از یک زن دارند، متعلق به استان «سیستان و بلوچستان» و کمترین این زنان متعلق به استان «سمنان» هستند. به طوریکه ۱۴.۹ درصد زنان استان سیستان و بلوچستان شوهرشان بیش از یک همسر دارد، پس از آن استان هرمزگان با نرخ ۷.۰۳ درصد نسبت به سایر استان‌ها در رتبه دوم قرار گرفته است. در این میان ۰.۶۹ درصد زنان استان‌ سمنان و ۰.۸۱ درصد زنان مازندران همسرشان بیش از یک زن دارند که نسبت به سایر استان‌ها به ترتیب رتبه ۳۱ و ۳۰ را به خود اختصاص داده‌اند و در وضعیت بهتری قرار دارند.</p>
      <p>زنان هرگز ازدواج نکرده</p>
      <p>اما در این میان وضعیت زنانی که هرگز ازدواج نکرده‌اند نشان می‌دهد که بالاترین درصد زنانی که هرگز ازدواج نکرده‌اند متعلق به استان ایلام و کمترین درصد متعلق به یزد است.</p>
      <p>براساس این اطلس ۳۸.۸۸ درصد زنان استان ایلام و ۳۷.۷۵ درصد زنان استان کهگیلویه و بویراحمد هرگز ازدواج نکرده‌اند و نسبت به سایر استان‌ها به ترتیب رتبه اول و دوم را در این زمینه به خود اختصاص داده‌اند، این در حالیست که استان‌ یزد با نرخ ۲۵.۲۵ درصد و مازندران با نرخ ۲۶.۰۲ درصد به ترتیب در جایگاه ۳۰ و ۳۱ قرار گرفته‌اند.</p>
      <p>زنان دارای همسر</p>
      <p>نرخ وضعیت زنان دارای همسر در استان‌های مختلف نیز نشان می‌دهد که بالاترین درصد زنان دارای همسر متعلق به استان یزد و کمترین آن متعلق به ایلام است. طبق این اطلس استان یزد با نرخ ۶۶.۶۲۳ درصد در رتبه اول و استان مازندران با نرخ ۶۵.۵۱۶ درصد در رتبه دوم قرار گرفته‌اند، این درحالیست که کمترین درصد زنان دارای همسر به ترتیب متعلق به استان‌های ایلام و سیستان و بلوچستان است به طوری که زنان استان ایلام با نرخ ۵۳.۵۹۱ درصد و زنان استان سیستان و بلوچستان با نرخ ۵۴.۷۴۷ درصد نسبت به سایر استان‌ها به ترتیب رتبه ۳۱ و ۳۰ را به خود اختصاص داده‌اند.</p>
      <p>زنان بی‌همسر بر اثر فوت</p>
      <p>در این میان اما، زنانی که بر اثر فوت یا طلاق همسرشان را از دست‌ داده‌اند متعلق به استان همدان و تهران هستند. براساس این گزارش، بالاترین درصد زنانی که همسرشان را بر اثر «فوت» از دست داده‌اند متعلق به استان همدان و کمترین آنها متعلق به استان بوشهر است.</p>
      <p>طبق آمارها استان همدان با نرخ ۸.۶۰۶ درصد و استان گیلان با نرخ ۸.۴۲۹ درصد در این زمینه در جایگاه اول و دوم قرار دارند. در این میان کمترین درصد زنانی که بر اثر فوت همسرشان را از دست داده‌اند، با نرخ ۵۹.۹۰۶ متعلق به استان‌ بوشهر و پس از آن متعلق به کهگیلویه و بویر احمد با نرخ ۶.۱۳۲ است.</p>
      <p>زنان بی‌همسر بر اثر طلاق</p>
      <p>این آمارها در حالی اعلام می‌شود که بیشترین زنانی که همسرشان را بر اثر «طلاق» از دست داده‌اند متعلق به استان تهران و کمترین آنها متعلق به ایلام هستند. طبق این اطلس، استان تهران با نرخ ۲.۲۶۶ درصد و استان البرز با نرخ ۲.۱۲۳ درصد در این زمینه در جایگاه اول و دوم قرار دارد. این درحالیست در این میان کمترین درصد زنانی که بر اثر فوت همسرشان را از دست داده‌اند، با نرخ ۰.۵۲۱ متعلق به استان‌های ایلام و چهارمحال و بختیاری است.</p>
      <figure>
        <img src="https://cdn.isna.ir/d/2019/11/11/3/61483429.jpg"/>
      </figure>
      <figure>
        <img src="https://cdn.isna.ir/d/2019/11/11/3/61483433.jpg"/>
      </figure>
      <p> </p>
      <p> </p>
    </article>
  </body>
</html>