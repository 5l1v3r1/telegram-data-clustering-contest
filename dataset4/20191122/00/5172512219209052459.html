<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/noua-generatie-mercedes-benz-gla-va-fi-prezentata-in-11-decembrie-suv-ul-94893.html"/>
    <meta property="og:site_name" content="Automarket"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Noua generație Mercedes-Benz GLA va fi prezentată în 11 decembrie: SUV-ul va prelua motorizările lui GLB"/>
    <meta property="og:description" content="Mercedes-Benz a confirmat că noua generație a SUV-ului GLA va fi prezentată în 11 decembrie la Stuttgart. Modelul va prelua numeroase elemente, inclusiv gama de motorizări, de la &quot;fratele&quot; mai mare GLB."/>
  </head>
  <body>
    <article>
      <h1>Noua generație Mercedes-Benz GLA va fi prezentată în 11 decembrie: SUV-ul va prelua motorizările lui GLB</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Daniel Popescu</a></address>
      <p>Mercedes-Benz a confirmat că noua generație a SUV-ului GLA va fi prezentată în 11 decembrie la Stuttgart. Modelul va prelua numeroase elemente, inclusiv gama de motorizări, de la "fratele" mai mare GLB.</p>
      <p>Presa internațională speculează de mai mult timp că noua generație <a href="https://www.automarket.ro/masini-noi/mercedes-benz/">Mercedes-Benz</a> GLA va fi prezentată până la sfârșitul acestui an, iar constructorul german a conformat acum informațiile.</p>
      <p><b>Astfel, noul GLA va fi prezentat publicului în 11 decembrie la sediul central de la Stuttgart, iar evenimentul este programat să înceapă la ora 15:00.</b> Singurul detaliu oficial suplimentar este că premiera mondială va fi una "complet digitală".</p>
      <p>Totuși, există deja <a href="https://www.automarket.ro/stiri/informatii-despre-noua-generatie-mercedes-benz-gla-ampatament-mai-generos-94731.html">numeroase informații</a> cu privire la ceea ce va avea de oferit noul GLA. Chiar dacă lungimea va scădea cu 20 mm, ampatamentul va crește cu circa 30 mm, în timp ce pasagerii din spate vor avea mai mult spațiu datorită creșterii înălțimii cu 100 mm.</p>
      <p>La interior, germanii vor implementa instrumentarul de bord digital și ecranul central de la Clasa A și GLB, în timp ce gama de motorizări va fi preluată de la GLB.</p>
      <p>
        <b>Astfel, Mercedes-Benz GLA va putea fi achiziționat cu motor pe benzină de 1.33 litri sau 2.0 litri cu cu puteri cuprinse între 163 <a href="https://www.automarket.ro/stiri/cal-putere-cp-86347.html">CP</a> și 224 <a href="https://www.automarket.ro/stiri/cal-putere-cp-86347.html">CP</a>, în timp ce fanii <a href="https://www.automarket.ro/stiri/aprindere-prin-comprimare-86323.html">diesel</a> vor avea la dispoziție unitatea de 2.0 litri disponibilă în variante de 150 <a href="https://www.automarket.ro/stiri/cal-putere-cp-86347.html">CP</a> și 190 <a href="https://www.automarket.ro/stiri/cal-putere-cp-86347.html">CP</a>.</b>
      </p>
      <p>Ulterior, noul GLA va putea fi cumpărat și într-o versiune <a href="https://www.automarket.ro/stiri/sistem-de-propulsie-hibrid-plug-in-85705.html">plug-in hybrid</a> de 218 <a href="https://www.automarket.ro/stiri/cal-putere-cp-86347.html">cai putere</a> și cu <a href="https://www.automarket.ro/stiri/autonomie-86325.html">autonomie</a> electrică de până la 69 de kilometri, similară cu cea existentă deja pe noua generație Clasa A.</p>
      <p>Via <a href="https://www.motor1.com/news/383768/mercedes-gla-debut-december-11/">Motor1</a>, <a href="https://media.mercedes-benz.com/gla">Mercedes-Benz</a></p>
    </article>
  </body>
</html>