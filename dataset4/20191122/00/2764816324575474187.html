<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/half-life-alyx-prvni-informace-trailer-video"/>
    <meta property="og:site_name" content="Cnews.cz"/>
    <meta property="article:published_time" content="2019-11-22T00:00:46+00:00"/>
    <meta property="og:title" content="Valve po letech čekání představilo nový Half-Life. A není to trojka"/>
    <meta property="og:description" content="Tak přece jen vyjde další hra ze světa Half-Lifu. Nepůjde však o pokračování dobrodružství Gordona Freemana. Ujmene se Alyx a hrát budeme výhradně ve VR."/>
  </head>
  <body>
    <article>
      <h1>Valve po letech čekání představilo nový Half-Life. A není to trojka</h1>
      <address><time datetime="2019-11-22T00:00:46+00:00">22 Nov 2019</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/half-life-alyx-prvni-informace-trailer-video/galerie-179561-1">
            <img src="https://www.cnews.cz/wp-content/uploads/2019/11/half-life-alyx-01.jpg"/>
          </a>
        </figure>
        <figure>
          <a href="https://www.cnews.cz/half-life-alyx-prvni-informace-trailer-video/galerie-179561-2">
            <img src="https://www.cnews.cz/wp-content/uploads/2019/11/half-life-alyx-02.jpg"/>
          </a>
        </figure>
        <figure>
          <a href="https://www.cnews.cz/half-life-alyx-prvni-informace-trailer-video/galerie-179561-3">
            <img src="https://www.cnews.cz/wp-content/uploads/2019/11/half-life-alyx-03.jpg"/>
          </a>
        </figure>
        <figure>
          <a href="https://www.cnews.cz/half-life-alyx-prvni-informace-trailer-video/galerie-179561-4">
            <img src="https://www.cnews.cz/wp-content/uploads/2019/11/half-life-alyx-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/half-life-alyx-prvni-informace-trailer-video/galerie-179561-1">VŠECHNY FOTOGRAFIE</a>
      </p>
      <p>Minulý týden to bylo 15 let od vydání hry Half-Life 2, jedné z nejlepších stříleček historie. Hra se posléze dočkala epizodických pokračování, které ale skončily po druhém díle a nechaly příběh nemluvného hrdiny Gordona Freemana otevřený. Dvanáct let se čekalo, jestli Valve na chválenou sérii ještě naváže. Naděje ale zhasly, studio už hry <a href="https://www.cnews.cz/valve-campo-santo-firewatch-akvizice">tvoří jen výjimečně</a>, scenáristé série odešli a dnešní mládež hraje jiné střílečky.</p>
      <p>A do této beznaděje vstupuje Half-Life: Alyx! Spekulovalo se, že Valve potají kutí novou hru ze světa Half-Lifu, která ale nebude přímým pokračováním, nýbrž se na události podívá z jiného úhlu (podobně jako u datadisků jedničky) a bude zaměřena na hraní ve virtuální realitě. Jak je tomu ve skutečnosti?</p>
      <p><b>TIP:</b> <a href="https://www.cnews.cz/half-life-1998-vyroci-retro">Den, který změnil střílečky. Před 20 lety vyšel legendární Half-Life</a></p>
      <p>Half-Life: Alyx je opravdu hrou výhradně pro VR. Studio ji připracuje speciálně pro vlastní <a href="https://www.cnews.cz/valve-jde-do-virtualni-reality-vr-bryle-index-odhaleni/">brýle Index</a>, ale podporovány budou i HTC Vive, Oculus Rift nebo Windows Mixed Reality. K ovládání budou potřeba pohybové ovladače, hrát přitom půjde vsedě i vestoje. Vzhledem k tomu, jak moc se Valve věnuje virtuální realitě a posouvá platformu Steam VR, lze přepokládat, že tohle bude referenční titul udávající směr VR.</p>
      <figure>
        <iframe src="https://www.youtube.com/embed/O2W0N3uKXmo" width="696" height="392" data-service="Youtube" scrolling="no"/>
      </figure>
      <p>Jak už vyplývá z názvu, hráč se ujme Alyx, která pomáhala Freemanovi ve dvojce. Děj má být zasazen mezi první a druhý díl série a lidé v něm začnou formovat odboj proti šmejdům z vesmíru. Alyx, její otec dr. Eli Vance a další vědci budou zkoumat nepřátele i terén a vyvíjet nové prostředky, kterém jim v boji pomohou. Alyx bude využívat gravitační rukavice a kdo ví, jestli nakonec nedojde i na gravity gun.</p>
      <p>Half-Life: Alyx už je <a href="https://store.steampowered.com/app/546560/HalfLife_Alyx/?snr=1_4_4__118">na Steamu v přeprodeji</a> (vyjde v březnu 2020), momentálně láká na 10% slevu a stojí 45 eur (1150 Kč). Hráči budou kromě VR brýlí potřebovat PC s procesorem alespoň na úrovni Core i5-7500 či Ryzenu 5 1600, 12 GB RAM a grafiku GTX 1060 či RX 580 s 6 GB VRAM a lepší.</p>
      <p>PS: Hra běží na Source Enginu 2 a podle ukázky vypadá velmi dobře. Stejný motor dnes pohání i Dotu 2 a Artifact, ale až u Alyx tvůrci využijí všechny možnosti, a především pohled z perspektivy první osoby.</p>
      <p>Zdroj: <a href="https://twitter.com/valvesoftware/status/1197575830219583488">Valve</a></p>
      <slideshow>
        <figure>
          <a href="https://www.cnews.cz/half-life-alyx-prvni-informace-trailer-video/galerie-179561-1">
            <img src="https://www.cnews.cz/wp-content/uploads/2019/11/half-life-alyx-01.jpg"/>
          </a>
        </figure>
        <figure>
          <a href="https://www.cnews.cz/half-life-alyx-prvni-informace-trailer-video/galerie-179561-2">
            <img src="https://www.cnews.cz/wp-content/uploads/2019/11/half-life-alyx-02.jpg"/>
          </a>
        </figure>
        <figure>
          <a href="https://www.cnews.cz/half-life-alyx-prvni-informace-trailer-video/galerie-179561-3">
            <img src="https://www.cnews.cz/wp-content/uploads/2019/11/half-life-alyx-03.jpg"/>
          </a>
        </figure>
        <figure>
          <a href="https://www.cnews.cz/half-life-alyx-prvni-informace-trailer-video/galerie-179561-4">
            <img src="https://www.cnews.cz/wp-content/uploads/2019/11/half-life-alyx-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/half-life-alyx-prvni-informace-trailer-video/galerie-179561-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/nvidia-geforce-gtx-1660-super-uvedeni-cena-parametry-vykon/"/>
        <a href="https://www.cnews.cz/kristalova-lupa-2019-vysledky"/>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/"/>
        <a href="https://www.cnews.cz/intel-odstranuje-downloady-biosy-pro-sve-zakladni-desky-stary-hardware/"/>
        <a href="https://www.cnews.cz/intel-7nm-gpu-ponte-vecchio-architektura-xe-hpc-aurora-odhaleni"/>
      </related>
    </article>
  </body>
</html>