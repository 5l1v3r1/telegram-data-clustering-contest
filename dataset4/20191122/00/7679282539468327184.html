<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-uk-labour-party-pledges-jallianwala-bagh-massacre-apology-in-election-manifesto-2862326.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T00:18:32+00:00"/>
    <meta property="og:title" content="जलियांवाला नरसंहार के लिए माफी मांगेगी ब्रिटेन की लेबर पार्टी"/>
    <meta property="og:description" content="ब्रिटेन की विपक्षी लेबर पार्टी ने 12 दिसंबर को होने वाले आम चुनाव के लिए गुरुवार (21 नवंबर) को अपना घोषणा पत्र जारी किया। इसमें 100 साल पहले अमृतसर में जलियांवाला बाग नरसंहार के लिए भारत से माफी..."/>
  </head>
  <body>
    <article>
      <h1>जलियांवाला नरसंहार के लिए माफी मांगेगी ब्रिटेन की लेबर पार्टी</h1>
      <address><time datetime="2019-11-22T00:18:32+00:00">22 Nov 2019, 00:18</time> by <a rel="author">एजेंसी,लंदन</a></address>
      <p>ब्रिटेन की विपक्षी लेबर पार्टी ने 12 दिसंबर को होने वाले आम चुनाव के लिए गुरुवार (21 नवंबर) को अपना घोषणा पत्र जारी किया। इसमें 100 साल पहले अमृतसर में जलियांवाला बाग नरसंहार के लिए भारत से माफी मांगने सहित देश के औपनिवेशिक अतीत की जांच करवाने का संकल्प जताया गया है।</p>
      <p>ब्रिटेन की पूर्व प्रधानमंत्री थेरेसा मे ने इस नरसंहार के 100 साल होने पर औपनिवेशिक काल में हुई इस बर्बर घटना के लिए गहरा अफसोस जताया था, लेकिन उन्होंने माफी नहीं मांगी थी। लेबर पार्टी के नेता जेरमी कोर्बिन ने 107 पन्ने का घोषणापत्र पेश किया है। पार्टी ने इस मामले पर आगे बढ़ने और माफी मांगने का संकल्प जताया है।</p>
      <p>दस्तावेज में यह भी कहा गया है कि लेबर पार्टी ब्रिटेन के अतीत में हुए अन्याय की जांच के लिए एक न्यायाधीश के नेतृत्व वाली समिति बनाएगी। ऑपरेशन ब्लूस्टार में देश की भूमिका की समीक्षा भी की जाएगी। घोषणापत्र का शीर्षक है ‘इट्स टाइम फोर रीयल चेंज’। घोषणापत्र के उप शीर्षक ‘प्रभावी कूटनीति’ में कहा गया है कि हम जलियांवाला बाग नरसंहार के लिए औपचारिक माफीनामा जारी करेंगे।</p>
    </article>
  </body>
</html>