<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/calcio/juventus_atalanta_sarri_cristiano_ronaldo_out_conferenza_stampa-4879387.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Juventus, Sarri: «Atalanta fastidiosa, come andare dal dentista». Non convocati Cr7, Rabiot e Alex Sandro"/>
    <meta property="og:description" content="TORINO – “Ronaldo contro l’Atalanta è out al 99%”. Assente giustificato per problemi fisici, quello che sembra un provvedimento punitivo in realtà è..."/>
  </head>
  <body>
    <article>
      <h1>Juventus, Sarri: «Atalanta fastidiosa, come andare dal dentista». Non convocati Cr7, Rabiot e Alex Sandro</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Alberto Mauro</a></address>
      <p>TORINO – “<b>Ronaldo</b> contro l’Atalanta è out al 99%”. Assente giustificato per problemi fisici, quello che sembra un provvedimento punitivo in realtà è conseguenza del problema al ginocchio, puntualmente riattivato dopo la prima partita con il Portogallo. Sarri entra nei dettagli: “Martedì al suo rientro Cristiano ci ha comunicato che per la prima delle due partite con il Portogallo stava bene, mentre dopo il Lussemburgo ha iniziato a accusare gli stessi fastidi di prima. Abbiamo studiato un programma di allenamento per limitare l’acciacco che lo sta condizionando anche mentalmente. Al 99% non sarà a disposizione contro l’Atalanta, l’obiettivo è il recupero per l’Atletico Madrid. Chiarimenti? Ce n’è poco bisogno, le reazioni sono le stesse che ho visto e rivisto anche nei dilettanti, alcune volte giocatori vanno fatti sbollire”.</p>
      <p><b>ATALANTA DENTISTA</b> – “Definire fastidiosa l'Atalanta è riduttivo. Credo che Guardiola abbia trovato la migliore definizione: è come andare dal dentista: ne puoi uscire bene ma con dolore. Sarebbe importantissimo cercare di limitare le loro qualità, ma sarà difficilissimo farlo, soprattuto a Bergamo”.</p>
      <p><b>INFORTUNI</b> – “Alex Sandro è molto meno grave rispetto alle voci dal Brasile. Abbiamo un problemino all'adduttore per Rabiot e un colpo alla schiena per Cuadrado e sono situazioni da valutare oggi. Pjanic per fortuna era negativo ai controlli strumentali, è rientrato in gruppo, sta abbastanza bene e dovrebbe essere a disposizione. Matuidi ha ancora un dolorino ma è completamente a disposizione”.</p>
      <p><b>VIRTUAL COACH </b>– “Non so nemmeno cosa sia. Se loro utilizzano il VAR non vedo perché anche noi non dobbiamo utilizzare la tecnologia”.</p>
      <p><b>MENTALITA’</b> – “Se riuscissi a cambiare la mentalità di una squadra in un giorno non farei l’allenatore”.</p>
      <p>La <b>Juventus </b>ha reso noto l'elenco dei convocati per la sfida contro l'Atalanta. Sono 20 i convocati di Maurizio Sarri: assenti Cristiano Ronaldo, Alex Sandro e Rabiot. Questa la lista dei convocati: 1. Szczesny, 2. De Sciglio, 4. De Ligt, 5. Pjanic, 6. Khedira, 8. Ramsey, 10. Dybala, 11. Douglas Costa, 13. Danilo, 14. Matuidi, 16. Cuadrado, 19. Bonucci, 21. Higuain, 23. Emre Can, 24. Rugani, 28. Demiral, 30. Bentancur, 31. Pinsoglio, 33. Bernardeschi, 77. Buffon.</p>
      <footer>Ultimo aggiornamento: 15:44<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/sport/calcio/atalanta_gasperini_juventus_divario_infortuni_emergenza_muriel_zapata-4879724.html"/>
      </related>
    </article>
  </body>
</html>