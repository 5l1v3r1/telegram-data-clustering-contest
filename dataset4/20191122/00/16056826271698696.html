<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200413"/>
    <meta property="og:site_name" content="মানবজমিন"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="কুবির সমাবর্তন ফি কমাতে আইনি নোটিশ"/>
    <meta property="og:description" content="সমাবর্তন ফি বেশি নির্ধারণ ও সমাবর্তনে অংশ না নিলেও সমপরিমাণ ফি দিয়ে সনদ নেয়ার সিদ্ধান্ত গ্রহণের প্রতিবাদ জানিয়ে কুমিল্লা বিশ্ববিদ্যালয়কে আইনি নোটিশ পাঠানো হয়েছে।  ৭২ ঘণ্টার মধ্যে নোটিশের দাবি পূরণে প্রয়োজনীয় ব্যবস্থা না নিলে সমাবর্তন বন্ধে উচ্চ আদালতের আশ্রয় নেয়া হবে বলে উল্লেখ করা হয়েছে এই নোটিশে।বিদ্যালয়ের ব্যবস্থাপনা শিক্ষা বিভাগের চতুর্থ ব্যাচের শিক্ষার্থী মো. তারেক রহমানের পক্ষে বাংলাদেশ সুপ্রিম কোর্টের আইনজীবী অ্যাডভোকেট একলাছ উদ্দিন ভূইয়া এ আইনি নোটিশ পাঠিয়েছেন। বৃহস্পতিবার বিশ্ববিদ্যালয় মঞ্জুরী কমিশনের (ইউজিসি) চেয়ারম্যান এবং কুবি উপাচার্য ও রেজিস্ট্রার বরাবর পাঠানো হয় নোটিশটি।আইনি নোটিশে বলা হয়েছে, আগামী ২৭ জানুয়ারি কুমিল্লা বিশ্ববিদ্যালয়ের প্রথম সমাবর্তন অনুষ্ঠিত হবে। এতে অংশ নিতে রেজিস্ট্রেশনের জন্য স্নাতক ডিগ্রিধারী শিক্ষার্থীদের ৩৫৪০ টাকা ও স্নাতকোত্তরদের ৪০৫০ টাকা বিকাশের মাধ্যমে পাঠাতে বলা হয়েছে। আরও বলা হয়েছে, সমাবর্তনে অংশ না নিলেও সমাবর্তনের সমপরিমাণ ফি দিয়ে সার্টিফিকেট নিতে হবে, যা বেআইনি। যেখানে শিক্ষার্থীরা শিক্ষা জীবন শেষ করে বেকার, এই বিপুল অঙ্কের টাকা তাদের জন্য মরার ওপর খাড়ার ঘা হিসেবে…"/>
  </head>
  <body>
    <article>
      <h1>কুবির সমাবর্তন ফি কমাতে আইনি নোটিশ</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">কুবি প্রতিনিধি</a></address>
      <p>সমাবর্তন ফি বেশি নির্ধারণ ও সমাবর্তনে অংশ না নিলেও সমপরিমাণ ফি দিয়ে সনদ নেয়ার সিদ্ধান্ত গ্রহণের প্রতিবাদ জানিয়ে কুমিল্লা বিশ্ববিদ্যালয়কে আইনি নোটিশ পাঠানো হয়েছে।  ৭২ ঘণ্টার মধ্যে নোটিশের দাবি পূরণে প্রয়োজনীয় ব্যবস্থা না নিলে সমাবর্তন বন্ধে উচ্চ আদালতের আশ্রয় নেয়া হবে বলে উল্লেখ করা হয়েছে এই নোটিশে।</p>
      <p>বিদ্যালয়ের ব্যবস্থাপনা শিক্ষা বিভাগের চতুর্থ ব্যাচের শিক্ষার্থী মো. তারেক রহমানের পক্ষে বাংলাদেশ সুপ্রিম কোর্টের আইনজীবী অ্যাডভোকেট একলাছ উদ্দিন ভূইয়া এ আইনি নোটিশ পাঠিয়েছেন। বৃহস্পতিবার বিশ্ববিদ্যালয় মঞ্জুরী কমিশনের (ইউজিসি) চেয়ারম্যান এবং কুবি উপাচার্য ও রেজিস্ট্রার বরাবর পাঠানো হয় নোটিশটি।</p>
      <p>আইনি নোটিশে বলা হয়েছে, আগামী ২৭ জানুয়ারি কুমিল্লা বিশ্ববিদ্যালয়ের প্রথম সমাবর্তন অনুষ্ঠিত হবে। এতে অংশ নিতে রেজিস্ট্রেশনের জন্য স্নাতক ডিগ্রিধারী শিক্ষার্থীদের ৩৫৪০ টাকা ও স্নাতকোত্তরদের ৪০৫০ টাকা বিকাশের মাধ্যমে পাঠাতে বলা হয়েছে। আরও বলা হয়েছে, সমাবর্তনে অংশ না নিলেও সমাবর্তনের সমপরিমাণ ফি দিয়ে সার্টিফিকেট নিতে হবে, যা বেআইনি। যেখানে শিক্ষার্থীরা শিক্ষা জীবন শেষ করে বেকার, এই বিপুল অঙ্কের টাকা তাদের জন্য মরার ওপর খাড়ার ঘা হিসেবে দেখা দিয়েছে।</p>
      <p>নোটিশে আরও বলা হয়, ঢাকা বিশ্ববিদ্যালয়ে সমাবর্তন ফি তুলনামূলকভাবে কম। নোটিশ পাঠানোর তারিখ থেকে ৭২ ঘণ্টার মধ্যে নোটিশদাতার দাবির পরিপ্রেক্ষিতে ব্যবস্থা নিতে বলা হয়েছে নোটিশে। তা না করলে সমাবর্তন বন্ধে উচ্চ আদালতের আশ্রয় নেওয়া হবে বলেও নোটিশে উল্লেখ করা হয়।</p>
      <p>নোটিশদাতা আইনজীবী অ্যাডভোকেট একলাছ উদ্দিন ভূইয়া বলেন, সংশ্লিষ্টদের বরাবর বিশ্ববিদ্যালয়ের সমাবর্তন ফি সংক্রান্ত আইনি নোটিশ পাঠিয়েছি। নোটিশে ৭২ ঘণ্টার মধ্যে ব্যবস্থা নেয়ার নির্দেশ দেয়া হয়েছে।</p>
      <p>আশা করি, নোটিশ গ্রহীতারা এ বিষয়ে কার্যকর পদক্ষেপ নেবেন।</p>
      <p>এ বিষয়ে জানতে চাইলে বিশ্ববিদ্যালয়ের উপাচার্য অধ্যাপক ড. এমরান কবির চৌধুরী বলেন, ‘আমরা নোটিশটি এখনো হাতে পাইনি। তবে নোটিশ সম্পর্কে জানতে পেরেছি। নোটিশ হাতে পেলে আমরা সেভাবে আইনি ব্যবস্থা নেব।’</p>
      <p>সমাবর্তনের জন্য উচ্চ ফি নির্ধারণ ও সমাবর্তনের সমপরিমাণ ফি দিয়ে সার্টিফিকেট তোলার বিষয়ে উপাচার্য বলেন, আমরা কুমিল্লা বিশ্ববিদ্যালয়ের সঙ্গে প্রতিষ্ঠিত সমসাময়িক বিশ্ববিদ্যালয়গুলোর ফি’র সঙ্গে সমন্বয় করে ফি নির্ধারণ করেছি। আর সমাবর্তনের সমপরিমাণ ফি দিয়ে পরবর্তী সময়ে সার্টিফিকেট তোলার বিষয়টি আলোচনা করে ব্যবস্থা নেয়া হবে।</p>
      <p>এই বিভাগের সর্বাধিক পঠিত</p>
    </article>
  </body>
</html>