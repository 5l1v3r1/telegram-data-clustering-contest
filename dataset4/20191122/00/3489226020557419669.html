<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/handelsblatt-pame-mykono-oxi-magiorka"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Handelsblatt: Πάμε Μύκονο, όχι Μαγιόρκα..."/>
    <meta property="og:description" content="Η γερμανική οικονομική επιθεώρηση Handelsblatt παρουσιάζει την αγορά ακινήτων στην Ελλάδα, η οποία προσελκύει όλο και περισσότερους ξένους επενδυτές, αλλά την ίδια στιγμή διώχνει τους Έλληνες ενοικιαστές."/>
  </head>
  <body>
    <article>
      <h1>Handelsblatt: Πάμε Μύκονο, όχι Μαγιόρκα...</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Η γερμανική οικονομική επιθεώρηση Handelsblatt παρουσιάζει την αγορά ακινήτων στην Ελλάδα, η οποία προσελκύει όλο και περισσότερους ξένους επενδυτές, αλλά την ίδια στιγμή διώχνει τους Έλληνες ενοικιαστές.</h4>
      <p>Η ανταπόκριση από την Αθήνα, που επιγράφεται "Μύκονος, όχι Μαγιόρκα", αρχίζει με το παράδειγμα δύο ευκατάστατων Γερμανών συνταξιούχων, του Χορστ και της Γκέρτρουντ από το Μόναχο, που "είχαν γνωριστεί πριν από 30 χρόνια στη Ρόδο. Τώρα, στα 55 τους, επιστρέφουν εκεί που άρχισαν όλα. Το ζεύγος, ιατροί και οι δύο, αγόρασε έναντι 450.000 ευρώ μία βίλα στο νησί των Δωδεκαννήσων. 160 τετραγωνικά, θέα στη θάλασσα, πισίνα. Για μας είναι σαν να κλείνει ένας κύκλος, λέει η Γκέρτρουντ".</p>
      <p>Επικαλούμενη στοιχεία από την Τράπεζα της Ελλάδος, η Handelsblatt τονίζει ότι στο πρώτο εξάμηνο του 2019 οι αγορές ακινήτων στην Ελλάδα από αλλοδαπούς έφτασαν στα 737 εκατομμύρια ευρώ έναντι μόλις 306 εκ. το 2007, πριν από την κρίση. Όπως αναφέρεται στο δημοσίευμα "στην πρώτη θέση (των αγοραστών) είναι οι Αμερικανοί, ακολουθούν Γερμανοί, Βρετανοί και Ολλανδοί. Στην πέμπτη θέση είναι οι αγοραστές από την Κίνα. Πρόκειται για μία επιτυχία του προγράμματος 'Χρυσή Βίζα', με το οποίο η ελληνική κυβέρνηση προσελκύει επενδυτές από χώρες εκτός ΕΕ".</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd8083d825e6352aa572ae2.jpg"/>
      </figure>
      <p>
        <b>Μύκονος, Τήνος, αλλά και Κουκάκι στην κορυφή των προτιμήσεων</b>
      </p>
      <p>Η γερμανική εφημερίδα αναφέρεται σε στατιστική καταγραφή του ελληνικού πόρταλ Spitogatos.gr, σύμφωνα με την οποία οι ξένοι επενδυτές ενδιαφέρονται κυρίως για "νησιά όπως η Σαντορίνη, η Μύκονος, η Τήνος και η Ρόδος. Όλο και περισσότερο εστιάζουν όμως σε ακίνητα στην Αθήνα, στο παραλιακό προάστειο της Γλυφάδας, καθώς και στη Θεσσαλονίκη. Αυτό δείχνει ότι, εκτός από τα εξοχικά για ιδιοκατοίκηση, αυξάνεται η ζήτηση για ένα ακίνητο ως επένδυση. Εδώ οι ιδιοκτήτες μπορούν να αποκομίσουν υψηλό κέρδος με βραχυχρόνιες μισθώσεις μέσα από ηλεκτρονικές πλατφόρμες όπως το Airbnb. Σε κεντρικές αθηναϊκές συνοικίες όπως το Κουκάκι, το Παγκράτι και το Μετς, Κινέζοι επενδυτές έχουν ήδη προβεί σε μαζικές αγορές πολυκατοικιών και ενοικιάζουν σε τουρίστες τα διαμερίσματα. Αυτό είναι εξαιρετικά λυπηρό για τους Έλληνες ενοικιαστές, οι οποίοι εκδιώκονται από παραδοσιακές περιοχές κατοικίας".</p>
      <p>Η εφημερίδα σημειώνει ότι "προκειμένου να τονώσει την αγορά ακινήτων, η νέα κυβέρνηση έχει αναστείλει για τρία χρόνια τον ΦΠΑ 24% στην πώληση νέων ακινήτων. Η ρύθμιση ισχύει και για νεόδμητα ακίνητα που κατασκευάστηκαν στην περίοδο της κρίσης αλλά δεν βρήκαν ακόμη αγοραστή". Πάντως η Handelsblatt προειδοποιεί ότι "επειδή στην Ελλάδα δεν υπάρχει ακόμη πλήρες κτηματολόγιο, ο αγοραστής θα πρέπει σε κάθε περίπτωση να συμβουλευθεί δικηγόρο ώστε να ξεκαθαρίσει το ιδιοκτησιακό καθεστώς" και να αποφευχθούν "εκπλήξεις".</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd80775825e6352a82ac3b3.jpg"/>
      </figure>
      <p>
        <b>Σταθεροποιείται η πολιτική κατάσταση</b>
      </p>
      <p>Τη δική του εκτίμηση για την ελληνική αγορά ακινήτων παραθέτει στη Handelsblatt και ο Γιώργος Πετράς, διευθυντικό στέλεχος στην ελληνική θυγατρική της γερμανικής Engel &amp; Völkers, που δραστηριοποιείται στην αγορά ακινήτων. Ο κ.Πετράς επισημαίνει ότι η αυξανόμενη ζήτηση οφείλεται "στη μεγάλη ανάπτυξη του τουρισμού, στην ανάκαμψη της οικονομίας και στην πολιτική σταθερότητα μετά τις εκλογές του Ιουλίου". Όπως δηλώνει χαρακτηριστικά, "πριν από λίγα χρόνια κάθε κουβέντα με πιθανούς αγοραστές αφορούσε κυρίως τις ανησυχίες τους για το μέλλον της οικονομίας και την πολιτική σταθερότητα στη χώρα. Το 90% της συζήτησης εστίαζε στην πολιτική και μόνο το 10% στο ίδιο το ακίνητο. Αυτό έχει αλλάξει".</p>
      <p>Πηγή: Handelsblatt, <a href="https://www.dw.com/el/%CF%80%CE%AC%CE%BC%CE%B5-%CE%BC%CF%8D%CE%BA%CE%BF%CE%BD%CE%BF-%CF%8C%CF%87%CE%B9-%CE%BC%CE%B1%CE%B3%CE%B9%CF%8C%CF%81%CE%BA%CE%B1/a-51364070">Deutsche Welle</a></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>