<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699550/%D8%AA%DA%A9%D8%B0%DB%8C%D8%A8-%D8%AE%D8%A8%D8%B1-%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%AA%D9%87%D8%B1%D8%A7%D9%86-%D8%B3%D9%87%D9%85%DB%8C%D9%87-%D8%A8%D9%86%D8%B2%DB%8C%D9%86-%D8%A2%D8%A8%D8%A7%D9%86%E2%80%8C-%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%B9%D9%85%D9%88%D9%85%DB%8C-%D8%B3%D9%88%D8%AE%D8%AA-%D8%B4%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="تکذیب خبر استاندار تهران: سهمیه بنزین آبان‌ خودروهای عمومی &quot;سوخت&quot; شده است"/>
    <meta property="og:description" content="سخنگوی پخش فرآورده‌های نفتی: «سهمیه بنزین آبان‌ماه تمامی خودروها به جز خودروهای شخصی و موتورسیکلت‌ها با شروع آذرماه سوخته و به ماه بعد منتقل نشده است»"/>
  </head>
  <body>
    <article>
      <h1>تکذیب خبر استاندار تهران: سهمیه بنزین آبان‌ خودروهای عمومی "سوخت" شده است</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>سخنگوی پخش فرآورده‌های نفتی: «سهمیه بنزین آبان‌ماه تمامی خودروها به جز خودروهای شخصی و موتورسیکلت‌ها با شروع آذرماه سوخته و به ماه بعد منتقل نشده است»</b>
      </p>
      <p>استاندار تهران از قابل استفاده بودن سهمیه سوخت آبان همه خودروها تا 6 ماه و محفوظ ماندن سهمیه خودروهایی که کارت سوخت دریافت نکرده اند، خبر داد اما تسنیم به نقل از فاطمه کاهی، سخنگوی شرکت ملی پخش فرآورده‌های نفتی نوشت: «سهمیه باقی مانده بنزین آبان‌ماه تمامی خودروها به جز خودروهای شخصی و موتورسیکلت‌ها با شروع آذرماه سوخته و به ماه بعد منتقل نشده است».</p>
      <p> </p>
      <figure>
        <img src="https://cdn.asriran.com/files/fa/news/1398/9/1/1039428_323.jpg"/>
      </figure>
      <p>به گزارش خبرنگار عصر ایران امروز سایت استانداری تهران به نقل از انوشیروان محسنی بندپی استاندار تهران با اشاره به طرح مناسب سازی بنزین نوشت: ذخیره سوخت آبان ماه همه خودروها تا شش ماه قابل استفاده است.<br/><br/>وی تاکید کرد: ذخیره سهمیه سوخت آبان ماه همه خودروها اعم از وانت بارها، تاکسی ها و غیره تا شش ماه قابل استفاده است.<br/><br/>استاندار تهران همچنین با اشاره به وضعیت خودروهایی که کارت سوخت ندارند افزود: سهمیه سوخت مالکانی که تاکنون کارت سوخت دریافت نکرده‌اند نیز محفوظ می ماند.<br/><br/>این در حالی است که خبرگزاری تسنیم در خبری به نقل از سخنگوی شرکت ملی پخش فرآورده‌های نفتی این خبر استاندار را تکذیب کرد.</p>
      <figure>
        <img src="https://cdn.asriran.com/files/fa/news/1398/9/1/1039427_419.jpg"/>
      </figure>
      <p>بنا به این گزارش، تسنیم نوشت: «فاطمه کاهی، سخنگوی شرکت ملی پخش فرآورده‌های نفتی در این خصوص گفت: سهمیه باقی مانده بنزین آبان‌ماه تمامی خودروها به جز خودروهای شخصی و موتورسیکلت‌ها با شروع آذرماه سوخته و به ماه بعد منتقل نشده است.</p>
      <figure>
        <img src="https://cdn.asriran.com/files/fa/news/1398/9/1/1039430_598.jpg"/>
      </figure>
      <p>وی افزود: هنوز هیچ مصوبه جدیدی در خصوص ذخیره‌سازی سهمیه سوخت خودروهای عمومی به ما ابلاغ نشده، اما این موضوع در حال بررسی است و احتمال این وجود دارد که در مورد ذخیره‌شدن سهمیه سوخت خودروهای عمومی نیز بازنگری شود».<br/><br/>علاوه بر سخنان سخنگوی شرکت ملی پخش فرآورده‌های نفتی که تکذیب کننده سخنان امروز استاندار تهران است، خبرنگار خبرگزاری تسنیم نیز با حضور در میان مردم از مالکان وانت‌بارها و تاکسی‌ها در خصوص سرنوشت باقی مانده سهمیه بنزین آبان ماه پرسیده است. در این گزارش میدانی، «آن دسته از رانندگانی که از ساعت 24 دیشب تا بعدازظهر امروز به جایگاه‌های عرضه بنزین مراجعه کرده بودند، از سوختن باقی مانده سهمیه بنزین آبان ماه خود خبر دادند. بدین ترتیب اظهارات مالکان خودروهای عمومی نیز نشان می دهد استاندار تهران، به اشتباه خبر از ذخیره سهمیه آبان ماه خودروهای عمومی تا 6 ماه داده است».</p>
    </article>
  </body>
</html>