<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/ai-googlu-in-facebooku-ocita-da-z-zbiranjem-osebnih-podatkov-ogrozata-clovekove-pravice-742519"/>
    <meta property="og:site_name" content="Revija Reporter"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="AI Googlu in Facebooku očita, da z zbiranjem osebnih podatkov ogrožata človekove pravice"/>
    <meta property="og:description" content="Mednarodna nevladna organizacija za človekove pravice Amnesty International (AI) spletnima velikanoma Google in Facebook očita, da s svojima poslovnima modelo"/>
  </head>
  <body>
    <article>
      <h1>AI Googlu in Facebooku očita, da z zbiranjem osebnih podatkov ogrožata človekove pravice</h1>
      <h2>
        <b>Mednarodna nevladna organizacija za človekove pravice Amnesty International (AI) spletnima velikanoma Google in Facebook očita, da s svojima poslovnima modeloma, ki temeljita na množičnem zbiranju osebnih podatkov uporabnikov, ogrožata človekove pravice.</b>
      </h2>
      <address><time datetime="2019-11-22T00:00:00+00:00">22 Nov 2019</time> by <a rel="author">STA</a></address>
      <p>AI v poročilu opozarja, da vsestranski nadzor nad milijardami ljudi, ki ga izvajata Facebook in Google, sistemsko ogroža človekove pravice. Zato pozivajo k radikalni preobrazbi poslovnih modelov teh tehnoloških velikanov.<br/><br/>Kot poudarjajo v AI, poslovna modela Facebooka in Googla temeljita na nadzoru in sta nezdružljiva s pravico do zasebnosti. Sistemsko grožnjo predstavlja tudi vrsti drugih pravic, vključno s svobodo izražanja in mišljenja ter pravico do enakosti in nediskriminacije.<br/><br/>"Google in Facebook prevladujeta v našem sodobnem življenju - z zbiranjem osebnih podatkov milijard ljudi in služenjem z njimi pridobivata nepredstavljivo moč nad našim digitalnim življenjem. Njun zahrbtni nadzor spodkopava samo bistvo zasebnosti in je eden od ključnih izzivov človekovih pravic sodobnega časa," je dejal generalni sekretar AI Kumi Naidoo.<br/><br/>"Da bi v digitalni dobi zaščitili naše temeljne človeške vrednote - dostojanstvo, avtonomnost, zasebnost, je treba temeljito spremeniti način delovanja tehnoloških velikanov in vzpostaviti internet, ki ima v središču človekove pravice," je poudaril.</p>
      <p>Po navedbah AI sta Google in Facebook vzpostavila prevlado nad primarnimi kanali, na katere se večina sveta zunaj Kitajske zanaša za uresničevanje svojih pravic na spletu. Različne platforme, ki jih imata ti dve družbi v lasti, vključno s Facebookom, Instagramom, Googlovim iskalnikom, YouTubom in WhatsAppom, ljudem pomagajo iskati in izmenjavati informacije ter sodelovati v razpravah in družbi. Googlov Android poleg tega poganja večino svetovnih pametnih telefonov.<br/><br/>Tehnološka velikana te storitve ponujata milijardam ljudi, ki jim za to ni treba nič plačati. Namesto tega posamezniki plačujejo storitve s svojimi intimnimi osebnimi podatki, saj jih platforme ves čas spremljajo po spletu in tudi v fizičnem svetu, na primer prek povezanih naprav, opozarjajo v AI.<br/><br/>"Internet je ključnega pomena za to, da lahko ljudje uživajo številne svoje pravice, vendar milijarde ljudi nimajo dejanske izbire pri dostopanju do tega javnega prostora, ampak se to dogaja pod pogoji, ki jih narekujeta Facebook in Google," je dejal Naidoo.<br/><br/>Facebook je zavrnil očitke AI in zatrdil, da poročilo vsebuje netočnosti. "Naš poslovni model nam omogoča, da ponujamo pomembno storitev, s katero ljudje izvršujejo temeljno človekovo pravico - imajo glas (svoboda izražanja) in se lahko povezujejo (svoboda združevanja in zborovanja)," so sporočili iz Facebooka.<br/><br/>"Facebookovega poslovnega modela ne poganja zbiranje podatkov o ljudeh," so zatrdili in dodali: "Mi ne prodajamo podatkov, temveč oglase."</p>
      <p>loading...</p>
    </article>
  </body>
</html>