<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238519-maradona-dva-dni-po-rezignacii-rozmyslel-som-si-to-ostavam"/>
    <meta property="og:site_name" content="ProFutbal"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Maradona dva dni po rezignácii: Rozmyslel som si to, ostávam"/>
    <meta property="og:description" content="Diego Maradona bude napokon pokračovať vo funkcii trénera argentínskeho futbalového klubu Gimnasia La Plata. Bývalý legendárny futbalista dva dni po svojej rezignácii oznámil, že si to s odchodom rozmyslel a vráti sa na lavičku účastníka Superligy."/>
  </head>
  <body>
    <article>
      <h1>Maradona dva dni po rezignácii: Rozmyslel som si to, ostávam</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">TASR</a></address>
      <p>Diego Maradona bude napokon pokračovať vo funkcii trénera argentínskeho futbalového klubu Gimnasia La Plata. Bývalý legendárny futbalista dva dni po svojej rezignácii oznámil, že si to s odchodom rozmyslel a vráti sa na lavičku účastníka Superligy.</p>
      <p><i>"Som veľmi šťastný, že môžem oznámiť, že zostávam na poste trénera Gimnasie," </i>napísal <b>Maradona</b> na sociálnej sieti a dodal, že sa rozhodol zotrvať vo funkcii po tom, čo <i>"konečne našli v klube politickú jednotu".</i></p>
      <p>Majster sveta z roku 1986 vysvetlil, že pôvodne chcel odísť z Gimnasie po tom, čo jej šéf Gabriel Pellegrino stiahol svoju kandidatúru na post prezidenta klubu v sobotňajších voľbách. Práve Pellegrino dokázal Maradonu priviesť späť do argentínskeho futbalu. Stovky fanúšikov demonštrovali pred sídlom klubu a žiadali, aby sa vrátil na svoj post.</p>
      <p>Päťdesiatdeväťročný Maradona prevzal mužstvo v septembri v čase, keď Gimnasii patrilo v tabuľke najvyššej argentínskej súťaže posledné miesto. Po ôsmich stretnutiach sa jeho zverenci posunuli o dve priečky smerom nahor.</p>
    </article>
  </body>
</html>