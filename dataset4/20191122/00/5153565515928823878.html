<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/jansa-vpije-o-drzavnem-udaru-ker-ni-bil-vabljen-na-sejo-sveta-za-nacionalno-varnost-ko-pa-je-bil-vabljen-je-na-sejo-poslal-playboya-iz-slovenskih-goric-francija-breznika-742565"/>
    <meta property="og:site_name" content="Revija Reporter"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Janša vpije o državnem udaru, ker ni bil vabljen na sejo sveta za nacionalno varnost; ko pa je bil vabljen, je na sejo poslal vodjo odbora za kmetijstvo v DZ Francija Breznika"/>
    <meta property="og:description" content="Predsednik največje opozicijske stranke SDS Janez Janša je predsedniku vlade Marjanu Šarcu očital državni udar, ker Janša kot prvak opozicije ni bil valje"/>
  </head>
  <body>
    <article>
      <h1>Janša vpije o državnem udaru, ker ni bil vabljen na sejo sveta za nacionalno varnost; ko pa je bil vabljen, je na sejo poslal vodjo odbora za kmetijstvo v DZ Francija Breznika</h1>
      <h2>
        <b>Predsednik največje opozicijske stranke SDS Janez Janša je predsedniku vlade Marjanu Šarcu očital državni udar, ker Janša kot prvak opozicije ni bil valjen na sejo sveta za nacionalno varnost o vaških stražah. Ko je na seje sveta vabljen, pa nanje pošilja druge, ga je opozoril Šarčev svetovalec Damir Črnčec.</b>
      </h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Marko Medvešek, STA</a></address>
      <p>Črnčec, državni sekretar v kabinetu predsednika vlade, odgovoren za področje nacionalne varnosti, je v oddaji Studio ob 17h spomnil, da je bil Janša vabljen na prvo sejo sveta za nacionalno varnost v sklicu te vlade, ki pa se je ni udeležil. Nanjo je poslal svojega poslanca Francija Breznika, ki je vodja odbora za kmetijstvo v državnem zboru, je izpostavil Črnčec.</p>
      <p>V oddaji je bilo govora o odzivu vlade na pojav paravojaških formacij oziroma samooklicanih skupin, kot je Štajerska varda. Ko so pred tednom dni o tem govorili na seji sveta za nacionalno varnost, je Janša na Twitterju zapisal: »Očitno je bil tudi formalno izveden državni udar, saj opozicija na sejo ni bila vabljena niti o njej ni bila obveščena.«</p>
      <p>»Svet za nacionalno varnost je svetovalno telo vlade, debata na seji pa je bila usmerjena v koordinacijo dela ministrstev in kako ta problem nasloviti znotraj same vlade,« je v Studiu ob 17h o omenjeni seji še povedal Črnčec.</p>
      <p>Svet za nacionalno varnost je sicer minuli teden vladi v sprejem predlagal tudi Nacionalno strategijo za preprečevanje terorizma in nasilnega ekstremizma. Črnčec pričakuje, da ga bo vlada sprejela prihodnji teden. </p>
      <p>Črnčec je za Radio Slovenija pojasnil, da bodo sankcionirana tista ravnanja takšnih skupin, s katerimi se bodo te manifestirale kot neka vojaška struktura, ki poskuša imitirati izvajanje policijskih oziroma vojaških pooblastil in nalog. S tem naj bi odpravili tudi dilemo glede svobode združevanja, saj je v primeru paravojaških formacij oziroma vard zelo jasen namen njihovega združevanja in delovanja. Črnčec je ob tem opozoril tudi na dejstvo, da Slovenija nima registra ekstremistov.</p>
      <p>loading...</p>
    </article>
  </body>
</html>