<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774207,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="מה ילדים שאלו בסוף ראיון עבודה - ומה כדאי לכם לשאול. צפו"/>
    <meta property="og:description" content="לינקדאין הציגו לילדים שאלות אמיתיות מתוך ראיונות עבודה, התשובות שלהם מקסימות ומאירות עיניים. אמנם לא כדאי לאמץ את השאלה שאחת הילדות הציגה למראיינת בסוף הראיון, אבל בהחלט כדאי להפנות למעסיק כמה שאלות שאף יעזרו לכם להתבלט מעל שאר המועמדים"/>
  </head>
  <body>
    <article>
      <h1>מה ילדים שאלו בסוף ראיון עבודה - ומה כדאי לכם לשאול. צפו</h1>
      <h2>לינקדאין הציגו לילדים שאלות אמיתיות מתוך ראיונות עבודה, התשובות שלהם מקסימות ומאירות עיניים. אמנם לא כדאי לאמץ את השאלה שאחת הילדות הציגה למראיינת בסוף הראיון, אבל בהחלט כדאי להפנות למעסיק כמה שאלות שאף יעזרו לכם להתבלט מעל שאר המועמדים</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">מעין מנלה</a></address>
      <p>הסיטואציה של ראיון עבודה היא לא טבעית. שני הצדדים נמצאים בלחץ מסויים כאשר המעסיק מאוד רוצה לעשות את ההחלטה הנכונה בגיוס והמועמד רוצה לעשות רושם טוב ולזכות במשרה. למרות השוני המעסיקים והמועמדים, יש שאלות קבועות שמוצגות בגירסה זו או אחרת כמעט בכל ראיון . כשמכניסים לסיטואציה הלא טבעית הזו את התמימות והישירות של ילדים, התוצאות משעשעות ואף מאירות עיניים.</p>
      <p>"איפה את רואה את עצמך בעוד חמש שנים?"; "אם היית חיה איזו חיה היית?"; "כמה כדורי גולף אפשר להכניס למטוס?" בלינקדאין הציגו לילדים שאלות אמיתיות שנשאלות בראיונות עבודה ואף נתנו לילדים לשאול שאלות בעצמם. בסוף הראיון אחת הילדות שאלה את המראיינת מהי המשכורת שהיא מקבלת עבור עבודתה. אמנם, לא מומלץ להציג למראיין את השאלה הזאת בסוף ראיון עבודה אמיתי, אבל בהחלט מומלץ לשאול שאלות. זה מראה על התלהבות מהתפקיד או החברה, על התעניינות אמיתית ועשוי אף לגרום לכם לבלוט מעל שאר המועמדים במידה ותשאלו את השאלות הנכונות.</p>
      <figure>
        <iframe src="https://www.youtube.com/embed/zlSleMtIqfY" width="560" height="315" data-service="Youtube" scrolling="no"/>
      </figure>
      <p>בראיונות עבודה אנחנו נוטים הרבה פעמים לשכוח מה המטרה של הראיון. המטרה היא לא אנחנו, אלא בדיקת ההתאמה בין הכישורים, הניסיון והרקע של המועמד לבין המטרות, הדרישות והתקוות של המעסיק. כדי לסיים את הראיון בהותרת רושם חזק וחיובי על המראיין כדאי לאמץ אחת או כמה מהשאלות האלה:  </p>
      <p>
        <b>1. למה את/ה פה? מה את/ה אוהב/ת בחברה?</b>
      </p>
      <p>השאלה הזאת מפנה את הזרקור אל המראיין ונותנת לו אפשרות להוסיף את הפן האישי שלו. היא מצביעה על ביטחון ומאפשרת למועמד ללמוד על החוזקות של החברה, על סביבת העבודה, על האופי האמיתי והתרבות הארגונית.</p>
      <p>
        <b>2. מה השינוי הגדול ביותר שהחברה שלכם עברה בשנה האחרונה?</b>
      </p>
      <p>השאלה הזאת מראה על התעניינות בביזנס של החברה, בתהליכים שהיא עוברת ובשינויים הרלוונטיים בשוק או בחברה עצמה. היא יכולה להיות פתח לדיון מעניין ואף לאפשר למועמד להבין אם הכיוון שאליו הולכת החברה מתאים לכיוון שאליו הוא רוצה ללכת.</p>
      <p>
        <b>3. מהם ההישגים העיקריים שהייתם רוצים לראות בתפקיד הזה במהלך השנה הקרובה? מה דרוש כדי להצליח בתפקיד?</b>
      </p>
      <p>השאלה הזאת קודם כל מראה על מוטיבציה גבוהה להצלחה, מאפשרת למועמד להבין אם הוא מתאים לתפקיד וכך גם למראיין. אם בתשובה מתגלה שהתפקיד אינו מוגדר למשל, או שהמעסיק מתקשה להגדיר מה דרוש כדי להצליח בו, כדאי לשקול האם כדאי להיכנס להרפתקה כזאת.</p>
      <p>
        <b>4. האם אתם מקדמים עובדים מבפנים? איך אתם מכשירים את המנהלים שלכם?</b>
      </p>
      <p>השאלה מראה שיש לכם שאיפות להתקדם וכן שאתם רוצים להישאר בחברה לטווח ארוך. השאלה בודקת בעצם את ההשקעה של החברה בפיתוח עובדים ומנהלים ויכולה לספק אינפורמציה בעלת ערך רב למועמדים.</p>
      <p>
        <b>5. מיהם המתחרים שמדאיגים אתכם?</b>
      </p>
      <p>זו שאלה שמצד אחד מראה התעניינות בביזנס של החברה ומצד שני מראה שעשיתם מחקר ראוי. כלומר, אינכם שואלים מי המתחרים מכיוון שאת זה אתם כבר יודעים, אתם שואלים מי מהמתחרים הוא משמעותי ומדיר שינה מעיני המעסיק. שאלה שמראה על עומק, הבנה והתעניינות.  </p>
      <p>
        <b>6. למה אני מועמד/ת רלוונטי/ת מבחינתכם?</b>
      </p>
      <p>זו שאלה שעושה תיאום ציפיות בין מה שהחברה מחפשת עבור התפקיד לבין הרקע, הניסיון והאופי של המועמד. היא שאלה שדורשת כנות גם מצד המועמד וגם מצד המעסיק ויכולה להיות בסיס להצלחה בהמשך.</p>
      <p>
        <b>7. </b>
        <b>מהו הלו"ז לקבלת החלטות לגבי המשרה הזאת? מתי עליי להיות איתך בקשר?</b>
      </p>
      <p>שאלה שמראה על מוטיבציה וביטחון ומצד שני אינה חצופה או יהירה. היא גם שאלה פרקטית שיכולה להסיר מעט מחוסר הוודאות המאפיין תהליכי גיוס לעבודה.</p>
      <figure>
        <img src="https://images1.calcalist.co.il/PicServer3/2019/11/21/949044/21_l.jpg"/>
        <figcaption>כשילדים עונים על שאלות אמיתיות מתוך ראיונות עבודה, לינקדאין <br/>צילום: youtube</figcaption>
      </figure>
      <p>
        <b>8. איזה מידע אתם משתפים עם העובדים (הכנסות/עלויות/הוצאות תפעול)? איך מקבלים גישה למידע לו אני זקוק/ה כדי להצליח בעבודה הזאת?</b>
      </p>
      <p>הדרישה לשקיפות מצד עובדים הופכת ללגיטימית יותר ויותר. שאלה כזאת מראה גם שאתם מעוניינים להצליח בתפקיד וגם תסייע לכם לברר האם הארגון שאליו אתם מתראיינים רואה בשקיפות ערך חשוב והאם הוא משתף את העובדים במידע הדרוש להם להצלחה.</p>
      <p>
        <b>9. איך נראה הצוות שאיתו אעבוד? מיהם האנשים איתם אעבוד?</b>
      </p>
      <p>שאלה זו מראה על התעניינות אמיתית בעבודה, על ביטחון ומעידה על המועמד כמישהו שחשוב לו להיות בסביבה נעימה ובקרב אנשים טובים שיהיה נעים ומפרה לעבוד איתם. היא יכולה לספק לכם הצצה לתרבות הארגונית של החברה ובאמת לגרום לכם לחשוב אם אתם מתאימים לצוות ולאנשים.</p>
      <p>
        <b>10. מהו קצב העבודה כאן? האם יש חלק בשנה שבו מגבירים את הקצב למקסימום, כולל לילות, או האם השנה כולה יציבה וקבועה? מה לגבי במהלך השבוע/החודש? האם העבודה מפוזרת באופן שווה יחסית, או האם יש ימים לחוצים במיוחד?</b>
      </p>
      <p>מצד אחד השאלה מראה שאתם אינכם מפחדים מעבודה קשה ומבינים שיש אילוצים ושאתם מוכנים לגמישות, מצד שני היא מאפשרת לכם לברר האם קצב העבודה מתאים לכם. זו דרך נכונה וטובה יותר לשאול על שעות העבודה מאשר להגיד למשל, אני מגיע ב-11, או יוצא ב-15:00 -  זה מתאים לכם?</p>
    </article>
  </body>
</html>