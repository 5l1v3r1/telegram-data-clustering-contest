<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238522-profutbal-tipuje-16-kolo-fortuna-ligy-19-20"/>
    <meta property="og:site_name" content="ProFutbal"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="ProFutbal tipuje 16. kolo Fortuna ligy"/>
    <meta property="og:description" content="Hovorí sa, že zápasy slovenskej ligy sa nedajú tipovať. Redakcia špecializovaného portálu ProFutbal.sk sa rozhodla bojovať s týmto tvrdením, sadla si nad najbližšie stretnutia Fortuna ligy a trúfla si odhadnúť ich výsledky. Prezraďte nám aj vy svoj názor v ankete a uhádnite víťazov všetkých duelov najbližšieho kola slovenskej najvyššej súťaže."/>
  </head>
  <body>
    <article>
      <h1>ProFutbal tipuje 16. kolo Fortuna ligy</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Michal Šášky</a></address>
      <p>Hovorí sa, že zápasy slovenskej ligy sa nedajú tipovať. Redakcia špecializovaného portálu ProFutbal.sk sa rozhodla bojovať s týmto tvrdením, sadla si nad najbližšie stretnutia Fortuna ligy a trúfla si odhadnúť ich výsledky. Prezraďte nám aj vy svoj názor v ankete a uhádnite víťazov všetkých duelov najbližšieho kola slovenskej najvyššej súťaže.</p>
      <h3>FK Pohronie vs. FC ViOn Zlaté Moravce</h3>
      <p><b>Náš tip: </b>remíza</p>
      <p>U nováčika prišlo štyri kolá pred reprezentačnou prestávkou, po remíze s Michalovcami, k trénerskej zmene. Pohronie síce následne prehralo štyri stretnutia v rade, čelilo však náročným súperom, Slovanu, DAC-u, Trnave a Ružomberku. Po pauze čakajú tím trénera Radványiho zápasy pravdy proti papierovo vyrovnanejším konkurentom. Na štadión do Žiaru nad Hronom prídu Zlaté Moravce. V ich prvom vzájomnom stretnutí nastala bezgólová remíza, v pohárovom súboji spred týždňa Pohronie vypadlo s ViOn-om po tesnej prehre 0:1. Vyrovnaný priebeh sa teda očakáva aj v sobotu.</p>
      <related>
        <a href="https://profutbal.sk/clanok/238369-foto-zlate-moravce-predlzili-negativnu-seriu-novacika-pohronie-veri-v-ligovu-odplatu"/>
        <a href="https://profutbal.sk/clanok/238307-hrncar-z-pohronia-slovanista-si-otvoril-strelecky-ucet-v-trnave-novacik-neklesa-na-duchu"/>
        <a href="https://profutbal.sk/clanok/238436-tarcha-mena-po-drzitelovi-bronzu-z-ms-syna-ohniveho-lakta-zocelilo-posobenie-vo-vione"/>
      </related>
      <h3>AS Trenčín vs. FC Spartak Trnava</h3>
      <p><b>Náš tip:</b> remíza </p>
      <p>Dá sa očakávať, že ani jeden tím počas reprezentačnej prestávke nelenil a do duelu pôjde s víťaznými ambíciami. Domáci tréner Norbert Hrnčár získal od svojho príchodu z troch stretnutí štyri body, pauza mu však určite dala príležitosť viac zapracovať na taktike a atmosfére v kabíne. Hosťujúci tréner Ricardo Chéu v poslednom stretnutí splatil reparát, keď po štyroch prehratých zápasoch a vypadnutí z pohára mal Spartak namále aj s posledným Pohroním, v druhom polčase však otočili nepriaznivý stav z 0:2 na 3:2 a zlomili negatívnu sériu. Prvý vzájomný zápas na trnavskej pôde Trenčín vyhral, odveta na štadióne v Žiline bude takisto vyrovnaná.</p>
      <related>
        <a href="https://profutbal.sk/clanok/238374-v-trencine-dalsi-talentovany-nigerijcan-chce-byt-lepsi-nez-kalu-a-simon"/>
      </related>
      <h3>FC Nitra vs. MŠK Žilina</h3>
      <p><b>Náš tip: </b>remíza</p>
      <p>Na štadión predposledného, predtým aj posledného tímu tabuľky pricestuje aktuálne tretí celok, predtým aj líder Fortuna ligy. Favorit duelu by preto mal byť jasný, posledné dve stretnutia pred reprezentačnou prestávkou však nastavili opačné zrkadlo. Šošoni oba duely prehrali, naopak Nitra po zmene kormidelníka zapla a začala sériu dvoch víťazstiev, čím sa odliepa z dolných pozícii tabuľky. Oba celky síce dva týždne nemohli rátať so svojimi oporami, keď Šípoš, Fabiš, Chobot, Fábry či Ristovski a na druhej strane Holec, Petráš, Sluka, Vallo, Kopas, Kiwior, Fazlagič, Bernát, Bichakhchyan, Kurminowski, Ďuriš a Boženík si plnili reprezentačné povinnosti, tréneri ale zatiaľ pracovali s ostatnými hráčmi a snažili sa ich pripraviť na víkendové kolo. Hostia nebudú môcť rátať s vykartovaným Demirim, zranenia hlásia Sluka, Kurminowski a Jánošík, čo určite sčasti skomplikuje prácu trénerovi Kentošovi.</p>
      <related>
        <a href="https://profutbal.sk/clanok/238290-nitrianske-duo-potesene-pozvankou-gulu-fabryho-sokovala-kritika-suttoa-fabis-prekonal-nervozitu"/>
        <a href="https://profutbal.sk/clanok/238428-zilinsky-stoper-kralik-v-nasej-hre-chyba-nadstavba-a-emocie"/>
        <a href="https://profutbal.sk/clanok/238480-pred-rokom-niektori-nevedeli-ako-sa-vola-dnes-je-bozenik-vyhlaseny-kanonier"/>
        <a href="https://profutbal.sk/clanok/238506-nitra-laka-divakov-vstupenky-vyrazne-zlacneli-teply-caj-zdarma"/>
      </related>
      <h3>MFK Zemplín Michalovce vs. FC DAC 1904 Dunajská Streda</h3>
      <p><b>Náš tip:</b> remíza</p>
      <p>V Michalovciach prišlo na začiatku reprezentačnej prestávky k prekvapivému kroku, dlhoročný tréner Anton Šoltis nedostal po prehre 0:4 so Senicou od vedenia klubu ďalšiu dôveru a kormidlu sa ujal doterajší asistent Jozef Majoroš. Piaty najlepší slovenský tím minulého ročníka aktuálne figuruje na desiatom mieste tabuľky, v aktuálnej sezóne vyhrali len tri duely, posledný sedem kôl dozadu. Po reprezentačnej prestávke budú čeliť Dunajskej Strede, na ktorej pôde získali v prvom vzájomnom zápase bod za remízu 1:1. Po horšom období budú chcieť využiť silu domácej pôdy, DAC však ukázal v posledných týždňoch veľkú formu, keď s výnimkou prehry s Ružomberkom desať zápasov neprehral. Na Zemplíne sa bude určite snažiť o natiahnutie série.</p>
      <related>
        <a href="https://profutbal.sk/clanok/238424-v-michalovciach-vyriesili-trenersku-otazku"/>
        <a href="https://profutbal.sk/clanok/238322-soltis-po-necakanom-vyhadzove-nie-som-s-tym-stotozneny"/>
        <a href="https://profutbal.sk/clanok/238387-dac-si-poistil-sluzby-svojej-madarskej-opory"/>
        <a href="https://profutbal.sk/clanok/238395-obrovska-rana-pre-dac-kalmar-sa-opat-zranil"/>
      </related>
      <h3>MFK Ružomberok vs. FK Senica</h3>
      <p><b>Náš tip: </b>vyhrá Ružomberok</p>
      <p>Hoci aj v piatom fortunaligovom zápase očakávame vyrovnaný priebeh, redakcia sa mierne prikláňa na stranu domáceho tímu. Liptáci pod vedením trénera Haspru získavajú hernú tvár a práve bojovnosť či srdce, čím získali pred reprezentačnou prestávkou cenné body, by na Seničanov mohli platiť. Ružomberčania mali po odchode kľúčových hráčov horší štart do sezóny, aktuálne ale vedú sériu ôsmich zápasov bez prehry, čím sa vyšvihli na štvrtú priečku a reálne môžu opäť pomýšľať na boj o pohárovú Európu, hoci na tretie miesto už dnes strácajú sedem bodov. Senica sa stále snaží nájsť optimálne zloženie a ustáliť kolísavé výkony a výsledky, určite jej však nepomôže pozastavenie výkonu pre oporu defenzívy Joaoa Favara, ktorého disciplinárna komisia zväzu prešetruje pre údajné porušenie antidopingových pravidiel.</p>
      <p>Zápas odvysiela v priamom prenose Rozhlas a televízia Slovenska (RTVS) na druhom televíznom kanáli Dvojka.</p>
      <related>
        <a href="https://profutbal.sk/clanok/238553-oporu-senice-presetruju-kvoli-dopingu"/>
        <a href="https://profutbal.sk/clanok/238423-v-juventuse-ho-viedol-grosso-trenoval-s-pogbom-v-senici-by-uvital-taliansku-pizzu"/>
      </related>
      <h3>ŠK Slovan Bratislava vs. ŠKF Sereď</h3>
      <p><b>Náš tip: </b>vyhrá Slovan Bratislava</p>
      <p>Ťarcha favorita víkendu však bude na bratislavskom Slovane, ktorý na Tehelnom poli privíta minuloročného nováčika zo Serede. Ten sa síce pred rokom dostal až do majstrovskej vetvy, po poslednom kole ale z hornej polovice spadol a figuruje na siedmom mieste. Tím pod vedením severomacedónskeho trénera Vojneskiho po dvoch víťazstvách remizoval s DAC a naposledy doma podľahol Nitre. Nový tím a nový realizačný tím však mužstvu postupne vštepuje herný koncept a prichádzajú prvé úspechy, belasí ale zrejme budú nad sily tímu okolo kapitána Hučka. Slovanisti sa cez reprezentačnú prestávku dostali do osemfinále Slovnaft Cup-u cez Bardejov, postupne sa trénerovi Kozákovi hlásia aj donedávna zranení hráči, tých však bude musieť aj šetriť vzhľadom na náročný program koncom roka. Naň sa ale treba naladiť povinným domácim víťazstvom.</p>
      <p>Zápas odvysiela v priamom prenose súkromná televízna stanica Orange Sport.</p>
      <related>
        <a href="https://profutbal.sk/clanok/238312-brankar-slovana-greif-zaujal-kluby-z-premier-league"/>
        <a href="https://profutbal.sk/clanok/238549-slovanu-sa-pred-vrcholom-jesene-vracia-do-zostavy-klucovy-hrac"/>
      </related>
    </article>
  </body>
</html>