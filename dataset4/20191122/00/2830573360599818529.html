<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-b/2019/11/22-63657736/pescara-cremonese_tutto_nel_finale_apre_galano_pari_di_migliore_1-1/"/>
    <meta property="og:site_name" content="Tuttosport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Pescara-Cremonese tutto nel finale. Apre Galano, pari di Migliore: 1-1"/>
    <meta property="og:description" content="Botta e risposta tra biancazzurri e grigiorossi negli ultimi minuti di gara. Termina pari"/>
  </head>
  <body>
    <article>
      <h1>Pescara-Cremonese tutto nel finale. Apre Galano, pari di Migliore: 1-1</h1>
      <h2>Botta e risposta tra biancazzurri e grigiorossi negli ultimi minuti di gara. Termina pari</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p><b>PESCARA</b> - Emozioni nel finale di gara tra <b>Pescara</b> e <b>Cremonese</b>. Al momentaneo vantaggio messo a segno dai biancazzurri con <b>Galano</b> all'80' infatti, hanno replicato i grigiorossi, al 90' con la rete di <b>Migliore</b> che ha festeggiato con un gol che vale un punto la propria 250esima presenza in Serie B. Il punto permette al Pescara l'aggancio alla terza posizione, 20 punti assieme al <b>Cittadella</b>, ma i biancazzurri vedono sfumare all'ultimo 3 punti che li avrebbero portati momentaneamente in seconda posizione alle spalle del benevento. La Cremonese sale invece a 16 appaiando <b>Pisa</b>, <b>Venezia</b> ed <b>Entella</b>. </p>
      <h3>La partita</h3>
      <p>La Cremonese perde al 13' Kingsley, che abbandona per un problema alla coscia. al suo posto Arini. Al 17' arriva il primo vero acuto della partita: Mogos tenta una conclusione che viene respinta e sulla quale si avventa Terranova, conclusione potente ma tra le braccia di Kastrati. Al 26' a provarci è proprio Arini che, imbeccato da Migliore in mezzo all'area, spara alto da ottima posizione. Buona opportunità, al 31', per il Pescara, con il tiro di Memushaj che viene respingo da Agazzi. Al 38', ancora Memushaj, che stavolta serve un buon cross per Machin, il quale manda alto. Due minuti dopo bravo Agazzi in uscita su Galano, mentre in pieno recupero è di poco alto il colpo di testa di Scognamiglio su cross di Machin.</p>
      <h3>Il secondo tempo</h3>
      <p>Nella ripresa il Pescara parte bene, ma il primo squillo è della Cremonese, con una conclusione scoccata da Mogos sulla quale Kastrati deve intervenire in due tempi. Il Pescara si rendere pericoloso al 22' con Galano, il cui colpo di testa termina alto. Stessa sorte, dalla parte opposta, per la conclusione di controbalzo di Castagnetti. Al 25' Borrelli, con una girata, testa i riflessi di Agazzi, mentre al 31' è Galano a provarci, su sponda dello stesso Borrelli, palla che termina alta. La gara si sblocca al 35', con una conclusione di Galano direttamente da punizione che rimbalza davanti ad Agazzi (che ha qualche incertezza) e entra in rete, 1-0. Ma al 90' esatto la Cremonese trova la via del pareggio: Soddimo tocca per Migliore che trova l'angolino della porta difesa da Kastrati, 1-1. Cremonese che sfiora il colpaccio in pieno recupero, bravo e attento Kastrati sul colpo di testa di Arini.</p>
      <related>
        <a href="https://www.tuttosport.com/live/SerieB/classifica.shtml"/>
        <a href="https://www.tuttosport.com/live/SerieB/calendario.shtml"/>
        <a href="https://www.tuttosport.com/archivio/calcio/serie-b"/>
        <a href="https://www.tuttosport.com/news/calcio/serie-b/2019/11/22-63640138/pescara-cremonese_probabili_formazioni_e_diretta_dalle_21_dove_vederla_in_tv/?related_news"/>
        <a href="https://www.tuttosport.com/news/calcio/serie-b/2019/11/21-63606097/serie_b_chievo-entella_a_minelli_fourneau_per_benevento-crotone/?related_news"/>
        <a href="https://www.tuttosport.com/news/calcio/serie-b/2019/11/19-63546658/il_var_arriva_anche_in_serie_b/?related_news"/>
        <a href="https://www.tuttosport.com/news/calcio/serie-b/2019/11/12-63332202/serie_b_ufficiali_date_e_orari_dalla_17_alla_19_giornata/?related_news"/>
      </related>
    </article>
  </body>
</html>