<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/4425z9"/>
    <meta property="og:site_name" content="News7 Tamil"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="21 வயதில் இந்தியாவின் முதல் இளம் நீதிபதி!"/>
    <meta property="og:description" content="21 வயதில் இந்தியாவின் முதல் இளம் நீதிபதி!"/>
  </head>
  <body>
    <article>
      <h1>21 வயதில் இந்தியாவின் முதல் இளம் நீதிபதி!</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">arun</a></address>
      <p>
        <b>நாட்டின் இளம் நீதிபதியாகிறார் ராஜஸ்தானைச் சேர்ந்த 21 வயதாகும் மயங்க் பிரதாப் சிங்.</b>
      </p>
      <p>ராஜஸ்தான் மாநிலம் ஜெய்பூரின் மான்சரோவர் பகுதியைச் சேர்ந்த மயங்க் பிரதாப் சிங்கிற்கு வயது 21. ராஜஸ்தான் பல்கலைக்கழகத்தில் 5 வருட சட்டப்படிப்பை இந்த ஆண்டின் ஏப்ரல் மாதத்தில் தான் படித்து முடித்துள்ளார்.</p>
      <p>இந்நிலையில் சமீபத்தில் நடைபெற்ற நீதிபதிகளுக்கான தேர்வில் மயங்க் பிரதாப் சிங், கலந்து கொண்டு தேர்ச்சி பெற்றுள்ளதன் மூலம் இந்தியாவிலேயே மிக இளம் வயதில் நீதிபதியாகும் வாய்ப்பை பெற்றுள்ளார்.</p>
      <p>முன்னதாக ராஜஸ்தானில் நீதிபதி தேர்வுக்கு குறைந்தபட்ச வயதாக 23 நிர்ணயம் செய்யப்பட்டிருந்தது. இது தொடர்பான வழக்கு ஒன்றில் ராஜஸ்தான் உயர்நீதிமன்றம் நீதிபதி தேர்வுக்கான வயதை 23ல் இருந்து 21ஆக குறைத்தது. இதன் மூலமே மயங்க் பிரதாப் சிங்கிற்கு இந்த வாய்ப்பு கிடைத்துள்ளது.</p>
      <p>இது தொடர்பாக மயங்க் பிரதாப் சிங் கூறுகையில், நீதிமன்றம் வயதை குறைத்ததன் மூலமே எனக்கு இந்த வாய்ப்பு கிடைத்திருக்கிறது. இதன் மூலம் அதிகமானவற்றை கற்றுக்கொள்வதுடன், அதிகமான மக்களுக்கு என்னால் சேவை செய்ய முடியும் என்றார்.</p>
    </article>
  </body>
</html>