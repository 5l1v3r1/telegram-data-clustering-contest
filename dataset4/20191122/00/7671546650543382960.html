<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914717"/>
    <meta property="og:site_name" content="Dnevnik"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Jasno z Andrejem Velkavrhom: November temnega odtenka sive barve"/>
    <meta property="og:description" content="Se vam zdi november neprijazen, siv in temen mesec? Če ga damo pod drobnogled strogo meteorološko, bi morda temu celo lahko pritrdili. Pa čeprav je povprečno število sončnih ur decembra celo nekoliko manjše, pa saj je tudi dan takrat malo krajši. No, januar sodi nekako v isti koš, sonca je takrat ponekod celo manj kot decembra, samo pravi kraj si je treba izbrati. Je pa november zagotovo bolj moker od decembra in januarja, kar mu, ob podobno kratkih dnevih, verjetno daje še nekoliko temnejši odtenek sive."/>
  </head>
  <body>
    <article>
      <h1>Jasno z Andrejem Velkavrhom: November temnega odtenka sive barve</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Andrej Velkavrh</a></address>
      <p>
        <b>S<i>e vam zdi november neprijazen, siv in temen mesec? Če ga damo pod drobnogled strogo meteorološko, bi morda temu celo lahko pritrdili. Pa čeprav je povprečno število sončnih ur decembra celo nekoliko manjše, pa saj je tudi dan takrat malo krajši. No, januar sodi nekako v isti koš, sonca je takrat ponekod celo manj kot decembra, samo pravi kraj si je treba izbrati. Je pa november zagotovo bolj moker od decembra in januarja, kar mu, ob podobno kratkih dnevih, verjetno daje še nekoliko temnejši odtenek sive.</i></b>
      </p>
      <p>Po drugi strani pa je treba priznati, da november svoje delo opravlja precej dosledno in mu lahko zaupamo. Soncu se zna izogniti na »sto in en način«. Težko bi bolj zaupali drugemu mesecu, da bo vreme sivo in grozno depresivno. To mu moramo priznati in mu to lastnost tudi šteti med njegove kvalitete. Enakomerna sivina nas najučinkoviteje uspava, in to bi morali izkoristiti za počitek, ne pa da se ji upiramo in se ženemo v dobri maniri naše civilizacije k delu, delu in še enkrat delu. Malo prisluhnimo naravi, ki nas nagovarja z uspavanko. Bodimo enkrat majhni otroci in se dajmo novembru vsaj malo uspavati. Verjemite, da se vam ne bo zdel tako siv in pust, če ga boste bolj prespali, če ne boste vedno imeli občutka, da bi morali še kaj narediti in izkoristiti (pre)dolge večere ob umetni svetlobi. Ko se vam oči zapirajo, se prepustite.</p>
      <p>Te veščine se prehitro odvajamo, nasploh smo preveč aktivni. Zato pa bomo prehitro izčrpali naravne dobrine, onesnažili naše reke, zastrupili ozračje in s hrupom pregnali mir, ki ga, pa če ste še tako prepričani o nasprotnem, potrebujemo. Skratka, november zna! Svoje delo opravlja zelo učinkovito in, še enkrat, to bi mu morali šteti v dobro in ga po svoje občudovati. Če hočemo, da sonce ne sije, mora najprej čim pozneje vziti. In to ta mesec kar drži. Mora tudi čim prej zaiti – tudi to mu gre kar dobro od rok. In če bi že vmes rado sijalo na Zemljo, morajo nebo prekriti oblaki. Kdaj pa jih je več kot ta mesec? Morda še kakšen, ampak tudi novembra se ne moremo ravno pritoževati, da je nebo preveč jasno. In če nam vetrovi ne prinesejo oblačnih slojev, se hitro naredi nizka oblačnost, ki nam visi tik nad glavo, ali pa megla.</p>
      <p>Orodij za preganjanje bleščavosti je torej ta mesec več kot dovolj. Letošnji november nas pa sploh razvaja, saj nam krepko znižuje račun za ogrevanje. Edinega tistih novih toplih oblačil, ki smo jih nakupili, ker so bila tako poceni, da smo veliko prihranili, ne moremo še prav dobro uporabljati, ne da bi nam bilo prevroče. Upam torej, da sem vas prepričal in da bo odslej november vaš najljubši mesec!</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914829/mnenja/kolumne/s-traktorji-branimo-demokracijo"/>
        <a href="https://www.dnevnik.si/1042910676/mnenja/kolumne/jasno-z-andrejem-velkavrhom-ko-gre-vreme-proc-od-napovedi"/>
        <a href="https://www.dnevnik.si/1042909332/mnenja/kolumne/jasno-z-andrejem-velkavrhom-veselimo-se-zime-s-snegom"/>
      </related>
    </article>
  </body>
</html>