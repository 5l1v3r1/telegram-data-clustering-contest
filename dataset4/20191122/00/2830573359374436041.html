<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/motori/formula-e/2019/11/22-63653530/formula_e_riad_lotterer_attacco_frenato_dai_dubbi_sulla_carica/"/>
    <meta property="og:site_name" content="Tuttosport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Formula E Riad: Lotterer, attacco frenato dai dubbi sulla carica"/>
    <meta property="og:description" content="Festeggiano Bird, Lotterer e Vandoorne a Riad. Il pilota inglese di Envision racconta della trasformazione affrontata, fisica e di preparazione. Lotterer rivela la voglia di &quot;ripagare&quot; Bird di Hong Kong 2019. Vandoorne si gode un podio oltre le aspettative"/>
  </head>
  <body>
    <article>
      <h1>Formula E Riad: Lotterer, attacco frenato dai dubbi sulla carica</h1>
      <h2>Festeggiano Bird, Lotterer e Vandoorne a Riad. Il pilota inglese di Envision racconta della trasformazione affrontata, fisica e di preparazione. Lotterer rivela la voglia di "ripagare" Bird di Hong Kong 2019. Vandoorne si gode un podio oltre le aspettative</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>L’avvio è di quelli giusti, adesso per <b>Sam Bird</b> si tratterà di trovare la costanza di rendimento mancata la scorsa stagione, per proporsi come sfidante al titolo. Nell’<b>ePrix di Riad</b> spunta alla distanza dimostrando di avere il passo per riprendere chi ha fatto corsa di testa in partenza.</p>
      <p>È un “nuovo Bird”, spiega il pilota inglese:<i> “Sono più allenato che mai, ho perso tantissimo peso. <b>L’anno scorso è stato difficile e ho affrontato come una sorta di trasformazione</b>, che ha interessato molte cose a livello mentale. È speciale vincere oggi. Il team è stato incredibile e abbiamo spinto nei mesi scorsi al nuovo simulatore. Tutto il duro lavoro arriva a produrre i suoi frutti”.</i></p>
      <p>L’unico errore al venerdì l’ha commesso nel giro di Super Pole, una sbavatura costata almeno la prima fila. <i>“Ero fiducioso in gara, Envision mi ha dato una macchina incredibile. Penso che parte della prestazione sia dovuta alla nuova barba!</i></p>
      <p>
        <i>Vincere è speciale, ci sono 23 piloti straordinari e concludere davanti a tutti vuol dire tanto. <b>Domani abbiamo un’altra gara, c’è del potenziale in macchina e dobbiamo massimizzarlo</b>”.</i>
      </p>
      <p>Il primo ePrix stagionale ha posizionato ciascun team. Ha detto di una BMW veloce e di quanto, ancora, la fase a gruppi penalizzi i piloti che per primi scendono in pista. Sabato saranno i primi 6 della classifica iridata appena disegnata a Riad a dover pagare in termini di aderenza in pista.</p>
      <h3>Porsche, importante assicurare il risultato</h3>
      <p>Se alla vigilia dell’esordio, Pascal Zurlinden puntava a un risultato in zona punti, già un buon inizio, il secondo posto di Lotterer va oltre le aspettative. “<i>Non eravamo certi di cosa aspettarci, abbiamo fatto del nostro meglio e chiudere secondo è un ottimo modo di iniziare che dà fiducia</i>”, spiega Lotterer.</p>
      <p>
        <a href="https://www.tuttosport.com/news/motori/formula-e/2019/11/22-63645193/formula_e_bird_firma_gara_1_porsche_e_mercedes_subito_podio/">
          <b>Formula E: Bird firma Gara 1, Porsche e Mercedes subito podio</b>
        </a>
      </p>
      <p>Un anno fa, proprio Bird tolse la gioia della prima vittoria, tamponandolo all’ultimo giro a Hong Kong. Stavolta è mancato l’assalto a parti invertite e Lotterer spiega: “<i>Ho pensato di fare un tentativo su Sam per ripagarlo di Hong Kong dello scorso anno, però <b>non eravamo certi dell’energia residua e ho deciso di portare a casa la seconda posizione</b>. Sono certo che presto verrà il nostro momento e una vittoria”</i>.</p>
      <h3>Mercedes, Vandoorne vede margini di progresso</h3>
      <p>A Riad, nel box Mercedes, non poteva mancare Toto Wolff. Prima del via ha provato a ridimensionare le aspettative: la prima fila non riflette il valore reale. In gara il passo di Vandoorne e De Vries è stato all’altezza, anche per il rendimento energetico del powertrain, con una carica residua allineata a quella di Bird nel finale.</p>
      <p>
        <b>Leggi anche: <a href="https://autosprint.corrieredellosport.it/news/formula1/2019/11/21-2522862/ferrari_elkann_striglia_i_piloti_comportamenti_inaccettabili/">Elkann striglia i piloti: 'Comportamenti inaccettabili'</a></b>
      </p>
      <p>
        <i>“Iniziare con un podio è fantastico per tutti, siamo stati molto impegnati nel preparare la stagione e mettere ogni cosa al posto giusto non è sempre facile. <b>La buona prestazione in qualifica è stato un gran inizio di week end</b>, possiamo aver beneficiato del vantaggio di essere in uno dei gruppi usciti dopo ma devi pur sempre centrare il risultato e ci siamo riusciti.</i>
      </p>
      <p>
        <i>La gara non è stata perfetta ma va bene, c’è ancora molto che possiamo migliorare ed è un risultato migliore del previsto”.</i>
      </p>
      <related>
        <a href="https://www.tuttosport.com/archivio/motori/formula-e"/>
        <a href="https://www.tuttosport.com/news/motori/formula-e/2019/11/22-63645193/formula_e_bird_firma_gara_1_porsche_e_mercedes_subito_podio/?related_news"/>
        <a href="https://www.tuttosport.com/news/motori/formula-e/2019/11/22-63635219/formula_e_sims_porta_bmw_in_pole_a_riad/?related_news"/>
        <a href="https://www.tuttosport.com/news/motori/formula-e/2019/11/21-63612736/formula_e_stagione_6_al_via_le_novita_regolamentari/?related_news"/>
        <a href="https://www.tuttosport.com/news/motori/formula-e/2019/11/21-63611908/formula_e_buemi_nissan_competitiva_con_il_nuovo_mgu/?related_news"/>
      </related>
    </article>
  </body>
</html>