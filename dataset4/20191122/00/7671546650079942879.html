<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914706"/>
    <meta property="og:site_name" content="Dnevnik"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Za upokojence odstotki ne veljajo, 5."/>
    <meta property="og:description" content="Izjava Maše Kociper o njeni poslansko-državni večvrednosti in predlog SAB za (ne)usklajevanje pokojnin sta me spodbudila k vprašanju, koliko časa mora biti človek na oblasti, da dobi tak občutek večvrednosti, izgubi stik z realnostjo in mu je izpolnjevanje danih obljub in poštenje zadnja stvar na svetu?"/>
  </head>
  <body>
    <article>
      <h1>Za upokojence odstotki ne veljajo, 5.</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Izjava Maše Kociper o njeni poslansko-državni večvrednosti in predlog SAB za (ne)usklajevanje pokojnin sta me spodbudila k vprašanju, koliko časa mora biti človek na oblasti, da dobi tak občutek večvrednosti, izgubi stik z realnostjo in mu je izpolnjevanje danih obljub in poštenje zadnja stvar na svetu?</b>
      </p>
      <p>Gospa Alenka Bratušek je bila v predvolilnem boju prava Rosa Luxemburg za pravice upokojencev. Karl Erjavec jo je komaj dohajal s svojimi predlogi izboljšanja stanja, tudi sedanji predsednik vlade ni zaostajal in je vneto dodajal svetle obljube o bolj pravičnih časih za upokojence. Kaj se je od obljubljenega uresničilo, kaj izpolnilo?</p>
      <p>Zgodilo se je, kar se je. Znova. Brez kančka vesti so vsi pozabili na svoje obljube, poslanci so brez sramu in povsem samoumevno glasovali za predlog – vsem upokojencem enako, 6 evrov na mesec, prihodnje leto pred božičem. Kakšne so zakonske obveze, ki so jih dali, jih pri upokojencih ne zanima.</p>
      <p>Tudi opozorila Civilne iniciative za upokojence, da država še vedno dolguje upokojencem 7,2 odstotka izrednih uskladitev pokojnin in da z danim poceni populističnim predlogom »enakosti« rušijo pokojninski sistem, jih ne ganejo. Upokojenci so zanje najbolj marginalna skupina državljanov, ki so jo vsi oblastniki »novih časov« doslej odrivali in se ne sramujejo, da jih znova in znova opeharijo.</p>
      <p>Kaj smo že imeli 23. decembra 1990 in o čem smo sanjali 25. junija 1991? Peščica si je sanje več kot uresničila, upokojence pa je doletela huda mora.</p>
      <p>Mira Kofler, Škofja Loka</p>
      <related>
        <h4>Preberite zadnje Älanke</h4>
        <a href="https://www.dnevnik.si/kartica/1042914849"/>
        <a href="https://www.dnevnik.si/kartica/1042914836"/>
      </related>
    </article>
  </body>
</html>