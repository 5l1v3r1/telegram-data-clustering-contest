<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/turkiye/diyarbakir-annelerinin-evlat-nobeti-81inci-gununde/1653015"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Diyarbakır annelerinin evlat nöbeti 81'inci gününde"/>
    <meta property="og:description" content="Anne Cennet Kabaklı, &quot;Hasta olmama rağmen yıkılmadan evladımı bekleyeceğim. Evladım gelene kadar dimdik ayakta duracağım.&quot; dedi."/>
  </head>
  <body>
    <article>
      <h1>Diyarbakır annelerinin evlat nöbeti 81'inci gününde</h1>
      <h2>Anne Cennet Kabaklı, "Hasta olmama rağmen yıkılmadan evladımı bekleyeceğim. Evladım gelene kadar dimdik ayakta duracağım." dedi.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Ahmet Kaplan  </a></address>
      <h4>Diyarbakır</h4>
      <p>Diyarbakır annelerinin, dağa kaçırılan çocuklarına kavuşma ümidiyle <b>HDP İl Başkanlığı</b> binası önündeki evlat nöbeti devam ediyor.</p>
      <p>Çocuklarının dağa kaçırılmasından HDP'yi sorumlu tutan <b>Diyarbakır annelerinin</b>, partinin il binası önünde 3 Eylül'de başlattığı oturma eylemi 81'inci gününe girdi.</p>
      <p>4 yıl önce dağa kaçırılan oğlu Adil Kabaklı için Gaziantep'ten gelerek nöbete katılan anne Cennet Kabaklı, yaptığı açıklamada, oğlunun kokusunu ve ona sarılmayı çok özlediğini söyledi.</p>
      <p>"81 yıl da olsa kalkmayacağım. Ben evladımı alana kadar bekleyeceğim. Evladım ne zaman gelirse, o zaman giderim. Hasta olmama rağmen yıkılmadan evladımı bekleyeceğim, evladım gelene kadar dimdik ayakta duracağım." diyen Kabaklı, eylemi sürdürmekte kararlı olduğunu belirtti.</p>
      <p>Anne Hüsniye Kaya da Kürtçe yaptığı açıklamada, kar da yağmur da yağsa evlatları için eylemden vazgeçmeyeceklerini dile getirdi.</p>
      <p>Kızından ayrı kalmanın acısını anlatan Kaya, "Kızımı HDP götürdü. 14 yaşındaydı, HDP'ye geldi, onu kandırıp dağa götürdüler. Eğer onlarda vicdan ve merhamet olsaydı, 8 bayram geçti kızım evde değil, yeni bir elbise giyemedi, yemeğimi yiyemedi. Artık dayanamıyorum." dedi.</p>
      <figure>
        <img src="https://www.aa.com.tr/uploads/userFiles/40b5e6df-807a-4c96-8fee-5e91cbea23a3/2019%2FEkim%2FDBANNE.jpg"/>
      </figure>
      <h3>"Bu gençlerin ölmemesi için bütün insanların başkaldırması lazım"</h3>
      <p>Baba Şevket Bingöl de 5 yıl önce dağa kaçırılan oğlu için eyleme devam ettiğini belirterek, çocuklarını almadan nöbete son vermeyeceklerini kaydetti.</p>
      <p>Kar da yağmur da yağsa beklemeye devam edeceklerini anlatan Bingöl, oğlunu çok özlediğini ifade etti.</p>
      <p>Şevket Bingöl, "Evde 4 çocuğumu bırakıp buraya geldim. Mücadelemi sonuna kadar sürdüreceğim. Çocuğumu onlardan almadan gitmeyeceğim. HDP çocuğumu götürüp PKK'ya verdi." diye konuştu.</p>
      <p>Tüm ailelerden destek beklediklerini aktaran Bingöl, şöyle konuştu:</p>
      <p>"Başka anneler yanmasın. Aileler çocuklarına sahip çıksınlar. Aileler bize destek versinler, gelsinler yanımızda otursunlar haklarını arasınlar. Kimse korkmasın artık. Ne kadar korkarsak o kadar çocuk gider, o kadar çocuk ölür, insan ölür. Bu gençlerin ölmemesi için bütün insanların başkaldırması lazım."</p>
      <related>
        <a href="https://www.aa.com.tr/tr/turkiye/diyarbakir-annelerinin-evlat-nobeti-81inci-gununde/1653015"/>
        <a href="https://www.aa.com.tr/tr/diyarbakir-annelerinin-evlat-nobeti/kayserili-sehit-annelerinden-diyarbakir-annelerine-ziyaret/1652895"/>
        <a href="https://www.aa.com.tr/tr/diyarbakir-annelerinin-evlat-nobeti/diyarbakir-annelerinden-turkiyeye-destek-cagrisi-/1651978"/>
        <a href="https://www.aa.com.tr/tr/diyarbakir-annelerinin-evlat-nobeti/ellerinde-kalem-olmasi-gereken-cocuklarimizin-eline-silah-vermisler/1651735"/>
        <a href="https://www.aa.com.tr/tr/diyarbakir-annelerinin-evlat-nobeti/hdp-aileleri-magdur-etmesin/1651654"/>
        <a href="https://www.aa.com.tr/tr/diyarbakir-annelerinin-evlat-nobeti/kizim-kalem-tutacagina-simdi-silah-tutuyor/1650715"/>
      </related>
    </article>
  </body>
</html>