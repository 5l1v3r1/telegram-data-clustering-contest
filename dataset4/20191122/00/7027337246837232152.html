<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699539/%D8%AF%D8%A7%D8%AF%DA%AF%D8%B3%D8%AA%D8%B1%DB%8C-%D8%AE%D8%B1%D8%A7%D8%B3%D8%A7%D9%86-%D8%AC%D9%86%D9%88%D8%A8%DB%8C-%D8%AF%D8%B3%D8%AA%DA%AF%DB%8C%D8%B1%DB%8C-29-%D9%84%DB%8C%D8%AF%D8%B1-%D8%AA%D8%AC%D9%85%D8%B9%D8%A7%D8%AA-%D8%A7%D8%B9%D8%AA%D8%B1%D8%A7%D8%B6%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="دادگستری خراسان جنوبی: دستگیری 29 لیدر تجمعات اعتراضی"/>
    <meta property="og:description" content="لیدرهای این تجمعات قصد استفاده از احساسات مردم و به ویژه جوانان را داشتند که در حال حاضر در این خصوص ۲۹ پرونده در دستگاه قضایی خراسان‌جنوبی تشکیل شده است."/>
  </head>
  <body>
    <article>
      <h1>دادگستری خراسان جنوبی: دستگیری 29 لیدر تجمعات اعتراضی</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>لیدرهای این تجمعات قصد استفاده از احساسات مردم و به ویژه جوانان را داشتند که در حال حاضر در این خصوص ۲۹ پرونده در دستگاه قضایی خراسان‌جنوبی تشکیل شده است.</b>
      </p>
      <p>رئیس کل دادگستری خراسان‌جنوبی با اشاره به دستگیری ۲۹ لیدر تجمعات بعد از اصلاح قیمت بنزین در خراسان‌جنوبی گفت: این دستگیرشدگان با قرارهای قانونی آزاد شدند و هیچ زندانی در این رابطه نداشتیم.</p>
      <p>حجت‌الاسلام ابراهیم حمیدی، شب گذشته ۳۰ آبان، در جمع خبرنگاران اظهار کرد: پس از اصلاح قیمت بنزین در خراسان‌جنوبی تجمعات بسیار محدودی برگزار شد که البته آسیبی به بیت‌المال وارد نکرد که این موضوع نشان از فرهنگ بالای مردم استان دارد.</p>
      <p>رئیس‌کل دادگستری خراسان‌جنوبی با اشاره به اینکه این موضوع با رصد نیروهای اطلاعاتی، امنیتی و انتظامی تاکنون مهار شده است، افزود: برای برخی از افراد با هدایت نیروهای انتظامی تشکیل پرونده شده است.</p>
      <p>حمیدی ادامه داد: لیدرهای این تجمعات قصد استفاده از احساسات مردم و به ویژه جوانان را داشتند که در حال حاضر در این خصوص ۲۹ پرونده در دستگاه قضایی خراسان‌جنوبی تشکیل شده است.</p>
      <p>وی با اشاره به اینکه در حال حاضر این ۲۹ نفر با قرارهای قانونی آزاد هستند، افزود: برخی از دستگیرشدگان نیز توجیه و از خانواده‌های آنان تعهد گرفته و اصولا هیچ‌گونه پرونده برای این افراد در دستگاه قضایی تشکیل نشد.</p>
      <p>رئیس کل دادگستری خراسان‌جنوبی با بیان اینکه در شهرستان‌های خراسان‌جنوبی(به جز مرکز استان) تجمع و دستگیری نداشتیم، یادآور شد: از آنجایی که عمده افراد دستگیر شده فریب خورده بودند تلاش کردیم که مشکل خاصی برای آنان به وجود نیاید.</p>
    </article>
  </body>
</html>