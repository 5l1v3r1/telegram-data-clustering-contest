<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/cronache/2019/11/22/comunicato-sindacale-conde-nast-futuro-incerto-per-giornalisti-del-gruppo"/>
    <meta property="og:site_name" content="VANITY FAIR"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Comunicato sindacale: Condé Nast, futuro incerto per i giornalisti del gruppo"/>
    <meta property="og:description" content="L’assemblea dei giornalisti Condé Nast è molto preoccupata per lo scenario sempre più incerto che incombe su una delle più importanti aziende editoriali al mondo"/>
  </head>
  <body>
    <article>
      <h1>Comunicato sindacale: Condé Nast, futuro incerto per i giornalisti del gruppo</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>L’assemblea dei giornalisti Condé Nast è molto preoccupata per lo scenario sempre più incerto che incombe su una delle più importanti aziende editoriali al mondo</b>
      </p>
      <p>No. No. E no. Forse. Non sappiamo.<br/>Sono queste le risposte che Condé Nast ha servito ai suoi giornalisti, discutendo del futuro dell’azienda e delle sue testate.<br/>Anche per questo, <b>l’assemblea dei giornalisti Condé Nast è molto preoccupata per lo scenario sempre più incerto</b> che incombe su una delle più importanti aziende editoriali al mondo, che pubblica testate prestigiose come <i><b>Vogue, Glamour, Gq, Vanity Fair, Wired, AD, Traveller, La Cucina Italiana.</b></i></p>
      <p>Questa è la situazione che devono affrontare oggi i giornalisti:<br/>– Il <b>destino</b> di <i><b>Glamour </b></i><b>e</b><i><b> Glamour.it</b> </i><b>è appeso a un filo</b>. La redazione è stata privata di risorse fondamentali, senza sostituzione, e non si sa se proseguiranno le pubblicazioni nel 2020. Con il paradosso che la redazione continua a lavorare per un giornale che non si sa se uscirà ancora e come;</p>
      <p>– L’azienda<b> rifiuta categoricamente di riassorbire tre colleghe in cassa integrazione</b>, la cui scadenza è a febbraio 2020 e le cui testate di appartenenza, seppure in forma diversa, continuano a uscire regolarmente nonostante ne fosse annunciata la chiusura;</p>
      <p>– L’azienda vuole creare un’unità organizzativa redazionale (U.O.R.) che serva a sviluppare libri e prodotti editoriali. Ma non dà chiarezza sul piano editoriale, <b>non accetta di impiegare le colleghe cassintegrate o quelle “precarie” di <i>Glamour</i>.</b> In compenso, vuole ulteriormente tagliare gli organici delle altre testate, già allo stremo per la mole di lavoro.</p>
      <p>– In cinque anni, dal 2014, i giornalisti di Condé Nast sono passati da 170 a 86.</p>
      <p>Per questo chiediamo all’azienda che:<br/>– <b>chiarisca al più presto il destino di <i>Glamour</i></b> e consideri di recuperare le colleghe nelle testate del gruppo e nella nascente U.O.R.;<br/>– si impegni a <b>riassorbire le tre colleghe in cassa integrazione</b>;<br/>– riconosca le <b>richieste dell’assemblea dei giornalisti</b> sulle garanzie per i lavoratori che saranno impiegati nella U.O.R.;<br/>– apra un piano di incentivi generale e negoziato con l’assemblea dei giornalisti.</p>
      <p>Finché l’azienda non sarà disponibile a incontrare il comitato di redazione e discutere di queste proposte, <b>l’assemblea dei giornalisti Condé Nast dichiara lo stato di agitazione.</b></p>
    </article>
  </body>
</html>