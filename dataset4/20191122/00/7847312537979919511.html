<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474129-czterech-poslow-pis-wybranych-na-czlonkow-krs-bylo-goraco"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T00:42:46+00:00"/>
    <meta property="og:title" content="Czterech posłów PiS wybranych na członków KRS. Tarczyński ripostuje Budce: &quot;Pluralizm jest dobry, kiedy macie większość?&quot;"/>
    <meta property="og:description" content="Sejm wybrał w czwartek w nocy posłów PiS Marka Asta, Arkadiusza Mularczyka, Bartosza Kownackiego i Kazimierza Smolińskiego na członków KRS."/>
  </head>
  <body>
    <article>
      <h1>Czterech posłów PiS wybranych na członków KRS. Tarczyński ripostuje Budce: "Pluralizm jest dobry, kiedy macie większość?"</h1>
      <address><time datetime="2019-11-22T00:42:46+00:00">22 Nov 2019, 00:42</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Sejm wybrał w czwartek w nocy posłów PiS Marka Asta, Arkadiusza Mularczyka, Bartosza Kownackiego i Kazimierza Smolińskiego na członków Krajowej Rady Sądownictwa. Głosowanie miało burzliwy przebieg; było powtórzone, posłowie opozycji skandowali: „oszustwo”. Posłowie opozycji apelowalido PiS przed wyborem posłów do KRS o pluralizm, by uszanować zgłoszenia dwóch największych klubów opozycyjnych na członków Rady. Pluralizm jest dobry, kiedy macie większość - odpowiadał Dominik Tarczyński (PiS).</b>
      </p>
      <p>Do KRS izba wybrała zgłoszonych przez PiS posłów Marka Asta (uzyskał 234 głosy), Arkadiusza Mularczyka, Bartosza Kownackiego oraz Kazimierza Smolińskiego (wszyscy trzej po 233 głosy).</p>
      <p>Niezbędnej większości nie uzyskały zgłoszone przez Koalicję Obywatelską Kamila Gasiuk-Pihowicz (199 głosy) oraz przez Lewicę Joanna Senyszyn (196 głosów).</p>
      <figure>
        <iframe data-src="https://twitter.com/KancelariaSejmu/status/1197656817221996545" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Było to drugie z głosowań nad kandydaturami do KRS. Pierwsze z głosowań zostało przerwane przez marszałek Witek.</p>
      <p>CZYTAJ RÓWNIEŻ: <a href="https://wpolityce.pl/polityka/474128-burza-wokol-glosowania-opozycja-oskarza-marszalek-witek"><b>Burza wokół głosowania w Sejmie! Opozycja oskarża marszałek Witek i cytuje nagranie: „Trzeba anulować, bo my przegramy…”. WIDEO</b></a></p>
      <blockquote>Zachowajmy dobre zwyczaje parlamentarne</blockquote>
      <p>— podkreślił przewodniczący Klubu KO Borys Budka. Zaapelował w imieniu klubu Koalicji Obywatelskiej oraz partii tworzących większość w Senacie o zachowanie politycznego parytetu w KRS.</p>
      <blockquote>Składamy ofertę państwu, żeby zarówno w Sejmie, jak i w Senacie, kandydatów do Krajowej Rady Sądownictwa zgłoszono i wybrano zgodnie z obowiązującym parytetem. Zwracam się do przedstawicieli klubu parlamentarnego Prawa i Sprawiedliwości - apeluję, by uszanować zgłoszenia dwóch największych klubów opozycyjnych w Sejmie i zobowiązuję się do tego, że połowa spośród kandydatów Senatu do Krajowej Rady Sądownictwa będzie oddana mniejszości w Senacie</blockquote>
      <p>— powiedział Budka.</p>
      <p>Zgodnie z przepisami w skład KRS wchodzi m.in. 4 posłów i dwóch senatorów. W Sejmie PiS zgłosił 4 kandydatury a po jednej KO i Lewica. Senat jeszcze nie wybierał swoich przedstawicieli.</p>
      <p>O poszanowanie pluralizmu w KRS zaapelowała także Anna Maria Żukowska (Lewica). Podkreśliła, że jej klub nie zamierza być opozycją totalną.</p>
      <blockquote>Bardzo proszę o uszanowanie pluralizmu, i o to, żeby państwo wycofali dwójkę swoich kandydatów lub żeby po prostu Prawo i Sprawiedliwość zagłosowało na kandydatów, kandydatki zgłoszone przez ugrupowania opozycyjne</blockquote>
      <p>— powiedziała Żukowska.</p>
      <p>
        <b>Do tych apeli odniósł się poseł PiS Dominik Tarczyński.</b>
      </p>
      <blockquote>Mówicie o pluralizmie, a ile wicemarszałków ma największy klub w Senacie (klub PiS)?</blockquote>
      <p>— pytał. Wskazał także na głosowania opozycji w komisjach.</p>
      <blockquote>Demokracja i ten pluralizm jest dobry, kiedy macie większość, a kiedy nie macie większości, to jest demokratura, czy tak?</blockquote>
      <p>— dodał poseł Tarczyński.</p>
      <p>Ostatecznie Sejm wybrał w czwartek w nocy posłów PiS Marka Asta, Arkadiusza Mularczyka, Bartosza Kownackiego i Kazimierza Smolińskiego na członków Krajowej Rady Sądownictwa. Niezbędnej większości nie uzyskały zgłoszone przez Koalicję Obywatelską Kamila Gasiuk-Pihowicz oraz przez Lewicę Joanna Senyszyn.</p>
      <p>Krajowa Rada Sądownictwa jest organem kolegialnym. Składa się z 25 członków. W jej skład wchodzą: I prezes Sądu Najwyższego, prezes Naczelnego Sądu Administracyjnego, osoba powołana przez Prezydenta RP, Minister Sprawiedliwości, czterech posłów, dwóch senatorów i 15 sędziów wybranych przez Sejm.</p>
      <p>
        <b>CZYTAJ WIĘCEJ:</b>
      </p>
      <p>
        <a href="https://wpolityce.pl/polityka/474124-awantura-w-sejmie-okrzyki-hanba-i-precz-z-komuna">Awantura w Sejmie! Pawłowicz, Piotrowicz i Stelina wybrani na sędziów TK. Opozycja: „Hańba” i „Precz z komuną”. WIDEO i ZDJĘCIA</a>
      </p>
      <p>
        <a href="https://wpolityce.pl/polityka/474123-sejm-wybral-sklad-trybunalu-stanu-chmaj-wiceprzewodniczacym">Sejm wybrał skład Trybunału Stanu. Wiceprzewodniczącymi Andrzejewski i Chmaj. Członkami zostali m.in. Dubois i Pahl!</a>
      </p>
      <p>kpc/PAP</p>
    </article>
  </body>
</html>