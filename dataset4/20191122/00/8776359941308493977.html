<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140065-recepti_uspihu_yakiy_vin__biznes_po-zhinochomu.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Ставки на себе"/>
    <meta property="og:description" content="Важко знайти те, чого ніколи не втрачав. На першій міжнародній конференції підприємниць ішлося про успіх. Організатором дискусійної панелі та унікальних майстер-класів «Успіх у тобі» виступила Київська торгово-промислова палата."/>
  </head>
  <body>
    <article>
      <h1>Ставки на себе</h1>
      <h2>Рецепти успіху: який він — бізнес «по-жіночому»?</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Федір МАЛЕНЬКИЙ</a></address>
      <p>
        <i>
          <b>Важко знайти те, чого ніколи не втрачав. На першій міжнародній конференції підприємниць ішлося про успіх. Організатором дискусійної панелі та унікальних майстер-класів «Успіх — у тобі» виступила Київська торгово-промислова палата.</b>
        </i>
      </p>
      <p>
        <b>Бренд — це завжди цінності</b>
      </p>
      <p>У кожної з найуспішніших жінок є свій секрет утілення задумів у життя, кожна з доповідачок на конференції поділилася своїм досвідом, що може стати рецептом для інших. Проте варто відзначити, що деякі тези виступів усе ж перетиналися. Підприємниці радять почати з визнання й оцінки власної енергії та потенціалу.</p>
      <p>Сімейний бізнес — у тренді. Підприємниця, співвласник і співзасновник українського бренду постійно тримає функцію бізнес-партнера «увімкненою». Адже виробляє одяг вона разом зі своїм чоловіком. Доводиться йти на компроміси частіше, ніж хотілося б. Але тандем жіночого й чоловічого бачення комерційних проектів створює унікальні товари на ринку. Сім’я та її традиції слугують запорукою довіри клієнтів.</p>
      <p>Бренд — це завжди цінності. Засновник торговельної марки для ювелірних виробів повернула компанії втрачені раніше позиції на ринку завдяки ребрендингу. Для цього знадобилося з’ясувати, якими є сповідувані цінності та створити концептуальні колекції для різного типу жінок. Удалося задовольнити попит і яскравих студенток, і статусних гранд-дам.</p>
      <p>Те, що бізнес може бути нежіночим, — міф. У цьому учасниць конференцій запевнила засновник групи компаній, що спеціалізуються на виробництві з використанням джерел альтернативної енергії. Принципи, якими керуються компанії, поширились і на особисте життя підприємниці — вона та її близькі користуються електромобілями. Це особливість жіночого бізнесу, він завжди перетворюється на стиль життя.</p>
      <p>
        <b>Усе починається з мрії</b>
      </p>
      <p>Мрія — це початок бізнесу. Засновник компанії з виробництва трикотажного одягу почала з однієї побутової в’язальної машини, а сьогодні експортує трикотаж у країни Європи. Запевняє, що причина успіху — це мрія, адже на початку бізнесу не знала про трикотаж геть нічого. Усе ще мріє про створення дому моди на зразок <i>Chanel</i> і це дає сили невпинно рухатися вперед.</p>
      <p>Якщо у вас не вірять — ідіть уперед. У цьому переконалася керуючий партнер мережі хімчисток. В її ідею створення унікальних послуг даного сегменту не вірив ніхто, але вона все ж змогла успішно втілити її в життя. Це коштувало жінці розлучення та стресів, але вона не шкодує про такий нелегкий шлях. Тепер користується інструментами таймменеджменту, аби віднайти баланс між особистим життям і веденням бізнесу.</p>
      <p>«Місце в трамваї можете залишити собі, а місце в наглядовій раді зобов’язані надати мені», — нагадала слова однієї жінки бізнес-консультант із Німеччини. Їй вдалося створити мережу для молодих інвесторів, котрі не бояться вкладати гроші в нові та перспективні проекти, за якими стоять жінки. Особливо приємно іноземку здивували статистичні дані щодо підприємниць в Україні — їх у нас аж 38%!</p>
      <p>Усіх таких людей вирізняє цілеспрямованість, довгий шлях із великими перешкодами, а тому вони впевнені: «Успіх — у тобі!»</p>
      <p> </p>
      <p>
        <b>КОМЕНТАР ДЛЯ «ЗБ»</b>
      </p>
      <p>
        <b>
          <i><pic src="http://zib.com.ua/graphics/Personnel/Drachevska_Olga.jpg" width="50" height="67"/>Ольга ДРАЧЕВСЬКА, <br/></i>
        </b>
        <i>засновник, адвокат компанії Incolanse</i>
      </p>
      <p>
        <b>
          <i>— Якими були поштовхи до того, аби стати тим, ким ви є сьогодні?</i>
        </b>
      </p>
      <p>— Коли мені в 6 років тато задав питання стосовно того, ким я хочу стати, при цьому маючи дуже успішного у сфері бізнесу батька, я сказала: «Тату, ти невдаха. Ти лише заробляєш гроші, а я буду президентом». Мені здавалося, що тільки ця посада може зробити для людини щось більше.</p>
      <p>Те прагнення, про яке розповідають по телевізору, такий собі успіх в американському стилі, зовсім не відповідає дійсності. Ті фінансові блага, які отримуєш у житті, — не найголовніше. Гроші — це тільки метод твоєї особистої реалізації.</p>
      <p>Для жінки самореалізація — це її оточення: діти, шлюб, близькі, компанія. Мене в офісі оточують не підлеглі, а мої близькі. Чоловічий колектив у моїй компанії — це ті, кого я люблю та з ким мені хочеться постійно продовжувати жити поруч, відпочивати, заробляти.</p>
      <p>Більшість спікерів говорить про те, як заробити перший мільйон. Перший мільйон заробити важко. Свій перший мільйон я заробила сама, це не була інвестиція зі сторони, я не брала цих грошей у батька, і це було до шлюбу. Вважаю, що саме це досягнення в моєму житті було найважчим. Далі я обрала шлях інвестування цих грошей у себе. Змогла об’єднати прекрасних людей у свій колектив саме тому, що побудувала фінансовий фундамент для подальшого розвитку.</p>
      <p>Тому заробляйте, самореалізуйтеся, вкладайте в себе — у свій інтелект, у свій фізичний метод реалізації. Здоровий спосіб життя, правильне харчування, спорт — це 30% вашого успіху.</p>
      <related>
        <h4>Матеріали за темою</h4>
        <a href="https://zib.com.ua/ua/139985-za_yaki_dii_top-menedzheri_vidpovidatimut_svoim_maynom.html"/>
        <a href="https://zib.com.ua/ua/issue/683/"/>
        <a href="https://zib.com.ua/ua/140022-zhinki-pidpriemci_podililisya_receptami_svogo_uspihu.html"/>
        <a href="https://zib.com.ua/ua/139919-advokati_ta_pidpriemci_obgovorili_yak_zahistiti_biznes.html"/>
        <a href="https://zib.com.ua/ua/139626-pri_kabmini_stvoreno_doradchiy_organ_dlya_zahistu_biznesu.html"/>
        <a href="https://zib.com.ua/ua/139384-ukrainski_biznesmeni_lyublyat_domovlyatis_a_ne_borotisya_za_.html"/>
        <a href="https://zib.com.ua/ua/issue/677/"/>
        <a href="https://zib.com.ua/ua/139215-licenzuvannya_peredadut_u_ruki_uryadu_vsuperech_konstitucii.html"/>
        <a href="https://zib.com.ua/ua/issue/675/"/>
        <a href="https://zib.com.ua/ua/139109-fiktivne_pidpriemnictvo_perestane_buti_metodom_tisku_na_bizn.html"/>
        <a href="https://zib.com.ua/ua/issue/674/"/>
        <a href="https://zib.com.ua/ua/139076-prodavec_ne_vidav_chek_vizmit_cey_tovar_u_podarunok_proekt_z.html"/>
        <a href="https://zib.com.ua/ua/138634-komplaens_yaka_cina_chi_cinnist_prozoroi_diyalnosti_dlya_biz.html"/>
        <a href="https://zib.com.ua/ua/issue/670/"/>
        <a href="https://zib.com.ua/ua/138272-vinahidlivi_pidpriemci_vikoristovuyut_zakon_pro_tov_yak_zbro.html"/>
        <a href="https://zib.com.ua/ua/issue/666/"/>
        <a href="https://zib.com.ua/ua/138158-yak_fop_zahistiti_mayno_vid_kreditoriv_za_dopomogoyu_shlyubn.html"/>
        <a href="https://zib.com.ua/ua/issue/665/"/>
        <a href="https://zib.com.ua/ua/137986-kerivnikam_na_zamitku_yaki_nepriemnosti_dlya_nih_prihovue_za.html"/>
        <a href="https://zib.com.ua/ua/issue/663/"/>
        <a href="https://zib.com.ua/ua/137882-noveli_statutu_tovaristva_kriz_prizmu_sudovoi_praktiki.html"/>
        <a href="https://zib.com.ua/ua/issue/662/"/>
        <a href="https://zib.com.ua/ua/137453-byudzhetnikam_dozvolyat_otrimuvati_dividendi.html"/>
        <a href="https://zib.com.ua/ua/issue/658/"/>
        <a href="https://zib.com.ua/ua/137272-biznes_pozbavlyat_neobhidnosti_pitati_dozvolu_na_vedennya_de.html"/>
        <a href="https://zib.com.ua/ua/issue/657/"/>
        <a href="https://zib.com.ua/ua/136718-statut_tov_yakiy_nini_e_obovyazkovim_mozhe_otrimati_status_f.html"/>
        <a href="https://zib.com.ua/ua/issue/651/"/>
        <a href="https://zib.com.ua/ua/136555-advokati_nazvali_golovni_porogi_yakih_slid_osterigatisya_pid.html"/>
        <a href="https://zib.com.ua/ua/issue/649/"/>
        <a href="https://zib.com.ua/ua/136564-biznes_po-ukrainski_yak_ne_vtratiti_svoih_groshey.html"/>
        <a href="https://zib.com.ua/ua/136459-scho_zavazhae_pidpriemcyam_pracyuvati_ta_yak_zahischatisya_v.html"/>
        <a href="https://zib.com.ua/ua/issue/648/"/>
        <a href="https://zib.com.ua/ua/136120-maliy_biznes_pidtrimayut_zaboronoyu_na_perevirki.html"/>
        <a href="https://zib.com.ua/ua/issue/645/"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>