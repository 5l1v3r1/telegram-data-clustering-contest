<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/calcio/inter_conte_torino_carica_emergenza_stimolo-4879621.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Inter, Conte suona la carica: «Siamo in emergenza, ma che sia uno stimolo»"/>
    <meta property="og:description" content="L'Inter riparte dalla trasferta di Torino contro l'ex Walter Mazzarri: «Siamo in emergenza, ma deve essere uno stimolo», ha detto Antonio Conte. Infortuni. «Per quel che..."/>
  </head>
  <body>
    <article>
      <h1>Inter, Conte suona la carica: «Siamo in emergenza, ma che sia uno stimolo»</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Salvatore Riggio</a></address>
      <p>L'Inter riparte dalla trasferta di Torino contro l'ex Walter Mazzarri: «Siamo in emergenza, ma deve essere uno stimolo», ha detto Antonio Conte.</p>
      <p>Infortuni. «Per quel che riguarda i recuperi rimangono indisponibili Sensi, Gagliardini e Asamoah, oltre a Politano e Sanchez».</p>
      <p>Emergenza. «Dobbiamo stringere i denti. Questo deve essere uno stimolo ulteriore. Al tempo stesso sappiamo che bisognerà tirare fuori ancora di più del massimo dei calciatori per sopperire a questa situazione che speriamo possa alleggerirsi dando anche a me la possibilità di fare delle scelte senza avere dei rischi».</p>
      <p>Partite. «Abbiamo sette partite importanti prima di Natale e dovremo cercare di fare del nostro meglio in campionato e in Champions, sapendo che non sarà semplice passare il turno in Europa. Sapevamo però dall'inizio che non sarebbe stata una stagione semplice».</p>
      <p>Derby Mazzarri. «Con Walter i rapporti sono ottimi. Abbiamo avuto modo di affrontarci in Inghilterra e abbiamo parlato della nostra esperienza. È inevitabile che quando si gioca io divento il suo avversario e lui il mio».</p>
      <p>Lettera minatoria. «Come ho detto anche in passato, penso che dobbiamo cercare di trasmettere valori positivi per chi ci segue, per le generazioni a venire. Avevo parlato anche di come ero rimasto sorpreso dopo essere tornato in Italia. Penso non sia giusto dare spazio a questi episodi che sono negativi, diseducativi. Più spazio si dà a queste situazioni, più messaggi negativi mandiamo ai giovani che vedono in noi persone da cui apprendere insegnamenti positivi. Meno ne parliamo e meglio è».</p>
      <footer>Ultimo aggiornamento: 18:47<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/sport/calcio/torino_mazzarri_rivincite_inter_conferenza_stampa-4879966.html"/>
        <a href="https://www.ilmessaggero.it/sport/calcio/conte_intervista_equipe_carriera_inter-4879589.html"/>
      </related>
    </article>
  </body>
</html>