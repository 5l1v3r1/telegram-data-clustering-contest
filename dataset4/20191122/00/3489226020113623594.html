<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/san-shmera-o-kosmos-syntarassetai-me-th-dolofonia-toy-tzon-kenenti-video-photos"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="ΣΑΝ ΣΗΜΕΡΑ: Ο κόσμος συνταράσσεται με τη δολοφονία του Τζον Κένεντι (Video &amp; Photos)"/>
    <meta property="og:description" content="Μια δολοφονία που συντάραξε όλο τον κόσμο. Μια προσωπικότητα και ένας πρόεδρος δημοφιλής, με δημοκρατικό πρόσημο πέφτει νεκρός από σφαίρες. "/>
  </head>
  <body>
    <article>
      <h1>ΣΑΝ ΣΗΜΕΡΑ: Ο κόσμος συνταράσσεται με τη δολοφονία του Τζον Κένεντι (Video &amp; Photos)</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Μια δολοφονία που συντάραξε όλο τον κόσμο. Μια προσωπικότητα και ένας πρόεδρος δημοφιλής, με δημοκρατικό πρόσημο πέφτει νεκρός από σφαίρες. </h4>
      <p>Η Αμερική παγώνει όπως και όλος ο κόσμος. Μια δολοφονία με πολλά ερωτήματα που παραμένουν ακόμα αναπάντητα. Η μόνη αξιόπιστη μαρτυρία μία ερασιτεχνική λήψη διάρκειας δευτερολέπτων... Λίγα χρόνια μετά, μια δεύτερη δολοφονία, του αδελφού του δολοφονηθέντος προέδρου, Ρόμπερτ Κένεντι που έχει εξασφαλίσει το χρίσμα των Δημοκρατικών, έρχεται να ενισχύσει τα σενάρια συνωμοσίας. </p>
      <figure>
        <iframe src="https://www.youtube.com/embed/lj43Lo8E1zQ" width="459" height="344" data-service="Youtube" scrolling="no"/>
      </figure>
      <p>Ο πρόεδρος Κένεντι και η σύζυγός του, Τζάκυ, έφτασαν στο Ντάλας στις 11:30 το πρωί στις 22 Νοεμβρίου1963, στο πλαίσιο περιοδείας στο Τέξας. Η πομπή επρόκειτο να διασχίσει ολόκληρη σχεδόν την πόλη για να καταλήξει στο εκθεσιακό κέντρο όπου θα μιλούσε ο πρόεδρος. Ένα τεράστιο πλήθος, είχε παραταχθεί κατά μήκος των λεωφόρων για να δει και να επευφημήσει τον πρόεδρο.</p>
      <p>Μετά τη διέλευσή της από το κέντρο της πόλης και τους ουρανοξύστες που τόσο φοβούνταν οι άνθρωποι της ασφάλειας του προέδρου, η πομπή εισήλθε στην θεωρούμενη σαν ασφαλή περιοχή της ανισόπεδης διασταύρωσης της οδού Ελμ. Στις 12:28 όταν τα αυτοκίνητα πέρασαν μπροστά από το κτίριο του Αποθετηρίου Σχολικών Βιβλίων της πολιτείας. Ένα λεπτό αργότερα αρχίζει και η μοναδική ταινία που καταγράφει τα τραγικά γεγονότα.</p>
      <p>Το προεδρικό αυτοκίνητο κινούταν αργά. Αργότερα ειπώθηκε ότι ο πρόεδρος το είχε ζητήσει, ενθαρρυμένος από την ενθουσιώδη υποδοχή του κόσμου σε μία πολιτεία κρίσιμη πολιτικά και παραδοσιακά εχθρική προς τους Δημοκρατικούς.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd7b551825e63797e2c5c93.jpg"/>
      </figure>
      <p>
        <b>Πυροβολισμός στην πλατεία Ντίλι</b>
      </p>
      <p>Στις 12:30, ο Κένεντι, ο οποίος χαιρετούσε τον κόσμο, έφερε ξαφνικά τα χέρια του στο λαιμό του και άρχισε να σκύβει προς την πλευρά της συζύγου του, η οποία τον κοίταζε έντρομη. Ένας παριστάμενος έστριψε απότομα το κεφάλι του προς την πλατεία Ντίλι, μακριά από το Αποθετήριο. Ένας πυροβολισμός είχε ακουστεί αλλά ελάχιστοι τον είχαν αντιληφθεί. Ένα δευτερόλεπτο αργότερα, ο Κόναλι, ο οποίος καθόταν ακριβώς μπροστά από τον Κένεντι έπεσε απότομα μπροστά, χτυπημένος από τη δεύτερη σφαίρα.</p>
      <p>Τέσσερα δευτερόλεπτα, μία τρίτη σφαίρα χτύπησε τον πρόεδρο στο κεφάλι, το οποίο κυριολεκτικά συνεθλίβη. Το σώμα του Κένεντι τινάχθηκε προς τα πίσω και έπεσε απότομα στην αγκαλιά της Τζάκι, από το στόμα της οποίας ξέφυγε μόνο ένα "Ω, όχι".</p>
      <p> Η Τζάκι σηκώθηκε από το κάθισμα για να βοηθήσει τον μυστικό πράκτορα Κλίντον Χιλ, ο οποίος σκαρφάλωσε στη λιμουζίνα από πίσω και έσπρωξε την πρώτη κυρία πίσω στο κάθισμα. Αμέσως μετά, το αυτοκίνητο χάθηκε κάτω από μία ανισόπεδη διάβαση αναπτύσσοντας ταχύτητα με προορισμό το νοσοκομείο Πάρκλαντ Μεμόριαλ. </p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd7b551825e637bfa6c8a33.jpg"/>
      </figure>
      <p>
        <b>Επισήμως νεκρός και ο κόσμος παγώνει</b>
      </p>
      <p>Μία ώρα αργότερα, παρά τις προσπάθειες των γιατρών, ανακοινώθηκε επισήμως ότι ο πρόεδρος Κένεντι είναι νεκρός. Σύμφωνα με μετέπειτα και ανεπίσημες αναφορές του Δρ Τομ Σάιρς, επικεφαλής χειρουργού στο νοσοκομείο και καθηγητή χειρουργικής στο Πανεπιστήμιο του Τέξας, ο θάνατος του Κένεντι ήταν ακαριαίος: «Ιατρικώς, ήταν εμφανές ότι ο πρόεδρος δεν ήταν ζωντανός όταν τον έφεραν. Δεν υπήρχε αυτόματη αναπνοή. Οι κόρες των ματιών του ήταν διεσταλμένες και ακίνητες. Ήταν φανερό το τραύμα που είχε δεχθεί στο κεφάλι ήταν θανατηφόρο», είπε ο Δρ. Σάιρς.</p>
      <p>Στις 14:38, με την Τζάκι στο πλευρό του, ανέκφραστη πλέον και με το αίμα του άντρα της στα ρούχα της, ο αντιπρόεδρος Λίντον Τζόνσον ορκίστηκε 36ος πρόεδρος των Ηνωμένων Πολιτειών μέσα στο προεδρικό αεροσκάφος.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd7b551825e637b0f6b9b42.jpg"/>
      </figure>
      <p>
        <b>Το Who is Who του προέδρου</b>
      </p>
      <p>Ο Τζον Φιτζέραλντ Κένεντι, ο 35oς κατά σειρά πρόεδρος των Ηνωμένων Πολιτειών της Αμερικής, γεννήθηκε στο Μπρουκλάιν της Μασαχουσέτης στις 29 Μαΐου 1917. Ήταν γιος του πολυεκατομμυριούχου Τζόζεφ Κένεντι, ο οποίος, αφού έκανε τεράστια περιουσία κατά τη διάρκεια της ποτοαπαγόρευσης, έγινε ένας από τους σημαντικότερους υποστηρικτές του Ρούζβελτ, ο οποίος αργότερα τον διόρισε πρεσβευτή στη Βρετανία (1938-1940).</p>
      <p>Ο Τζον Κένεντι έκανε σπουδές στο Χάρβαρντ και το Λονδίνο. Κατά τη διάρκεια του Β' Παγκοσμίου Πολέμου υπηρέτησε στο ναυτικό ως κυβερνήτης τορπιλακάτου. Για τη γενναιότητα που επέδειξε διασώζοντας το πλήρωμά του τού απενεμήθη το Αριστείο Ανδρείας. Εξελέγη με τους Δημοκρατικούς μέλος της Βουλής των Αντιπροσώπων το 1947 και γερουσιαστής το 1952. Τον επόμενο χρόνο παντρεύτηκε τη Ζακλίν (Τζάκι) Λι Μπουβιέ, η οποία του χάρισε τρία παιδιά. Το 1960 ήταν ο πιο νεαρός και ο πρώτος καθολικός πολιτικός που είχε κατακτήσει ποτέ το αξίωμα του Προέδρου, αν και η νίκη ήταν οριακή. Ορκίστηκε Πρόεδρος των ΗΠΑ στις 20 Ιανουαρίου 1961.</p>
      <p>Υπερασπιστής των πολιτικών δικαιωμάτων, άσκησε πιέσεις σε κυβερνήτες και νομοθετικά σώματα, ώστε να εκλείψουν οι φυλετικές διακρίσεις, ειδικά στα σχολεία και στα πανεπιστήμια, όπου ο ρατσισμός ήταν έντονος στις πολιτείες του Νότου. </p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd7b551825e637bfc10c3b2.jpg"/>
      </figure>
      <p>
        <b>Διαβάστε επίσης: <a href="https://www.documentonews.gr/article/salos-stis-hpa-apo-thn-apofash-tramp-na-mhn-apokalypsei-ola-ta-eggrafa-gia-th-dolofonia-kenenti">Σάλος </a></b>
        <b>
          <a href="https://www.documentonews.gr/article/salos-stis-hpa-apo-thn-apofash-tramp-na-mhn-apokalypsei-ola-ta-eggrafa-gia-th-dolofonia-kenenti">στις ΗΠΑ από την απόφαση Τραμπ να μην αποκαλύψει όλα τα έγγραφα για τη δολοφονία Κένεντι</a>
        </b>
      </p>
      <blockquote>Ποιος δολοφόνησε τον Κένεντι; H CIA, η Κούβα, οι Ρώσοι, οι μαφιόζοι ή ένας απλός ψυχάκιας;</blockquote>
      <p>
        <b>Ο Λη Χάρβεϊ Όσβαλντ</b>
      </p>
      <p>Λίγα λεπτά μετά τη δολοφονία, η αστυνομία του Ντάλας περικύκλωσε το κτίριο του Αποθετηρίου και άρχισε να το ερευνά, μη δίνοντας προς στιγμήν σημασία σε έναν νεαρό μαυροντυμένο υπάλληλο που βρισκόταν στο ισόγειο του κτιρίου.</p>
      <p>Στον 6ο όροφο, οι αστυνομικοί ανακάλυψαν μία απαρχαιωμένη ιταλική καραμπίνα Μάνλιχερ-Καρκάνο με ιαπωνική σκοπευτική διόπτρα. Στην άλλη άκρη του ορόφου, δίπλα σε ένα ανοικτό παράθυρο με θέα στην οδό Ελμ, ανακάλυψαν τρεις κάλυκες. Λίγα λεπτά αργότερα, άρχισε το ανθρωποκυνηγητό για τον Λη Χάρβεϊ Όσβαλντ, τον νεαρό που λίγο νωρίτερα ήταν στο ισόγειο, ο οποίος συνελήφθη ύστερα από περιπετειώδη καταδίωξη μέσα στην αίθουσα ενός κινηματογράφου. "Αυτό ήταν" ήταν τα λόγια του μόλις συνελήφθη, αλλά αμέσως έθεσε και ένα ερώτημα: "Γιατί μου περνάτε χειροπέδες; Το μόνο που έκανα είναι να φέρω ένα πιστόλι στον κινηματογράφο". Για την αστυνομία ωστόσο, η οποία τον κατηγόρησε και για τον φόνο ενός από τους άνδρες της λίγα λεπτά πριν από τη σύλληψη, ο Λη Χάρβεϊ Όσβαλντ ήταν ο "ύποπτος υπ' αρ. 1".</p>
      <p>Ύστερα από δύο ημέρες εξουθενωτικών ανακρίσεων, το αποτέλεσμα των οποίων δεν αποκαλύφθηκε ποτέ, αποφασίστηκε ο Όσβαλντ, πρόεδρος μίας επιτροπής υποστήριξης της Κούβας, ο οποίος είχε μεταναστεύσει στην ΕΣΣΔ το 1959 αλλά επέστρεψε στις ΗΠΑ το 1962 και γενικά θεωρήθηκε μαρξιστής αλλά φήμες τον έφεραν ως φανατικό ακροδεξιό, πρώην πεζοναύτη, να οδηγηθεί από τα κρατητήρια του αρχηγείου αστυνομίας του Ντάλας στις φυλακές.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd7af22825e636a2264b443.jpg"/>
      </figure>
      <p>
        <b>Ο Τζακ Ρούμπι πυροβολεί και σκοτώνει τον Όσβαλντ, ενώ μεταφερόταν στη φυλακή</b>
      </p>
      <p>Στις 24 Νοεμβρίου 1963 ο Τζακ Ρούμπι, ο 52χρονος διευθυντής νυχτερινών κέντρων και καμπαρέ στο Ντάλας, πυροβολεί και σκοτώνει τον Λι Χάρβεϊ Όσβαλντ, κατηγορούμενο για τη δολοφονία του προέδρου Κένεντυ....</p>
      <p>Στο υπόγειο του κτιρίου, μέσα σε συνωστισμός αστυνομικών, δημοσιογράφων, φωτογράφων αλλά και τηλεοπτικών συνεργείων που μετέδιδαν ζωντανά τη μεταφορά του Όσβαλντ, δύο αστυνομικοί με πολιτικά συνόδευαν τον Όσβαλντ, όταν ξαφνικά, ένας βραχύσωμος άνδρας διαπέρασε τον κλοιό και μπροστά σε εκατομμύρια τηλεθεατές πυροβόλησε εξ επαφής τον Όσβαλντ στο στομάχι.</p>
      <p>Ο Όσβαλντ οδηγήθηκε στο νοσοκομείο Πάρκλαντ όπου πέθανε, λίγα βήματα από τον θάλαμο στον οποίο κηρύχθηκε κλινικά νεκρός ο Κένεντι. Μέσα στο κτίριο είχε ήδη συλληφθεί ο δολοφόνος που ονομαζόταν Τζακ Ρούμπι, ακροδεξιός, ιδιοκτήτης κακόφημου νυκτερινού κέντρου και πασίγνωστος συνεργάτης και πληροφοριοδότης της αστυνομίας, τόσο που του επιτρεπόταν η ελεύθερη κίνηση ανά πάσα στιγμή σε οποιοδήποτε χώρο των κτιρίων της αστυνομίας.</p>
      <figure>
        <iframe src="https://www.youtube.com/embed/0xU7Lhd7Wwo" width="459" height="344" data-service="Youtube" scrolling="no"/>
      </figure>
      <p>
        <b>Ποιος ήταν ο δολοφόνος Τζακ Ρούμπι; </b>
      </p>
      <p>Γεννήθηκε σε μια φτωχή οικογένεια πολωνοεβραίων, μεγάλωσε στους κακόφημους δρόμους του Σικάγο, όπου σε νεαρή ηλικία είχε ήδη αρχίσει την παραβατικότητα. Δεν ολοκλήρωσε ποτέ το σχολείο, ενώ για χρόνια ήταν πωλητής. Κατά τη διάρκεια του ‘Β Παγκοσμίου Πολέμου υπηρέτησε τη Πολεμική Αεροπορία. Στα τέλη του 1940, μετακόμισε στο Ντάλας, ασχολήθηκε με μαγαζιά της νυχτερινής ζωής και γέμιζε το ποινικό του μητρώο με συλλήψεις και μικρο-αδικήματα. Οι σχέσεις του με τη Μαφία και η εθνικιστική του ρητορεία ήταν γνωστές...</p>
      <p>
        <b>Ο θάνατος και του Ρούμπι</b>
      </p>
      <p>Ο Ρούμπι καταδικάστηκε πρωτόδικα για το φόνο του Όσβαλντ το Φεβρουάριο του 1964. Στον Ρούμπι επιβλήθηκε η θανατική καταδίκη μέσω της ηλεκτρικής καρέκλας. Ο δικηγόρος του καταφέρθηκε κατά της απόφασης αποδίδοντας αντισημιτικά κίνητρα στην καταδίκη του Εβραίου πελάτη του. Το Εφετείο ακύρωσε ομόφωνα τη θανατική του καταδίκη με την αιτιολογία ότι «στην πρώτη δίκη δικαζόταν όχι μόνο ο Ρούμπι αλλά και το ίδιο το Ντάλας, με το βάρος της ενοχής για τη δολοφονία του Κένεντι» και έτσι ήταν απαραίτητο να γίνει ξανά η δίκη σε άλλη πόλη ώστε να διασφαλιστεί η αμεροληψία δικαστηρίου. </p>
      <p>Ενώ ο Τζάκι Ρούμπι περίμενε την να δικαστεί ξανά, πέθανε από πνευμονική εμβολή στις 3 Ιανουαρίου 1967, στο ίδιο νοσοκομείο που είχαν καταλήξει και ο πρόεδρος Κένεντυ και ο Όσβαλντ. Ο θάνατος του αναζωπύρωσε πάλι τις θεωρίες συνωμοσίας...</p>
      <p>
        <b>Οι θεωρίες της συνωμοσίας</b>
      </p>
      <p>Ο Lee Harvey Oswald κατηγορήθηκε για τη δολοφονία του αμερικανού ηγέτη και η προεδρική επιτροπή που διερεύνησε το ζοφερό γεγονός, με επικεφαλής τον Earl Warren, κατέληξε στο ότι ο Oswald έδρασε μόνος.</p>
      <p>Το πόρισμα της Επιτροπής Warren δεν έπεισε κανέναν και παρά τις τόσες δεκαετίες που έχουν περάσει από τον φόνο του Κένεντι, το συλλογικό φαντασιακό συνεχίζει να δονείται από θεωρίες για το ποιος κρυβόταν πίσω από τη διαβόητη δολοφονική ενέδρα.</p>
      <p>Έρευνα του δικτύου ABC News το 2003 βρήκε ότι το 70% των αμερικανών πολιτών πιστεύουν ότι η δολοφονία Κένεντι ήταν αποτέλεσμα ευρύτερης πλοκής, με τις θεωρίες συνωμοσίας να δίνουν έκτοτε και να παίρνουν.</p>
      <p>Ήταν η τροχιά των σφαιρών που μπήκαν στο μικροσκόπιο των αναλυτών, ήταν ο φερόμενος δεύτερος εκτελεστής, ήταν η CIA, ήταν κουβανοί αντάρτες για το επεισόδιο του Κόλπου των Χοίρων, ήταν η KGB, ήταν ο αντιπρόεδρος Λίντον Τζόνσον, ήταν η Μαφία, ποιος ευθύνεται τελικά για τη δολοφονία που ακούστηκε στα πέρατα της οικουμένης;</p>
      <p>Δεκαετίες ερευνών, ακροαματικών διαδικασιών, ντοκουμέντων, μητρώων, καταγραφών και συνεντεύξεων δεν έχουν απαντήσει στο ερώτημα αν ο Lee Harvey Oswald έδρασε μόνος.</p>
      <figure>
        <img src="https://img.documentonews.gr/unsafe/580x/smart/http://img.dash.documentonews.gr/documento/imagegrid/2019/11/22/5dd7b551825e637bfa6c8a33.jpg"/>
      </figure>
      <figure>
        <img src="https://img.documentonews.gr/unsafe/580x/smart/http://img.dash.documentonews.gr/documento/imagegrid/2019/11/22/5dd7b550825e63797e2c5c92.jpg"/>
      </figure>
      <p>
        <b>Ρόμπερτ Κέννεντυ - Μια δεύτερη δολοφονία ενισχύει τα σενάρια συνωμοσίας</b>
      </p>
      <p>Μια δεύτερη δολοφονία ωστόσο, αυτή του αδελφού του προέδρου και μάλιστα όταν έχει πάρει το χρίσμα των Δημοκρατικών ενισχύει τα σενάρια συνωμοσίας</p>
      <p>Τους πρώτους μήνες του 1968, το Δημοκρατικό Κόμμα (ΗΠΑ) διχαζόταν ανάμεσα στην υπό τον πρόεδρο Λίντον Τζόνσον δεξιά πτέρυγα και στο φιλελεύθερο στρατόπεδο του γερουσιαστή Γιουτζίν Μακάρθι, φλογερού πολέμιου της πολιτικής Τζόνσον στο Βιετνάμ, που συγκέντρωνε την υποστήριξη των πιο αριστερών στοιχείων του κόμματος, της νεολαίας και της διανόησης.</p>
      <p>Σε μια στιγμή που το Δημοκρατικό Κόμμα εμφανιζόταν έντονα πολωμένο σε αριστερή και δεξιά πτέρυγα, ο πρώην υπουργός Δικαιοσύνης, στην κυβέρνηση του αδελφού του, Ρόμπερτ Κέννεντι, εμφανίστηκε ως το ενωτικό Κέντρο, που ήξερε να βρίσκει τη χρυσή τομή ανάμεσα στο ριζοσπαστισμό και τη σύνεση, το φιλειρηνικό κίνημα και το εθνικό συμφέρον, τις ελπίδες των πολλών και τα συμφέροντα των λίγων.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd7b8d6825e63747218ad63.jpg"/>
      </figure>
      <p>Γόνος αριστοκρατικής οικογένειας της Βοστώνης, ήταν το έβδομο από τα εννέα παιδιά του πολυεκατομμυριούχου πρώην πρεσβευτή των Η.Π.Α. στη Μεγάλη Βρετανία Τζόζεφ Πάτρικ Κένεντι και της Ρόουζ Φιτζέραλντ. Με άριστες νομικές σπουδές στα φημισμένα πανεπιστήμια του Χάρβαρντ και της Βιρτζίνια, ασχολήθηκε με την πολιτική βοηθώντας τον αδελφό του, Τζον Φιτζέραλντ Κένεντι, στον προεκλογικό του αγώνα ως γερουσιαστή. Το 1961 έγινε υπουργός Δικαιοσύνης ενώ παράλληλα ήταν σύμβουλος του προέδρου αδελφού του. Η θητεία του στο υπουργείο Δικαιοσύνης και η διαμάχη του με τον ρατσιστή κυβερνήτη της Αλαμπάμα, Τζορτζ Ουάλας, τον ανέδειξαν σε μαχητικό υπέρμαχο των δικαιωμάτων των μαύρων και των φτωχών, ενώ η αντιπολεμική στάση του στο θέμα του Βιετνάμ τον έκανε ιδιαίτερα αγαπητό στους κόλπους των φοιτητών και της φιλελεύθερης διανόησης. Το 1964 εξελέγη γερουσιαστής Νέας Υόρκης και στη συνέχεια εκδήλωσε την πρόθεσή του να διεκδικήσει το προεδρικό αξίωμα.</p>
      <p>Το βράδυ της Τρίτης, 4 Ιουνίου, όλα είχαν κριθεί: ο Ρόμπερτ Κένεντι ήταν ο θριαμβευτής των εκλογών, ο αδιαφιλονίκητος εκλεκτός των Δημοκρατικών για τον Λευκό Οίκο. Χιλιάδες ενθουσιώδεις οπαδοί του κατέκλυσαν το ξενοδοχείο Αμπάσαντορ, στο Λος Άντζελες, και ξέσπασαν σε ξέφρενους πανηγυρισμούς. Γύρω στα μεσάνυχτα, ο Κένεντι ανέβηκε στην εξέδρα της μεγάλης αίθουσας χορού για έναν σύντομο ευχαριστήριο λόγο προς τους εκλογείς του, με τη σύζυγό του Έθελ και με τέσσερα από τα δέκα παιδιά του στο πλευρό του. Όταν τελείωσε, το ρολόι του έδειχνε 12.15 μετά τα μεσάνυχτα. Είχε αργήσει για την προγραμματισμένη συνέντευξη Τύπου, σε μία διπλανή αίθουσα. Κατέβηκε από το βήμα και, για να κόψει δρόμο, πέρασε από ένα διάδρομο, δίπλα από τις κουζίνες, περιστοιχιζόμενος από συνεργάτες, δημοσιογράφους και συγγενείς. Κάποια στιγμή κοντοστάθηκε αναζητώντας την Έθελ που είχε μείνει πίσω. Εκείνη τη στιγμή ένα χέρι σηκώθηκε στα δεξιά του και αμέσως μετά ακούστηκαν οκτώ πυροβολισμοί.</p>
      <p>Ακολούθησε απερίγραπτο πανδαιμόνιο. Μία γυναίκα φώναξε "Όχι, Θεέ μου, όχι πάλι τα ίδια". Ο γνωστός ποδοσφαιριστής Ρούζβελτ Γκράιερ, σωματοφύλακας του υποψήφιου προέδρου, έπεσε πάνω στον μικροκαμωμένο μελαψό με το μικρό περίστροφο και τον αφόπλισε ενώ αυτός κραύγαζε: "Αφήστε με να σας εξηγήσω, το έκανα για την πατρίδα μου". Στο μεταξύ, ο Ρόμπερτ Κένεντι ήταν στο πάτωμα, μέσα σε μια λίμνη αίματος, με πρόσωπο κατάλευκο, μάτια ανοιχτά και χείλη που τρεμόπαιζαν.</p>
      <p>Στο νοσοκομείο του "Καλού Σαμαρείτη", όπου μεταφέρθηκε, επί 3 ώρες και 45 λεπτά οι καλύτεροι νευροχειρουργοί έδωσαν άνιση μάχη. Ήταν Πέμπτη 6 Ιουνίου, 1.44 τα χαράματα όταν ο Ρόμπερτ Φράνσις Κένεντι απεβίωσε.</p>
      <p>Η επίσημη εκδοχή για τη δολοφονία του Ρόμπερτ Κένεντι, που δόθηκε κάπως βιαστικά από τον υπουργό Δικαιοσύνης, είναι ότι ο δράστης, ο 24χρονος Ιορδανός Σιρχάν Βισχάρα Σιρχάν, κινήθηκε μόνος του, χωρίς να υπάρχει ευρύτερη συνωμοσία, με κίνητρο τη φιλοϊσραηλινή στάση του Κένεντι στο Μεσανατολικό.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>