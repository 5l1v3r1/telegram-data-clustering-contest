<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/cultura/constanteni-la-targul-gaudeamus-2019-cerasela-dobrinescu-lanseaza-un-volum-despre-istoria-rusilor-lipoveni-din-dobrogea-705753.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Cerasela Dobrinescu lansează un volum despre istoria rușilor lipoveni din Dobrogea"/>
    <meta property="og:description" content="Desfasurata sub semnul implinirii a 30 de ani de la momentul istoric al Revolutiei romane din decembrie 1989, editia cu numarul 26 a Targului GAUDEAMUS Radio Romania a debutat miercuri, 20 noiembrie, in ..."/>
  </head>
  <body>
    <article>
      <h6 class="kicker">Constănțeni la Târgul GAUDEAMUS 2019</h6>
      <h1>Cerasela Dobrinescu lansează un volum despre istoria rușilor lipoveni din Dobrogea</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Simona ANGHEL</a></address>
      <p>
        <a href="https://www.ziuaconstanta.ro/stiri/cultura/constanteni-la-targul-gaudeamus-2019-cerasela-dobrinescu-lanseaza-un-volum-despre-istoria-rusilor-lipoveni-din-dobrogea-705753.html?imagini=1#scroll">🖼️ Galerie foto (1)</a>
      </p>
      <p>Desfășurată sub semnul împlinirii a 30 de ani de la momentul istoric al Revoluţiei române din decembrie 1989, ediţia cu numărul 26 a Târgului GAUDEAMUS Radio România a debutat miercuri, 20 noiembrie, în Pavilionul B2 al Complexului Expoziţional Romexpo.<br/> <br/>Organizat anual de Radio România, Gaudeamus reprezintă, de peste 25 de ani, un reper major al peisajului cultural românesc. Anvergura și notorietatea evenimentului, oportunitățile de promovare a ofertelor editoriale și uriașul impact asupra publicului - cele mai recente ediții înregistrând peste 125.000 vizitatori - au conferit Târgului Gaudeamus Radio România statutul de vârf al pieței naționale de carte.<br/> <br/>Peste 8.000 mp de standuri care vor găzdui sute de mii de titluri și aproape 900 de evenimente, lansări și prezentări de carte, sesiuni de autografe, dezbateri – îi așteaptă pe cei care vor trece pragul târgului până duminică, 24 noiembrie.<br/> <br/>Astăzi, la Târgul de carte GAUDEAMUS Radio România, la „Standul diversităţii şi al dialogului etnic”, din incinta Pavilionului B2 al Complexului Expoziţional Romexpo, la ora 12, va avea loc lansarea cărţii „Ruşii lipoveni din Dobrogea -istorie şi tradiţii specifice (a doua jumătate a secolului al XVIII-lea – 2011)”, autor <b>Cerasela Dobrinescu</b>, muzeograf la Muzeul de Artă Populară Constanţa.<br/> <br/>Lucrarea reprezintă teza de doctorat pe care autoarea a susţinut-o la Şcoala Doctorală de Ştiinţe Umaniste, din cadrul Universităţii „Ovidius” Constanţa, în anul 2016, avându-l drept coordonator ştiinţific pe prof. univ. dr. <b>Valentin Ciorbea.</b> <br/> <br/>Cartea prezintă aspectele legate de ruşii lipoveni din acestă provincie istorică, din perspectiva istorico-etnografică, iar în paginile sale se regăsesc atât ruşii lipoveni din judeţul Constanţa, cât şi cei din judeţul Tulcea, rezultând o imagine de ansamblu a acestei minorităţi, care se întâlneşte într-un procent foarte mare în arealul geografic dobrogean.<br/>Abordarea temei a fost realizată pe două paliere, istoric și din perspectiva cercetării etnografice efectuate în teren, în localitatea Ghindăreşti, rezultatul fiind o analiză cuprinzătoare a evoluției rușilor lipoveni din Dobrogea, de la așezarea lor în regiune, până la recensământul din anul 2011.<br/> <br/>„<i>Indubitabil, cititorii interesaţi de istoria ruşilor lipoveni din Dobrogea îşi vor regăsi pagini din istoria şi civilizaţia acestei etnii, realizate pe parcursul celor aproape 300 de ani de prezenţă în străvechea provincie românească dintre Dunăre şi Marea Neagră. Cartea Ceraselei Dobrinescu este o mărturie convingătoare, solid argumentată, că ruşii lipoveni din Dobrogea au înscris în zona culturii româneşti realizări unice, bogate şi valoroase</i>”, a declarat  prof. univ. dr. Valentin Ciorbea.<br/> <br/> <br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/cultura/targul-gaudeamus-litoral-cea-mai-atractiva-destinatie-a-acestui-weekend-697256.html"/>
        <a href="https://www.ziuaconstanta.ro/stiri/cultura/targul-gaudeamus-litoral-editia-a-xi-a-evenimentele-celei-de-a-doua-zile-galerie-foto-697162.html"/>
        <a href="https://www.ziuaconstanta.ro/stiri/cultura/de-astazi-in-piateta-perla-din-mamaia-targul-gaudeamus-litoral-va-provoaca-la-lectura-cea-de-toate-zilele-697083.html"/>
        <a href="https://www.ziuaconstanta.ro/stiri/actualitate/caravana-gaudeamus-radio-romania-targ-de-carte-pe-litoral-deschiderea-1-august-696883.html"/>
        <a href="https://www.ziuaconstanta.ro/stiri/cultura/carti-la-preturi-de-extra-sezon-la-targul-gaudeamus-radio-romania-litoral-695990.html"/>
        <a href="https://www.ziuaconstanta.ro/stiri/cultura/lansare-de-carte-marca-steliana-bajdechi-romanul-pe-care-l-am-visat-dar-nu-indrazneam-sa-l-scriu-678523.html"/>
        <a href="https://www.ziuaconstanta.ro/stiri/cultura/jurnalist-constantean-la-targul-de-carte-gaudeamus-steliana-duliu-bajdechi-lanseaza-romanul-timpul-regasirii-fiii-avdellei-676707.html"/>
        <a href="https://www.ziuaconstanta.ro/in-constanta/evenimente-in-constanta/targul-gaudeamus-litoral-2018-spectacol-extraordinar-sustinut-de-orchestra-de-muzica-populara-radio-galerie-foto-667774.html"/>
        <a href="https://www.ziuaconstanta.ro/stiri/cultura/targul-gaudeamus-litoral-in-piateta-perla-din-mamaia-din-11-august-667348.html"/>
        <a href="https://www.ziuaconstanta.ro/stiri/cultura/pe-6-ianuarie-grazia-lui-mircea-tuglea-ajunge-si-la-brasov-647918.html"/>
        <a href="https://www.ziuaconstanta.ro/stiri/cultura/dupa-lansarea-de-la-gaudeamus-grazia-lui-mircea-tuglea-ajunge-la-constanta-pe-9-decembrie-645019.html"/>
        <a href="https://www.ziuaconstanta.ro/diverse/stiri-calde/ambasadorul-hans-klemm-a-studiat-literatura-romana-614830.html"/>
        <a href="https://www.ziuaconstanta.ro/stiri/actualitate/voceaconstantei-ro-liceeni-de-la-ovidius-premiati-la-salonul-national-de-inventica-galerie-foto-574510.html"/>
        <a href="https://www.ziuaconstanta.ro/informatii/organizatii-neguvernamentale/comunicat-de-presa-lansare-de-carte-inedita-la-targul-international-572825.html"/>
        <a href="https://www.ziuaconstanta.ro/diverse/stiri-calde/targul-gaudeamus-litoral-vizitat-de-aproape-9-000-de-persoane-s-a-incheiat-560878.html"/>
      </related>
    </article>
  </body>
</html>