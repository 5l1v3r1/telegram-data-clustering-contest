<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://burunen.ru/site/news?id=30114"/>
    <meta property="og:site_name" content="БУРЯАД YНЭН"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="​Хатаршадые бэлдэхэ харюусалгатай ажалда"/>
    <meta property="og:description" content="Манай айлшан"/>
  </head>
  <body>
    <article>
      <h1>​Хатаршадые бэлдэхэ харюусалгатай ажалда</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Булат БАДМАЕВ хөөрэлдэбэ</a></address>
      <p>
        <i>Доржо Дугаржапов</i>
      </p>
      <p>
        <i>Доржо Дугаржаповай хубиин жасаһаа гэрэл зураг</i>
      </p>
      <p>
        <b>Доржо Васильевич Дугаржапов - багша, Буряад Уласай соёлой габьяата ажал ябуулагша. Зүүн Сибириин Гүрэнэй Соёлой академиин дэд-захиралаар хүдэлһэн, Бүжэгэй дээдэ һургуули байгуулагшадай нэгэн. Мүнөө Буряад Уласай Бүжэгэй колледжын захиралаар дэбжүүлэгдээд ажаллажа байнхай.</b>
      </p>
      <p>Буряадай Оперо болон баледэй театрай 80 жэлэй ойдо дашарамдуулан, Буряад Уласай Бүжэгэй колледж «Тщетная предосторожность» гэhэн балет табихань. Энэ ушараар Пётр Абашеев ба Лариса Сахьяновагай нэрэмжэтэ Бүжэгэй колледжын захирал Доржо Дугаржаповтай уулзажа хөөрэлдэбэбди.</p>
      <p>- <b>Доржо Васильевич, шэнэ ажалда ороһоортнай амаршалнабди! Мүнөө дээрээ ямар хэрэгтэ гол анхаралаа хандуулаад байнабта?</b></p>
      <p>- Баярлаа! Манай hургуулиин аба эжы мэтэ hанагдадаг түрэл театрайнгаа түрэhэн үдэртэ «Тщетная предосторожность» гэжэ гайхамшагта зүжэг бэлдэжэ бэлэг болгон, энэ hарын 24-эй үдэр, мүн гараха hарын 10-да харуулха хүсэлэнтэй байнабди. Энэ балет аяар 200 гаран жэлэй туршада дэлхэйн түрүү театрнуудай тайзан шэмэглэдэг. Жан Бордо гэжэ француз хатаршан энэ зүжэг анха удаа найруулан табижа, 1798 оной нажарай түрүүшын үдэр олоной үзэмжэдэ дурадхаад, түүхэдэ ороhон бэлэй. Тэрэ гэhэнhээ хойшо хаанашье, ямаршье тайзан дээрэ найруулагдахадаа, дүүрэн харагшадые суглуулдаг юм. Энэ зүжэг 2016 ондо Сусанна Мартиросян болон Юрий Бурлака гэжэ бэлигтэй хатаршад манай hургуулиин шабинарта найруулан табиhан юм. Тэрэнээ hэргээжэ, дахинаа харагшадтаяа уулзахаяа Сусанна Максимовна мүнөө хүрэжэ ерээд, ажалаа ябуулжа байна.</p>
      <figure>
        <img src="https://burunen.ru/uploads/articlesunen/7-2-0883b97311.jpg"/>
        <figcaption>Бүжэгэй колледжын оюутад «Тщетная предосторожность» гэһэн балет дурадхана</figcaption>
      </figure>
      <p>
        <b>- Танай hургуулида хэды хүн hуранаб? Ондоо можо нютагhаа, хари гүрэнhөө оюутад бии гү?</b>
      </p>
      <p>- Ородой 8 можо нютагhаа, Монгол, Хитад, Урда Солонгос гүрэнүүдһээ - хамта дээрээ 160 оюутад hуралсал гаража байна. Алас Дурнын Владивосток хотоhоо Красноярск хүрэтэр үргэн ехэ дайда дээрэ бидэ хатаршанай мэргэжэлдэ hургадаг ори ганса hуралсалай эмхи гээшэбди.</p>
      <p>
        <b>- Хатаршанай hургуулида хүн бүхэн hуража шадахагүй, онсо бэлигтэй хүүгэд hурадаг гээшэ ааб даа. Ямар аргаар hурагшадаа шэлэн абадаг гээшэбта? Буряад хатар хатарха бүжэгшэдые бэлдэнэ гүт?</b>
      </p>
      <p>- Жэл бүхэн 5-дахи ангида hурагшадые шэлэн абалга болодог. Тиихэдээ манай багшанар хүн бүхэнэй арга шадабари, уян нугархайе, дуу хүгжэмэй талаар абьяастайень хаража шэлэдэг. Зүблэлтэ сагай үедэ багшанар өөhэдөө ябажа, ерээдүйн ододые бэдэрдэг байhан. Тэрэнь ехэ зүб. Мүнөө тэрэ аргаяа бусааха хэрэгтэй болоо. Манай hургуулида хүбүүд дуталдана, хэзээдэшье тиимэ байгаал даа. Харин басагад ямаршье сагта хатарха дуратай, олон байдаг. Классическа, мүн арадай хатар гэhэн шэглэлээр мэргэжэлтэниие бэлдэнэбди. «Арадай хатар» гэhэн шэглэл дүүргэжэ гараhан олохон оюутаднай «Байгал» театрта ажаллана.</p>
      <p>
        <b>- Бэлигтэй бэрхэ оюутадые hургаха багшанар дуталданагүй гү?</b>
      </p>
      <p>- Сэхыень хэлэхэдэ, залуушуул хомор. Гол түлэб үнинэй хүдэлдэг, дүршэлтэй багшанар заана. Тэдэнээ Москва, Санкт-Петербург эльгээжэ, мэргэжэлээ дээшэлүүлхэ hуралсал гаргуулбал, ехэ hайн байгаа. Хүн гээшэмнай өөрөө ябажа, хаража байхадаа, ехэ юумэ ойлгожо абадаг ха юм. Хатаршанай мэргэжэлдэ ном уншаад, зураг хараад hурахагүйт. Багшаhаа шабидаа, гарhаа гарта, хүлhөө хүлдэ дамжуулагдадаг орёо, хүндэ шадабари, мэргэжэл ха юм.</p>
      <p>
        <b>- Зай, Доржо Васильевич, өөр тухайгаа тобшохоноор хөөрэжэ үгыт.</b>
      </p>
      <p>- Би Яруунын элдин дэлгэр Эгэтын Адаг нютаг тоонтотой хүм. Нютагтаа 4 анги дүүргээд, энэ hургуулида орожо hураа хүм. Бэлигтэй багша Пётр Абашеевэй ударидалга доро хатаршанай эхин hургуули гараhандаа, аргагүй баяртай ябадагби. Удаань Москвагай ГИТИС дүүргэжэ ерээд, Зүүн Сибириин соёлой академидэ 26 жэл таhалгаряагүй хүдэлөөб. 2015 онhоо Хитадай Хүхэ-Хотодо эхилжэ, монгол бүжэгэй уласхоорондын урилдаан үнгэргэгдэнэ. Тэндэ би Ород Уласаа түлөөлжэ, эмхидхэгшэдэй тоодо оролсоо hэмби. Тиигэжэ түрүүшын жэлдэ академиин оюутад хабаадалсаа. Удаадахи урилдаануудта Эрхүүгэй «Талын аялганууд», Хальмагай «Тюльпан», манай алдарта «Байгал» театр, Яхадай, Алтайн, Хакасиин түлөөлэгшэд хабаадалсаа. Гадна мэнэ һаяхана, октябриин 23-һаа, Хайкоу хотодо Хитадай Арадай Уласай байгуулагдаһаар 70 жэлэй ойн баярта зорюулагдаһан “Дэлхэйн бүжэгэй долоон хоног” гэһэн урилдаан үнгэрөө. Тэндэ баһал эмхидхэгшэдэй тоодо оролсооб. Тэндэ Хитадай Бүжэгэй түб, Ородой Ехэ театр, Бээжэнэй Бүжэгэй академи, мүн бусад хабаадалсаһан байха юм. Юрэдөө, Хитадта жэл соо хүдэлхэдөө, юумэнэй тад ондоо байһые мэдэрээб. Улас түрын зүгhөө соёл уралигта аргагүй анхарал хандуулагдана. Гэбэшье мүнөө би Буряадай соёлой сайд Соёлма Дагаевагай урилгаар эндэ ерээд, hара үлүүтэй захиралай тушаалда ажаллажа байнаб.</p>
      <p>
        <b>- Танай саашанхи хараа бодолнууд, түсэбүүд?</b>
      </p>
      <p>- Эхэ орондоо, аба эжыдээ аша үрииень харюулха гэжэ ямаршье арадта хэлсэдэг гүб даа. Харин би өөрынгөө багшанарта, түрэл hургуулидаа ашыень бусааха гэжэ дүүрэн оролдосотойгоор ажаллаха гэжэ зоринхойб. Хэхэ ажал ехэ. Дээрэ хэлэгшээр, бэлигтэй шабинарые суглуулха, багшанарайнгаа шадабари, мэргэжэл дээшэлүүлхэ ажал, зорилго дүүрэн. Мүнөө бидэндэ өөhэдын байшан гэжэ байхагүй. Хотын тэг дунда оршодог байшамнай хуушараа гээд ашаглагданагүй. Хатарай томо тусхай hургуулиин байшан барюулбал, тон ехэ амжалта болохо байгаа. Гүрэмнай соёлой ажалшад руу тархяа эрьюулээшьегүй hаа, халта нюдөөрөө харадаг болоhон сагта энэ хэрэгнай заатагүй бүтэхэ бэзэ гэжэ найдая.</p>
      <p>
        <b>- Урдаа табиһан зорилгонуудаа бэелүүлхэтнай болтогой!</b>
      </p>
      <p>Булат БАДМАЕВ</p>
      <p>хөөрэлдэбэ</p>
    </article>
  </body>
</html>