<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/sudamerica/2019/11/22-63654215/flamengo-river_finale_inedita_prima_volta_a_gara_secca/"/>
    <meta property="og:site_name" content="Tuttosport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Flamengo-River: finale inedita, prima volta a gara secca"/>
    <meta property="og:description" content="I brasiliani e gli argentini si sfidano a Lima per la finalissima di Coppa Libertadores: 'Los Millonarios' favoriti ma Gabigol e compagni cercano l'impresa "/>
  </head>
  <body>
    <article>
      <h1>Flamengo-River: finale inedita, prima volta a gara secca</h1>
      <h2>I brasiliani e gli argentini si sfidano a Lima per la finalissima di Coppa Libertadores: 'Los Millonarios' favoriti ma Gabigol e compagni cercano l'impresa </h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p><b>TORINO</b> - <a href="https://www.tuttosport.com/video/calcio/2019/10/23-62553203/libertadores_river_in_finale_adani_esplode/"><b>River Plate</b></a> e <b>Flamengo</b> sono pronte per una resa dei conti nella finale della <a href="https://www.tuttosport.com/video/calcio/2019/11/20-63593310/libertadores_la_torcida_rossonera_blocca_il_pulman_del_flamengo/"><b>Coppa Libertadores</b></a> in programma domani, la prima nei 60 anni di storia della competizione che verrà decisa in una singola partita. Il River insegue il suo quinto trofeo dopo le vittorie nel 1986, 1996, 2015 e lo scorso anno. L'allenatore della compagine argentina <b>Marcelo Gallardo</b> punta invece a una tripletta, avendo vinto anche come giocatore nel 1996. Il bem organizzato River rappresenta una dura sfida per i brasiliani del Flamengo, il cui allenatore portoghese <b>Jorge Jesus</b> ha messo insieme un temibile gruppo di attaccanti da quando è arrivato a Rio de Janeiro lo scorso giugno. L'ex tecnico del Benfica non vuole dare alcun vantaggio agli avversari, non a caso ha fatto allenare la squadra in un campo della federazione peruviana dietro un muro di telone nero, appositamente costruito per tenere a bada la stampa. Il terzino sinistro del Flamengo, <b>Filipe Luis</b>, ha detto che il River è favorito. "<i>Affronteremo la migliore squadra del momento, i campioni in carica, una squadra abituata a giocare in finale negli ultimi anni</i>", ha dichiarato il 34enne ex dell'Atletico Madrid.</p>
      <figure>
        <video src="http://media.tuttosport.com/videos/2019/10/23/cms_20191023_adani-corrmp41571825212.mp4"/>
        <figcaption>Libertadores, River in finale: Adani esplode</figcaption>
      </figure>
      <h3>Flamengo-River come Brasile-Argentina</h3>
      <p>Brasiliani contro argentini, ovvero il talento contro la 'garra': la finale di Coppa Libertadores, in programma domani sera (saranno le 21 in Italia) al Monumental 'U' di Lima metterà di fronte il top del calcio sudamericano, quanto di meglio il continente di <b>Pelè</b> e <b>Maradona</b> possa oggi mettere in campo. A giocarsi domani la <b>Champions del Sudamerica</b>, la prima in 60 anni di storia della competizione che verrà decisa in una partita secca. I 'Los Millonarios' di <b>Marcelo Gallardo</b> arrivano alla sfida con i favori del pronostico, ma l'ex tecnico del Benfica crede nell'impresa. Dopo la finale infinita dell'anno scorso, disputata a <b>Madrid</b> in seguito agli incidenti di Buenos Aires, la coppa torna quest'anno a giocarsi sul suolo sudamericano, con la grande novità della partita secca, sulla falsariga della <a href="https://www.tuttosport.com/calcio/champions-league/"><b>Champions League</b></a>. Le due squadre arrivano all'appuntamento senza grandi problemi di formazione: Gallardo starebbe valutando l'inserimento nell'undici titolare di un difensore in più (Paulo Diaz al posto di Palacios) che porterebbe a un più accorto 5-3-2, mentre Jorge Jesus fa grande affidamento sul grande protagonista della stagione, l'ex interista (ad oggi ancora di proprietà nerazzurra) <a href="https://www.tuttosport.com/video/calcio/2019/11/22-63629008/libertadores_gabigol_prepara_la_finale_con_il_river/"><b>Gabigol</b></a>, capocannoniere della Libertadores con 7 reti in 11 partite, che si gioverà dell'estro di Everton e dell'esperienza di <b>Filipe Luís</b> (ex Atletico Madrid) e Rafinha (ex Bayern Monaco), oltre a <b>Gerson</b>, ex centrocampista di Roma e Fiorentina.</p>
      <figure>
        <video src="http://media.tuttosport.com/omnisport/2019/11/22/211119_PERFORM_VERRATTI_NEYMAR_VL_1_1574377665614_1065.mp4"/>
        <figcaption>Libertadores, Gabigol prepara la finale con il River</figcaption>
      </figure>
      <related>
        <a href="https://www.tuttosport.com/video/calcio/2019/10/23-62553203/libertadores_river_in_finale_adani_esplode/"/>
        <a href="https://www.tuttosport.com/video/calcio/2019/11/22-63629008/libertadores_gabigol_prepara_la_finale_con_il_river/"/>
        <a href="https://www.tuttosport.com/archivio/calcio/calcio-estero/sudamerica"/>
        <a href="https://www.tuttosport.com/news/calcio/calcio-estero/sudamerica/2019/11/21-63624591/maradona_cambia_idea_restera_ancora_sulla_panchina_del_gimnasia_la_plata_/?related_news"/>
        <a href="https://www.tuttosport.com/news/calcio/calcio-estero/sudamerica/2019/11/19-63548772/maradona_si_dimette_da_allenatore_del_gimnasia_la_plata/?related_news"/>
        <a href="https://www.tuttosport.com/news/calcio/calcio-estero/sudamerica/2019/11/16-63437611/battibecco_tra_tite_e_messi_mi_ha_detto_di_stare_zitto_/?related_news"/>
        <a href="https://www.tuttosport.com/news/calcio/calcio-estero/sudamerica/2019/11/15-63419706/brasile-argentina_0-1_decide_messi_solo_panchina_per_dybala/?related_news"/>
      </related>
    </article>
  </body>
</html>