<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/money/agores/article/afksi8ikan-i-germanikes-eksagoges-stis-ipa"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-22T00:38:00+00:00"/>
    <meta property="og:title" content="Αυξήθηκαν οι γερμανικές εξαγωγές στις ΗΠΑ"/>
    <meta property="og:description" content="Οι ισχυρές γερμανικές εξαγωγές στις ΗΠΑ βοήθησαν τη μεγαλύτερη ευρωπαϊκή οικονομία να αποφύγει την ύφεση το τρίτο τρίμηνο, σύμφωνα με τα στοιχεία που δόθηκαν την Πέμπη στη δημοσιότητα, καθώς οι εταιρείες επωφελήθηκαν από την υποχώρηση του ευρώ και την εκτροπή του εμπορίου που σχετίζεται με την εμπορική διαμάχη ΗΠΑ-Κίνας."/>
  </head>
  <body>
    <article>
      <h1>Αυξήθηκαν οι γερμανικές εξαγωγές στις ΗΠΑ</h1>
      <address>
        <time datetime="2019-11-22T00:38:00+00:00">22 Nov 2019, 00:38</time>
      </address>
      <p>Οι ισχυρές γερμανικές εξαγωγές στις ΗΠΑ βοήθησαν τη μεγαλύτερη ευρωπαϊκή οικονομία να αποφύγει την ύφεση το τρίτο τρίμηνο, σύμφωνα με τα στοιχεία που δόθηκαν την Πέμπη στη δημοσιότητα, καθώς οι εταιρείες επωφελήθηκαν από την υποχώρηση του ευρώ και την εκτροπή του εμπορίου που σχετίζεται με την εμπορική διαμάχη ΗΠΑ-Κίνας.</p>
      <p>Τα στοιχεία καταδεικνύουν ότι η αμερικανική ζήτηση για γερμανικά προϊόντα παραμένει ισχυρή, χωρίς να επηρεάζεται από τις απειλές του προέδρου Ντόναλντ Τραμπ να αυξήσει τους δασμούς στις εισαγωγές ευρωπαϊκών αυτοκινήτων.</p>
      <p>Η γερμανική οικονομία, που εξαρτάται από τις εξαγωγές, απέφυγε την ύφεση το τρίτο τρίμηνο καθώς οι καταναλωτές, οι κρατικές δαπάνες και οι κατασκευές τη βοήθησαν να καταγράψει ρυθμό ανάπτυξης 0,1%. Οι εξαγωγές ήταν καλύτερες σε σχέση με τους τρεις προηγούμενους μήνες.</p>
      <p>Συνολικά, οι εξαγωγές αυξήθηκαν κατά 1,7% σε ετήσια βάση το τρίτο τρίμηνο ύστερα από μείωση κατά 1,3% το δεύτερο, με τις ΗΠΑ και τη Γαλλία να παραμένουν οι δύο μεγαλύτεροι πελάτες της Γερμανίας, σύμφωνα με τα στοιχεία που συγκέντρωσε το Reuters από τη στατιστική υπηρεσία της χώρας.</p>
      <p>Οι γερμανικές εξαγωγές στις ΗΠΑ αυξήθηκαν κατά 7,6% σε ετήσια βάση το τρίτο τρίμηνο ύστερα από αύξηση κατά 5,3% τους τρεις προηγούμενους μήνες. Οι εξαγωγές στη Γαλλία αυξήθηκαν κατά 3,1% σε ετήσια βάση αφού έμειναν στάσιμες το δεύτερο τρίμηνο.</p>
      <p>«Οι εξαγωγές προς τις ΗΠΑ κινούνται ομαλά», δήλωσε στο Reuters ο Γκάμπριελ Φελμπερμάιερ, πρόεδρος του Ινστιτούτου του Κιέλου για την Παγκόσμια Οικονομία, προσθέτοντας ότι το ευρώ έχει υποτιμηθεί κατά 14% έναντι του αμερικανικού δολαρίου από τις αρχές του 2018. Το πιο αδύναμο ευρώ καθιστά τις γερμανικές εξαγωγές λιγότερο ακριβές.</p>
      <p>«Το ισχυρό δολάριο είναι μια από τις μακροοικονομικές παρενέργειες της εμπορικής πολιτικής του Τραμπ προς την Κίνα. Οδηγεί σε εκτροπή εμπορίου», δήλωσε ο Φελμπερμάιερ. Αυτό σημαίνει ότι οι ΗΠΑ αγοράζουν ολοένα και πιο πολλά προϊόντα από την Ευρωπαϊκή Ένωση και τη Γερμανία καθώς οι δασμοί καθιστούν τις ανταγωνιστικές εισαγωγές από την Κίνα πιο ακριβές.</p>
      <p>Ωστόσο ο Φελμπερμάιερ προειδοποίησε ότι η αβεβαιότητα που προκαλεί η εμπορική πολιτική του Τραμπ μεσοπρόθεσμα θα οδηγήσει σε ισχυρότερη παραγωγή των γερμανικών εταιρειών στις ΗΠΑ. «Ήδη υπάρχει μια μετακίνηση θέσεων εργασίας αλλά δεν έχει ακόμα αποτυπωθεί στα στοιχεία για τις εξαγωγές», δήλωσε.</p>
      <p>Οι ισχυρές πωλήσεις στις ΗΠΑ και τη Γαλλία βοήθησαν τη Γερμανία να αντισταθμίσει τις στάσιμες εξαγωγές προς την Κίνα. Αυτές αυξήθηκαν μόλις κατά 0,3% σε ετήσια βάση το τρίτο τρίμηνο, συγκριτικά με ετήσιο ρυθμό αύξησης των εξαγωγών κατά 1,8% το δεύτερο τρίμηνο και 6,3% το πρώτο. Τα στοιχεία αυτά υποδηλώνουν ότι η Γερμανία δεν μπορεί πλέον να βασίζεται στη ζήτηση από την Κίνα για να τροφοδοτεί τις εξαγωγές της και μαζί με αυτές, τις καλοπληρωμένες θέσεις εργασίας στο μεταποιητικό τομέα και τα φορολογικά της έσοδα.</p>
    </article>
  </body>
</html>