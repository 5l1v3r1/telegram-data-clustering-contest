<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/oblasni_novini/134943-na-zhitomirschin-polceysk-provodyat-dlya-shkolyarv-rznoplanov-uroki-bezpeki.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="На Житомирщині поліцейські проводять для школярів різнопланові уроки безпеки"/>
    <meta property="og:description" content="Упродовж тижня ювенальні інспектори усіх територіальних підрозділів регіону зустрічались зі школярами або у навчальних закладах, або запрошували їх на екскурсії до адміністративних будівель поліції. Окрім власне знайомства з діяльністю правоохоронців, діти повторювали основні правила безпеки.19 листопада ювенальний інспектор Коростишівського відділу поліції провела виховну годину з восьмикласниками міської загальноосвітньої школи. Поліцейська розповіла типові ситуації, в які потрапляють школярі через ігнорування правил для пішоходів, у публічних місцях і вдома, унаслідок конфліктів з однолітками у навчальних закладах та через непорозуміння з батьками. Разом діти проаналізували ймовірний розвиток подій у вказаних випадках і знайшли правильні та безпечні розв’язання ситуацій. Також на зустрічі йшлося про поняття адміністративної та кримінальної відповідальності і вік, з якої вона настає для неповнолітніх осіб.А до учнів Новобілокоровицької школи поліцейські Олевського відділення приїхали, щоб, окрім обов’язкових…"/>
  </head>
  <body>
    <article>
      <h1>На Житомирщині поліцейські проводять для школярів різнопланові уроки безпеки</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Упродовж тижня ювенальні інспектори усіх територіальних підрозділів регіону зустрічались зі школярами або у навчальних закладах, або запрошували їх на екскурсії до адміністративних будівель поліції. Окрім власне знайомства з діяльністю правоохоронців, діти повторювали основні правила безпеки.<br/><br/>19 листопада ювенальний інспектор Коростишівського відділу поліції провела виховну годину з восьмикласниками міської загальноосвітньої школи. Поліцейська розповіла типові ситуації, в які потрапляють школярі через ігнорування правил для пішоходів, у публічних місцях і вдома, унаслідок конфліктів з однолітками у навчальних закладах та через непорозуміння з батьками. Разом діти проаналізували ймовірний розвиток подій у вказаних випадках і знайшли правильні та безпечні розв’язання ситуацій.</p>
      <figure>
        <img src="http://ruporzt.com.ua/uploads/posts/2019-11/1574418478_1424_olevsk.jpg"/>
      </figure>
      <p>Також на зустрічі йшлося про поняття адміністративної та кримінальної відповідальності і вік, з якої вона настає для неповнолітніх осіб.<br/><br/>А до учнів Новобілокоровицької школи поліцейські Олевського відділення приїхали, щоб, окрім обов’язкових застережень, ще й познайомити дітлахів із власною професією. Про свої функції дітям розповіли працівники сектору реагування патрульної поліції. Серед іншого, діти змогли розглянути службовий автомобіль, спецзасоби та засоби індивідуального захисту, досхочу нафотографуватись в автівці та разом з правоохоронцями.<br/><br/>Серйозний захід 21 листопада відбувся у Рижанській загальноосвітній школі Хорошівського району. З учнями навчального закладу зустрілись поліцейські, рятувальники та представники служби у справах дітей місцевої райдержадміністрації. Серед питань спільного обговорення – дитяча безпека, профілактика куріння серед молоді і пропаганда здорового способу життя.</p>
      <figure>
        <img src="http://ruporzt.com.ua/uploads/posts/2019-11/1574418549_3200_korosten.jpg"/>
      </figure>
      <p>Тим часом до Коростенського відділу поліції завітали найменші жителі райцентру – вихованці дошкільного навчального закладу. Ювенальний інспектор провела для малечі оглядини підрозділу і розповіла про роботу поліцейських у ньому. Також малюки познайомились із керівником територіального підрозділу поліції. <br/><br/>– Робота з дітьми різного віку – це необхідна складова нашої діяльності для профілактики і попередження якихось негативних явищ у молодіжному середовищі, виховання у юні правосвідомості і поваги до закону. Такі заходи працівники ювенальної превенції проводять на постійній основі, - прокоментував начальник Управління превентивної діяльності ГУНП Житомирщини Михайло Сорока.</p>
      <figure>
        <img src="http://ruporzt.com.ua/uploads/posts/2019-11/1574418508_4528_korostishv.jpg"/>
      </figure>
      <figure>
        <img src="http://ruporzt.com.ua/uploads/posts/2019-11/1574418486_7008_horoshv.jpg"/>
      </figure>
    </article>
  </body>
</html>