<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/242454/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T00:00:36+00:00"/>
    <meta property="og:title" content="เบื้องหลัง ‘ไมเนอร์’ คว้า ‘บอนชอน’ ต่อจิ๊กซอว์พอร์ตโฟลิโอในเครือ"/>
    <meta property="og:description" content="การทุ่มงบกว่า 2,000 ล้านบาทของบริษัท ไมเนอร์ อินเตอร์เนชั่นแนล จำกัด (มหาชน) หรือ MINT โดยให้บริษัทลูก ไมเนอร์ ฟู้ด โฮลดิ้ง เข้าซื้อกิจการร้าน “บอนชอน” ร้านอาหารและไก่ย่างสไตล์เกาหลีที่มีสาขากว่า 10 แห่งในประเทศเข้ามาไว้ในอุ้งมือ นอกจากเหตุผลเพื่อสร้างความแข็งแกร่งและกระจายความเสี่ยงแล้ว มาดูกันว่า ทำไม ยักษ์ใหญ่อย่างไมเนอร์ฟู้ด จึงสนใจแบรนด์ บอนชอน ที่มีจำนวนสาขาเพียง 40 สาขา"/>
  </head>
  <body>
    <article>
      <h1>เบื้องหลัง ‘ไมเนอร์’ คว้า ‘บอนชอน’ ต่อจิ๊กซอว์พอร์ตโฟลิโอในเครือ</h1>
      <address><time datetime="2019-11-22T00:00:36+00:00">22 Nov 2019</time> by <a rel="author" href="https://www.thebangkokinsight.com/author/wanpen/" target="_blank">WANPEN PUTTANONT</a></address>
      <p>การทุ่มงบกว่า 2,000 ล้านบาทของบริษัท ไมเนอร์ อินเตอร์เนชั่นแนล จำกัด (มหาชน) หรือ MINT โดยให้บริษัทลูก ไมเนอร์ ฟู้ด โฮลดิ้ง เข้าซื้อกิจการร้าน “บอนชอน” ร้านอาหารและไก่ย่างสไตล์เกาหลีที่มีสาขากว่า 10 แห่งในประเทศเข้ามาไว้ในอุ้งมือ นอกจากเหตุผลเพื่อสร้างความแข็งแกร่งและกระจายความเสี่ยงแล้ว มาดูกันว่า ทำไม ยักษ์ใหญ่อย่างไมเนอร์ฟู้ด จึงสนใจแบรนด์ บอนชอน ที่มีจำนวนสาขาเพียง 40 สาขา</p>
      <p>ทั้งนี้เพราะหากพิจารณาพอร์ตโฟลิโอร้านอาหารในเครือไมเนอร์ ฟู้ดฯ แล้ว จะเห็นได้ว่า ล้วนแล้วแต่เป็นแบรนด์ที่มีสเกลขนาดใหญ่ถึง 9 แบรนด์ ได้แก่ เดอะ พิซซ่า คอมปะนี, สเวนเซ่นส์, ซิซซ์เล่อร์, แดรี่ควีน, เบอร์เกอร์คิง, เดอะ คอฟฟี่ คลับ, ริเวอร์ไซด์ กริลล์ ฟิช, เบซิล, เบนิฮานา มีจำนวนสาขารวมกันมากกว่า 2,200 สาขา ใน 27 ประเทศ ขณะที่แยกเฉพาะในประเทศไทยมีประมาณ 1,500 สาขา</p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%9B%E0%B8%81%E0%B8%9A%E0%B8%AD%E0%B8%99%E0%B8%8A%E0%B8%AD%E0%B8%99.jpg"/>
      </figure>
      <p>ที่ผ่านมา ต้องยอมรับว่า เส้นทางในธุรกิจร้านอาหารของเครือไมเนอร์ ส่วนใหญ่เป็นการซื้อแฟรนไชส์จากต่างประเทศเข้ามาบริหารและขยายตลาดในประเทศไทย ได้แก่</p>
      <ul>
        <li>ไอศกรีมสเวนเซ่นส์ ซื้อสิทธิบริหารจัดการแฟรนไชส์จากซาน ฟรานซิสโก ปัจจุบันมีสาขาในประเทศไทยถึง 330 สาขา</li>
        <li>ไอศกรีมแดรี่ ควีน ปัจจุบันเปิดบริการครบ 501 สาขา</li>
        <li> เบอร์เกอร์ คิง  ซื้อสิทธิบริหารจาก เบอร์เกอร์คิง โฮลดิ้ง สหรัฐอเมริกา ปัจจุบันเปิดบริการแล้วประมาณ 103 สาขา</li>
      </ul>
      <p>นอกจากนี้ยังมีธุรกิจที่เข้าไปร่วมทุนในต่างประเทศเพื่อขยายธุรกิจร้านอาหารทั้งในประเทศและต่างประเทศ ประกอบด้วย</p>
      <ul>
        <li>เดอะ คอฟฟี่ คลับ ร้านอาหารแบรนด์ดังจากออสเตรเลีย ปัจจุบันเปิดให้บริการในประเทศไทยประมาณ 51 สาขา</li>
        <li>ร้านไทย เอ็กซ์เพรส ร้านอาหารแบบนั่งทานในประเทศสิงคโปร์ ปัจจุบันมี 14 สาขา</li>
        <li>ลงทุนใน ปักกิ่ง ริเวอร์ไซด์ แอนด์ คอร์ทยาร์ด เปิด ริเวอร์ไซด์ กริล ฟิช</li>
        <li>ร่วมทุนกับ เอส แอนด์ พี พัฒนาร้านอาหารไทยในต่างประเทศ ภายใต้แบรนด์ ภัทรา และ สุดา เน้นในสหราชอาณาจักร</li>
        <li>
          <p>เข้าซื้อหุ้นกว่า 75% ในบริษัท Benihana Holdings จำกัด เจ้าของร้านอาหารเบนิฮานากว่า 20 สาขาใน 12 ประเทศ ปัจจุบันเปิดให้บริการ 3 สาขาในประเทศไทย</p>
          <figure>
            <img src="https://www.thebangkokinsight.com/wp-content/uploads/2019/11/%E0%B9%81%E0%B8%9A%E0%B8%A3%E0%B8%99%E0%B8%94%E0%B9%8C%E0%B9%84%E0%B8%A1%E0%B9%80%E0%B8%99%E0%B8%AD%E0%B8%A3%E0%B9%8C.jpg"/>
          </figure>
        </li>
      </ul>
      <p>ขณะเดียวกัน ไมเนอร์ฯ ก็ได้เริ่มสร้างแบรนด์อาหารของตัวเอง ภายใต้แบรนด์ เดอะ พิซซ่า คอมพานี หลังจากเรียนรู้โนวฮาวและหมดสัญญากับ พิซซ่า ฮัท จนถึงปัจจุบันมีสาขาแล้วกว่า 437 สาขา รวมถึงการเปิดร้านซิซซ์เลอร์ ร้านอาหารสไตล์ตะวันตก ที่ปัจจุบันมีอยู่ 57 สาขา</p>
      <p>จะเห็นได้ว่า ปัจจุบัน ไมเนอร์ฟู้ดฯ มีธุรกิจร้านอาหารและเครื่องดื่ม รวมไปถึงของหวาน ที่ครอบคลุมทุกตลาดตั้งแต่ระดับบนถึงตลาดแมส แล้วทำไมถึงสนใจซื้อบอนชอน</p>
      <p>มาดูข้อมูลฝั่งบอนชอนกันบ้าง ร้านอาหารบอนชอน ซื้อลิขสิทธิ์มาจากประเทศเกาหลี ซึ่งก่อตั้งขึ้นเมื่อปี 2545 ในประเทศเกาหลี โดยปัจจุบันมีสาขา 282 แห่งใน 9 ประเทศ ได้แก่ สหรัฐ บาห์เรน คูเวต ฟิลิปปินส์ สิงคโปร์ กัมพูชา เวียดนาม พม่า และไทย</p>
      <figure>
        <img src="https://www.thebangkokinsight.com/wp-content/uploads/2019/11/%E0%B9%84%E0%B8%81%E0%B9%882.jpg"/>
      </figure>
      <p>บอนชอน เป็นร้านอาหารเกาหลีและไก่ทอดสไตล์เกาหลีที่ได้รับความนิยมเพิ่มขึ้นเรื่อยๆ ทั่วโลก จากซอสที่เป็นเอกลักษณ์ และที่สำคัญคือ ผู้ซื้อแฟรนไชส์ หรือแฟรนไชซี สามารถปรับเมนูหรือเพิ่มเติมเมนูให้เข้ากับความต้องการของลูกค้าในแต่ละประเทศได้ ทำให้หลังจากเปิดดำเนินการในประเทศไทยในปี 2554 บอนชอนได้รับความนิยมอย่างมาก โดยเฉพาะในกลุ่มเด็กและคนรุ่นใหม่ โดยในปี 2561 บอนชอนทำรายได้ถึง 1,351 ล้านบาท และมีผลกำไร 352 ล้านบาท จากจำนวนสาขากว่า 40 สาขา</p>
      <p>จะเห็นได้ว่า การเติบโตอย่างรวดเร็วของบอนชอน สะดุดตาไมเนอร์ฯ อย่างจัง และที่สำคัญคือ กลุ่มลูกค้าเป้าหมายหลักของบอนชอน ซึ่งเป็นกลุ่มมิลเลนเนียล ทั้ง วัยรุ่น นักเรียน นักศึกษา และเจนวายที่เป็นวัยหนุ่มสาว วัยทำงาน ที่มีพฤติกรรมนิยมเช็คอิน หรือโชว์ภาพขึ้นโซเชียลตลอดเวลา ซึ่งแน่นอนว่า ลูกค้ากลุ่มนี้เป็นกลุ่มที่ร้านอาหารในเครือไมเนอร์ฯ ไม่ยังสามารถเข้าถึงได้ชัดเจน</p>
      <figure>
        <img src="https://www.thebangkokinsight.com/wp-content/uploads/2019/11/%E0%B9%84%E0%B8%A1%E0%B9%80%E0%B8%99%E0%B8%AD%E0%B8%A3%E0%B9%8C-%E0%B8%AA%E0%B8%B1%E0%B8%94%E0%B8%AA%E0%B9%88%E0%B8%A7%E0%B8%99%E0%B8%A3%E0%B8%B2%E0%B8%A2%E0%B9%84%E0%B8%94%E0%B9%89-1.jpg"/>
      </figure>
      <p>ดังนั้น การซื้อบอนชอนเข้ามาในเครือ จึงเป็นการเสริมพอร์ตโฟลิโอของไมเนอร์ฯ ให้มีอาหารครบทุกกลุ่ม โดยเฉพาะเมนูไก่ ที่เป็นเนื้อสัตว์ที่ทานได้ทุกเชื้อชาติศาสนา ทุกเพศ ทุกวัย และที่สำคัญคือ ทำให้ไมเนอร์ฯ สามารถขยายฐานลูกค้ากลุ่มเป้าหมายไปยังกลุ่มคนรุ่นใหม่ได้มากขึ้น เพื่อสร้างโอกาสให้การเก็บข้อมูลของลูกค้ากลุ่มนี้ และในอนาคต สามารถนำมาซินเนอร์จี้กับธุรกิจร้านอาหารอื่นๆ ในเครือได้อีกมาก ไม่ว่าจะเป็นการจัดซื้อวัตถุดิบ การเรียนรู้โนวฮาว การจัดโปรโมชั่นร่วมกัน ไปจนถึงการสั่งซื้อและจัดส่ง</p>
      <p>เกมนี้จึงมีแต่ 1+1 ได้มากกว่า 2 แน่นอน!!</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F242454%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243007/"/>
        <a href="https://www.thebangkokinsight.com/242954/"/>
        <a href="https://www.thebangkokinsight.com/242873/"/>
        <a href="https://www.thebangkokinsight.com/242622/"/>
      </related>
    </article>
  </body>
</html>