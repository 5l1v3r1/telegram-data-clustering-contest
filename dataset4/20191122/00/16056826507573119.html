<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200326"/>
    <meta property="og:site_name" content="মানবজমিন"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="মাধবপুরে চেকপোস্টে হামলা ৪ পুলিশ আহত, গ্রেপ্তার ২"/>
    <meta property="og:description" content="হবিগঞ্জের মাধবপুরে পুলিশের চেকপোস্টে হামলা চালিয়েছে দুর্বৃত্তরা। দুর্বৃত্তদের হামলায় এএসআইসহ ৪ পুলিশ সদস্য আহত হয়েছেন। গুরুতর আহতদের হবিগঞ্জ সদর আধুনিক হাসপাতালে ভর্তি করা হয়েছে। হামলার ঘটনায় পুলিশ অস্ত্র ও গুলিসহ ২ দুর্বৃত্তকে গ্রেপ্তার করেছে। মঙ্গলবার রাত ৮টার দিকে ঢাকা সিলেট পুরাতন মহাসড়কের সুরমা চা বাগানের কিবরিয়াবাদ এলাকায় এ ঘটনা ঘটে। মাধবপুর থানার অফিসার ইনচার্জ (ভারপ্রাপ্ত) গোলাম দস্তগীর জানান, মঙ্গলবার রাতে তেলিয়াপাড়া পুলিশ ফাঁড়ির এএসআই জিয়াউর রহমানসহ কয়েকজন পুলিশ সদস্য ঢাকা সিলেট পুরাতন মহাসড়ক হবিগঞ্জের মাধবপুর উপজেলার সুরমা চা বাগানে রাত্রীকালীন চেকপোস্ট ডিউটি করছিলেন। এ সময় চুনারুঘাট থেকে একটি নাম্বারবিহীন মোটরসাইকেল চেকপোস্ট পার হওয়ার সময় এএসআই জিয়াউর রহমানসহ পুলিশ সদস্যরা থামানোর সঙ্কেত দেয়। মোটরসাইকেল চালক না থেমে চেকপোস্টের সামনে দাঁড়িয়ে থাকা পুলিশ সদস্যদের উপর দিয়ে দ্রুত গতিতে মোটরসাইকেল চালিয়ে পালাতে থাকে। এতে এএসআই জিয়াউর রহমান, কনস্টেবল সানোয়ার হোসেন, মো. আবুল ফায়েজ, ড্রাইভার মো. রুহুল আমিন আহত হন। এ সময় পুলিশ মোটরসাইকেল ধাওয়া করে নরসিংদী জেলার ব্রাহ্মণদি গ্রামের শেখ আব্দুল কাদির মিয়ার ছেলে…"/>
  </head>
  <body>
    <article>
      <h1>মাধবপুরে চেকপোস্টে হামলা ৪ পুলিশ আহত, গ্রেপ্তার ২</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">মাধবপুর (হবিগঞ্জ) প্রতিনিধি</a></address>
      <p>হবিগঞ্জের মাধবপুরে পুলিশের চেকপোস্টে হামলা চালিয়েছে দুর্বৃত্তরা। দুর্বৃত্তদের হামলায় এএসআইসহ ৪ পুলিশ সদস্য আহত হয়েছেন। গুরুতর আহতদের হবিগঞ্জ সদর আধুনিক হাসপাতালে ভর্তি করা হয়েছে। হামলার ঘটনায় পুলিশ অস্ত্র ও গুলিসহ ২ দুর্বৃত্তকে গ্রেপ্তার করেছে। মঙ্গলবার রাত ৮টার দিকে ঢাকা সিলেট পুরাতন মহাসড়কের সুরমা চা বাগানের কিবরিয়াবাদ এলাকায় এ ঘটনা ঘটে।</p>
      <p>মাধবপুর থানার অফিসার ইনচার্জ (ভারপ্রাপ্ত) গোলাম দস্তগীর জানান, মঙ্গলবার রাতে তেলিয়াপাড়া পুলিশ ফাঁড়ির এএসআই জিয়াউর রহমানসহ কয়েকজন পুলিশ সদস্য ঢাকা সিলেট পুরাতন মহাসড়ক হবিগঞ্জের মাধবপুর উপজেলার সুরমা চা বাগানে রাত্রীকালীন চেকপোস্ট ডিউটি করছিলেন। এ সময় চুনারুঘাট থেকে একটি নাম্বারবিহীন মোটরসাইকেল চেকপোস্ট পার হওয়ার সময় এএসআই জিয়াউর রহমানসহ পুলিশ সদস্যরা থামানোর সঙ্কেত দেয়। মোটরসাইকেল চালক না থেমে চেকপোস্টের সামনে দাঁড়িয়ে থাকা পুলিশ সদস্যদের উপর দিয়ে দ্রুত গতিতে মোটরসাইকেল চালিয়ে পালাতে থাকে।</p>
      <p>এতে এএসআই জিয়াউর রহমান, কনস্টেবল সানোয়ার হোসেন, মো. আবুল ফায়েজ, ড্রাইভার মো. রুহুল আমিন আহত হন। এ সময় পুলিশ মোটরসাইকেল ধাওয়া করে নরসিংদী জেলার ব্রাহ্মণদি গ্রামের শেখ আব্দুল কাদির মিয়ার ছেলে আব্দুস সোবাহান (২৭), শিবপুর থানার সৈয়দের খোলা গ্রামের জসিম উদ্দিনের ছেলে বায়েজিদ বোস্তামীকে (১৯) আটক করে। তাদের তল্লাশি করে একটি ৭৬২ চায়না পিস্তল, একটি ম্যগাজিনসহ ২ রাউন্ড গুলি উদ্ধার করা হয়।</p>
      <p>গুরুতর আহত পুলিশ সদস্যদের হবিগঞ্জ সদর আধুনিক হাসপাতালে চিকিৎসা দেয়া হচ্ছে।</p>
      <p>এই বিভাগের সর্বাধিক পঠিত</p>
    </article>
  </body>
</html>