<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/sxedon-300-metanastes-diaswthhkan-mesa-se-48-wres-anoikta-ths-libyhs"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Σχεδόν 300 μετανάστες διασώθηκαν μέσα σε 48 ώρες ανοικτά της Λιβύης"/>
    <meta property="og:description" content="Συνολικά 288 μετανάστες περισυνέλεξαν το περασμένο 48ωρο δύο πλοία μη κυβερνητικών οργανώσεων που περιπολούν και εκτελούν επιχειρήσεις έρευνας και διάσωσης στη Μεσόγειο, στα ανοικτά της Λιβύης."/>
  </head>
  <body>
    <article>
      <h1>Σχεδόν 300 μετανάστες διασώθηκαν μέσα σε 48 ώρες ανοικτά της Λιβύης</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Συνολικά 288 μετανάστες περισυνέλεξαν το περασμένο 48ωρο δύο πλοία μη κυβερνητικών οργανώσεων που περιπολούν και εκτελούν επιχειρήσεις έρευνας και διάσωσης στη Μεσόγειο, στα ανοικτά της Λιβύης.</h4>
      <p>Η οργάνωση <b>Μεσόγειος SOS </b>ανέφερε ότι το πλοίο της, το Ocean Viking, περισυνέλεξε περίπου 90 ανθρώπους από ένα φουσκωτό στα διεθνή ύδατα, περίπου 150 χιλιόμετρα από τις ακτές της Λιβύης.</p>
      <p><b>«Οι επιζώντες ανέφεραν πως το πλεούμενο αναχώρησε από τη Χομς της Λιβύης το βράδυ της Τρίτης»,</b> ανέφερε αυτή η ΜΚΟ, η οποία επιχειρεί στην περιοχή από κοινού με την οργάνωση Γιατροί Χωρίς Σύνορα, σε ανακοίνωση που έδωσε στη δημοσιότητα χθες Πέμπτη.</p>
      <p>Είναι «σχεδόν βέβαιο» ότι <b>«όλοι οι επιβαίνοντες σε αυτό πλεούμενο θα πέθαιναν» εάν «δεν βρισκόταν στην περιοχή το Ocean Viking ή εάν δεν ήταν σε θέση να τους διασώσει»,</b> πρόσθεσε η Μεσόγειος SOS.</p>
      <p>Η νέα διάσωση αύξησε σε<b> 215 τον συνολικό αριθμό των διασωθέντων που βρίσκονται πάνω στο Ocean Viking.</b> Το σκάφος αυτό έφερε σε πέρας άλλες δύο επιχειρήσεις διάσωσης, την Τετάρτη και την Τρίτη.</p>
      <p><b>Άλλοι 73 άνθρωποι διασώθηκαν χθες από το Open Arms, </b>το πλοίο της ισπανικής ΜΚΟ ProActiva Open Arms.</p>
      <p>Ανάμεσά τους είναι <b>24 ασυνόδευτοι ανήλικοι</b> — κυρίως παιδιά ηλικίας <b>3 ως 4 ετών</b> — και άνθρωποι με τραύματα από σφαίρες, σοβαρά εγκαύματα, καθώς και πολλοί άνθρωποι με υποθερμία και αφυδάτωσης, ανέφερε η οργάνωση.</p>
      <p>Πριν από τη χθεσινή διάσωση, η Μεσόγειος SOS είχε αναφέρει μέσω Twitter ότι το <b>Ocean Viking </b>είχε ήδη περισυλλέξει τέσσερις έγκυες και <b>42 ανηλίκους, </b>ανάμεσά τους<b> έξι παιδιά ηλικίας μικρότερης των 12 ετών.</b></p>
      <p>Και τα δύο πλοία αναμένεται να ζητήσουν <b>άδεια να αποβιβάσουν τ</b>ους διασωθέντες στην Ιταλία ή στη Μάλτα. Τους τελευταίους μήνες οι δύο χώρες γενικά ανοίγουν τα λιμάνια τους εάν έχει υπάρξει προηγουμένως συμφωνία για την ανακατανομή και τη μετεγκατάσταση των προσφύγων και των μεταναστών σε άλλες χώρες μέλη της ΕΕ.</p>
      <p>Μέχρι την ολοκλήρωση των διαπραγματεύσεων οι διασωθέντες αφήνονται να περιμένουν στη θάλασσα. Τις συνομιλίες για την κατανομή του βάρους συντονίζει συνήθως η Ευρωπαϊκή Επιτροπή.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>