<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699503/%D8%B1%D8%B3%D9%88%D8%A7%DB%8C%DB%8C-%D9%85%D8%A7%DB%8C%DA%A9%D8%B1%D9%88%D8%B3%D8%A7%D9%81%D8%AA-%D8%A8%D9%87-%D8%AF%D9%84%DB%8C%D9%84-%D8%AC%D8%A7%D8%B3%D9%88%D8%B3%DB%8C-%D8%A8%D8%B1%D8%A7%DB%8C%E2%80%8C%D8%B5%D9%87%DB%8C%D9%88%D9%86%DB%8C%D8%B3%D8%AA%E2%80%8C%D9%87%D8%A7"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="رسوایی مایکروسافت به دلیل جاسوسی برای‌صهیونیست‌ها"/>
    <meta property="og:description" content="رسوایی نفوذ رژیم‌های متحد آمریکا در شرکت‌های بزرگ خدمات اینترنتی آمریکا و بهره برداری از خدمات آنها برای جاسوسی و سرکوب، پای شرکت مایکروسافت را هم به میان کشید."/>
  </head>
  <body>
    <article>
      <h1>رسوایی مایکروسافت به دلیل جاسوسی برای‌صهیونیست‌ها</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/1/1039332_958.jpg"/>
      </figure>
      <p>رسوایی نفوذ رژیم‌های متحد آمریکا در شرکت‌های بزرگ خدمات اینترنتی آمریکا و بهره برداری از خدمات آنها برای جاسوسی و سرکوب، پای شرکت مایکروسافت را هم به میان کشید.</p>
      <p>به گزارش ایرنا شرکت مایکروسافت که مقر آن در ایالت سیاتل آمریکا قرار دارد اعلام کرده است که درباره بهره برداری رژیم صهیونیستی از یک برنامه چهره‌نگاری این شرکت برای جاسوسی از فلسطینی‌ها تحقیق خواهد کرد.</p>
      <p>مایکروسافت گفته است که می‌خواهد دریابد آیا شرکت صهیونیستی "AnyVision" که طراح یک نرم افزار مایکروسافت بوده، قوانین آن را زیر پا گذاشته است یا خیر؟</p>
      <p>"اِنی ویژن" متهم است که با نصب برنامه چهره‌نگاری مایکروسافت در مرزهای رژیم اشغالگر، در شناسایی و سرکوب فلسطینی‌ها نقش داشته است.</p>
      <p>به گزارش ان بی سی نیوز، جنجال بر سر این موضوع در حالی است که سازمان های حقوق بشری ابراز نگرانی می‌کنند که فناوری‌های مربوط به چهره نگاری، نقض آزادی بیان و تجاوز به حریم خصوصی شهروندان است.</p>
      <p>در واکنش به این انتقادها، مایکروسافت اعلام کرده است که دادستان کل سابق ایالات متحده "اریک هولدر" را برای تحقیق در مورد نقض احتمالی قوانین مایکروسافت توسط این شرکت اسرائیلی، استخدام کرده است.</p>
      <p>شرکت آمریکایی "توئیتر" هم به تازگی با رسوایی نفوذ عوامل رژیم سعودی در این شرکت و تلاش آنها برای جمع آوری اطلاعات درباره فعالان سیاسی به نفع آل سعود روبرو شده است.</p>
      <p>به گزارش نیویورک تایمز، پلیس دو نفر از کارکنان توئیتر را به جرم جاسوسی علیه مخالفان رژیم عربستان دستگیر کرده است.</p>
      <p>این مساله موجی از نگرانی در میان فعالان سیاسی درباره امنیت استفاده از خدمات توئیتر به وجود آورده است.این در حالی است که شرکت‌های فناوری و اینترنتی آمریکا بارها به همراهی با سیاست خارجی آمریکا متهم شده‌اند.</p>
      <p>توئیتر و یوتیوب بارها حساب‌های گروه‌های مقاومت فلسطینی و لبنانی را به بهانه تروریسم بسته است. یوتیوب، تلویزیون المنار وابسته به حزب الله لبنان و همچنین توئیتر هم صفحه این گروه را تعلیق و بسته است.</p>
    </article>
  </body>
</html>