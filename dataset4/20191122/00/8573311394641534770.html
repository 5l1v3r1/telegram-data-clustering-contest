<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/vanityfood/ristoranti/2019/11/22/ristoranti-sul-mare-aperti-in-inverno"/>
    <meta property="og:site_name" content="VANITY FAIR"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Il mare d'inverno: i 12 migliori ristoranti per viverlo (mangiando e bevendo bene)"/>
    <meta property="og:description" content="Via dal caldo, dal rumore e dalla pazza folla estiva. È il momento in cui si può gustare il miglior pesce dell'anno: ecco i ristoranti lungo le coste che meritano una sosta. Per la cucina e il panorama"/>
  </head>
  <body>
    <article>
      <h1>Il mare d'inverno: i 12 migliori ristoranti per viverlo (mangiando e bevendo bene)</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.vanityfair.it/author/mbertera" target="_blank">Maurizio Bertera</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/19180237/1931224_44874278753_5659_n-950x684.jpg"/>
        </figure>
        <figure>
          <img src="https://images.vanityfair.it/gallery/116720/Big/132d9496-ce8f-4c2e-8719-892679886578.png"/>
          <figcaption><b>Il Vescovado - Noli</b><br/>L'insegna non è casuale: si trova all'interno dell'ex- Palazzo Vescovile della cittadina del Ponente. Una 'bomboniera' vista mare dove lo chef Giuseppe Ricchebuono propone un viaggio nella Liguria del cibo, riproponendo al meglio anche le ricette di pesce. Da dicembre, il locale è sempre aperto.<br/><a href="https://ricchebuonochef.it/">https://ricchebuonochef.it/</a></figcaption>
        </figure>
        <figure>
          <img src="https://images.vanityfair.it/gallery/116720/Big/80beeace-dc60-4dc8-a533-101c1cd89cc6.jpg"/>
          <figcaption><b>Polpo Mario - Sestri Levante</b><br/>Un'istituzione della capitale del Levante, nel carruggio chiuso tra i 'due mari'. Il polpo è solo uno dei protagonisti, interpretato in più ricette, ma la cucina propone un buon repertorio ligure e i classici di mare, a partire da un eccellente fritto misto.Vermentino e Pigato regnano nella valida cantina.<br/><a href="http://www.polpomario.com/">http://www.polpomario.com/</a></figcaption>
        </figure>
        <figure>
          <img src="https://images.vanityfair.it/gallery/116720/Big/21a8717a-139d-451d-aed9-1fc00c32cad6.jpg"/>
          <figcaption><b>Bistrot - Forte dei Marmi</b><br/>Certezza della Versilia, mai così a punto grazie al tocco del nuovo chef  Andrea Mattei. Cucina di pesce in ogni sua declinazione, dal crudo al vapore, fino alla brace, tra piatti storici e nuove proposte che guardano al mondo e al vegetale. Preziosa cantina con i migliori champagne. <br/><a href="http://www.bistrotforte.it/">http://www.bistrotforte.it/</a></figcaption>
        </figure>
        <figure>
          <img src="https://images.vanityfair.it/gallery/116720/Big/98d42e29-6df1-4a4f-8e12-40a6e43e74d1.jpg"/>
          <figcaption><b>La Pineta - Marina di Bibbona</b><br/>Da fuori sembra una baracca sul mare. Invece è uno dei più blasonati ristoranti di pesce, creato dal compianto Luciano Zazzeri sulla sabbia di Marina di Bibbona. Oggi sono Andrea e Daniele a proseguire l'opera del padre, proponendo soprattutto i classici: toscani, italiani, del vero mare.<br/><a href="http://www.lapinetadizazzeri.it/LaPineta/Home.html">http://www.lapinetadizazzeri.it/LaPineta/Home.html<br/></a> </figcaption>
        </figure>
        <figure>
          <img src="https://images.vanityfair.it/gallery/116720/Big/b7180a22-15a9-484e-af4f-dea3bf6d4fbb.jpg"/>
          <figcaption><b>Osteria del Mare - Castiglione della Pescaia</b><br/>Cinque anni fa era un ristorante 'serio' e si chiamava Votapentole. Ora è una vivacissima osteria, gestita dalla stessa squadra e con la stessa qualità della materia prima. Ma la cucina è più diretta, servita spesso nel tegame: parmigiana di gamberi rossi crudi, gnocchi alla triglia, caprese di sarde e zucchine...<br/><a href="http://www.osteriadelmarecdp.it/">http://www.osteriadelmarecdp.it/</a></figcaption>
        </figure>
        <figure>
          <img src="https://images.vanityfair.it/gallery/116720/Big/d10e131a-3f6a-48ad-b300-ffee9e7de12c.jpg"/>
          <figcaption><b>Pascucci al Porticciolo - Fiumicino</b><br/>Amatissimo dai romani, a due passi dall'aeroporto internazionale, è l'approdo sicuro e raffinato di Gianfranco Pascucci, cuoco autodidatta con un'immensa passione per il mare. E si vede: la cucina, a base unicamente di prodotti 'pescati' e di ricette che mirano ad esaltarli, al naturale o con abbinamenti inediti.<br/><a href="http://pascuccialporticciolo.com/">http://pascuccialporticciolo.com/</a></figcaption>
        </figure>
        <figure>
          <img src="https://images.vanityfair.it/gallery/116720/Big/0dd7fd22-81db-4025-b583-8ee65c3e3c8d.jpg"/>
          <figcaption><b>George - Napoli</b><br/>La splendida vista del golfo rischia di distrarre i sensi dai piatti di Domenico Candela, chef del ristorante gourmet all'interno dello storico Grand Hotel Parker's. Cucina, con tanto pesce in carta, dove le ricette campane sono rivisitate con tecnica e fantasia. Il locale, neo stellato Michelin, chiude solo in gennaio. <br/><a href="http://www.grandhotelparkers.it/ita/ristoranti_e_bar_napoli.htm">http://www.grandhotelparkers.it/ita/ristoranti_e_bar_napoli.htm</a></figcaption>
        </figure>
        <figure>
          <img src="https://images.vanityfair.it/gallery/116720/Big/9e79fad8-eedd-401b-9b30-7fd2ebcea689.jpg"/>
          <figcaption><b>Torre del Saracino - Vico Equense</b><br/>Gennaro Esposito è uno dei maestri della Nuova Cucina Italiana. Da sempre guarda al Mediterraneo con grande attenzione (e passione personale) per pesce e crostacei. Nella torre del 1300, 'aperta' al mare, si gustano - sino alla Befana e dal 12 febbraio  -capolavori come la Triglia fritta, non fritta (in foto)<br/><a href="http://www.torredelsaracino.it/">http://www.torredelsaracino.it/</a></figcaption>
        </figure>
        <figure>
          <img src="https://images.vanityfair.it/gallery/116720/Big/05b4c3a9-ef8a-4037-8889-88040cff118d.png"/>
          <figcaption><b>Le Lampare al Fortino - Trani</b><br/>Posizione incredibile per questo locale, con vista sul cuore antico di Trani, aperto sino alla Befana e poi da febbraio in poi. Per la cronaca, sono bellissime anche le sale interne ricavate nell'ex-fortino. Cucina di grande materia prima, con un'offerta di crudiè al top. Ma non mancano piatti creativi.<br/><a href="http://www.lelamparealfortino.it/">http://www.lelamparealfortino.it</a></figcaption>
        </figure>
        <figure>
          <img src="https://images.vanityfair.it/gallery/116720/Big/6f0f1c3d-7ee1-4f46-8fc3-49537f5b1c3b.JPG"/>
          <figcaption><b>Vecchia Marina - Roseto degli Abruzzi</b><br/>Per le guide  (e non solo) è la migliore osteria in Abruzzo sul fronte ittico. I cult sono l'antipasto abbondante, freschissimo, con tanti piccoli capolavori di gusto; i Tagliolini “Vecchia Marina” fatti a mano con farina di grano antico e conditi in bianco con seppie, vongole e scampi; la frittura di paranza del giorno.<br/>Tel. <a href="https://www.google.com/search?client=firefox-b-d&amp;q=vecchia%20marina&amp;sxsrf=ACYBGNQF5Vdim11MZMczbTM8Ed-GTROtLw:1574010205791&amp;npsic=0&amp;rflfq=1&amp;rlha=0&amp;rllag=44061915,12354810,202476&amp;tbm=lcl&amp;rldimm=12923399211512247143&amp;phdesc=C26ZJr_8Mjg&amp;ved=2ahUKEwjWmcH53PHlAhXQGewKHYVBDccQvS4wAHoECAoQMQ&amp;rldoc=1&amp;tbs=lrf:!1m4!1u3!2m2!3m1!1e1!1m4!1u5!2m2!5m1!1sgcid_3seafood_1restaurant!1m4!1u5!2m2!5m1!1sgcid_3pizza_1restaurant!1m4!1u2!2m2!2m1!1e1!2m1!1e2!2m1!1e5!2m1!1e3!3sIAEqAklU,lf:1,lf_ui:9&amp;rlst=f#">085 8931170<br/></a> </figcaption>
        </figure>
        <figure>
          <img src="https://images.vanityfair.it/gallery/116720/Big/47cbda6e-e290-480a-b376-96b494254b02.jpg"/>
          <figcaption><b>Almare - Fano</b><br/>Posizione splendida - è davanti alla spiaggia Sassonia - per il locale moderno dove Antonio Scarantino esprime il suo talento nel rivistare la cucina locale, a partire dal brodetto fanese. Non manca comunque la classicità con la sequenza di crudi, i pesci alla griglia e lo Spaghettone con le sarde alla brace<br/><a href="http://www.ristorantealmare.it/">http://www.ristorantealmare.it/</a></figcaption>
        </figure>
        <figure>
          <img src="https://images.vanityfair.it/gallery/116720/Big/d4db4257-ba89-45b2-92ef-1e554418f6ce.jpg"/>
          <figcaption><b>Uliassi - Senigallia</b><br/>Da pizzeria a Tre Stelle Michelin: non è facile neppure in pieno inverno trovare un tavolo nel covo di Mauro e Katia Uliassi. Ma provateci da qui a Natale, preferibilmente a pranzo, vista la formidabile vista sul mare. La cucina? Spaziale, geniale con piatti come Gambero Rosso e mandarino (in foto)<br/><a href="https://www.uliassi.com/">https://www.uliassi.com/</a></figcaption>
        </figure>
        <figure>
          <img src="https://images.vanityfair.it/gallery/116720/Big/2855ff56-93af-4574-8fed-d4d7bc4fc184.jpg"/>
          <figcaption><b>La Buca - Cesenatico</b><br/>I Bartolini - padre e figlio - sono una delle grandi famiglie italiane del pesce. Tra i loro locali, il più noto è questo raffinato stellato che si trova sul porto canale di Cesenatico. Non è un dettaglio: la materia prima percorre pochi metri e arriva alla brigata. E' l'enciclopedia della cucina adriatica di pesce. <br/><a href="https://www.labucaristorante.com/">https://www.labucaristorante.com/</a></figcaption>
        </figure>
        <figure>
          <img src="https://images.vanityfair.it/gallery/116720/Big/0d053402-a312-48a1-b7ff-951066c448d4.jpg"/>
          <figcaption><b>Guido - Miramare di Rimini</b><br/>Qualche giorno di chiusura tra dicembre e la Befana ma poi in questo stabilimento balneare tornerà a brillare la cucina apparentemente semplice della famiglia Raschi. Atmosfera felliniana, piatti ittici di grande impatto come la Spigola grigliata e marinata (in foto). Ma anche i dolci meritano il viaggio.<br/><a href="https://www.ristoranteguido.it/">https://www.ristoranteguido.it</a></figcaption>
        </figure>
        <figure>
          <img src="https://images.vanityfair.it/gallery/116720/Big/fffce326-d1c0-4712-902a-3cd98acf9c65.jpg"/>
          <figcaption><b>Androna - Grado</b><br/>Estate come in inverno, la 'tavernetta' nel centro della cittadina lagunare esalta il meglio del prodotto ittico adriatico. Al di là dei grandi classici come la Padellata, ha sempre senso chiedere le proposte del giorno, dove i crudi occupano sempre un posto di rlievo. Grande cantina di vini friulani.<br/><a href="https://www.androna.it/">https://www.androna.it</a></figcaption>
        </figure>
        <figcaption>Il mare d'inverno</figcaption>
      </slideshow>
      <p>
        <b>Via dal caldo, dal rumore e dalla pazza folla estiva. È il momento in cui si può gustare il miglior pesce dell'anno: ecco i ristoranti lungo le coste che meritano una sosta. Per la cucina e il panorama</b>
      </p>
      <p>«Il mare d’inverno. È un concetto che il pensiero non considera. È poco moderno. È qualcosa che nessuno mai desidera». Non dubitiamo del concetto in astratto di Enrico Ruggeri – autore di una memorabile canzone – ma <b>siamo in totale disaccordo per quanto riguarda la materia prima ittica</b>. Anche se le grigliatone miste e i fritti monumentali evocano le tavolate estive o l’abbinata ostriche-Champagne (errata peraltro, puntare su uno Chablis o un italianissimo Lugana) ricorda la cenetta al chiar di luna, in realtà – al di là dei fermi biologici, che variano da regione a regione – è nei mesi più freddi dell’anno che <b>gran parte di pesci, crostacei e molluschi raggiungono il top della forma</b>. Soprattutto nei nostri mari e quindi è il periodo consigliabile per gustare molte specie, con la certezza che non siano d’importazione o di qualità inferiore.</p>
      <p>Deriva da questo e non da altri motivi, il consiglio di mangiare i <b>frutti di mare e le ostriche</b> in primis nei mesi con la «R», quindi da settembre a febbraio. Anche se i francesi hanno realizzato sistemi di canalizzazione per tenere sempre bassa la temperatura dove nascono i mitili, le temperature invernali fanno comunque la differenza. L’<b>intelligente ruota di Eataly</b> – il calendario della stagionalità, messo a punto dalla struttura di Oscar Farinetti – <b>elenca un nutrito gruppo di varietà che regalano il meglio da metà dicembre sino a marzo</b>. Eccole: <b>tonno alletterato</b> (quello sui 15 kg al massimo), <b>soace</b> (la soglioletta), <b>sgombro</b>, <b>potassolo</b> (simile al nasello), <b>moscardino</b>, <b>sarago</b>, <b>sardina</b>, <b>conocchia</b>, <b>calamaro</b>, <b>alice</b>,  <b>zanchetta</b>, <b>zerro</b> e <b>argentina</b>. Gli ultimi due rappresentano al meglio il concetto di «pesce povero» che se fresco e trattato bene regala piatti gustosi e con un basso «food cost».</p>
      <p>Ecco perché ha assolutamente senso prenotare un pranzo nei migliori locali di cucina ittica aperti nei mesi invernali (come quelli della <b>nostra selezione, nella gallery sopra)</b>. Peraltro, le località di mare nei mesi invernali possono essere suggestive come e più che nella stagione delle vacanze. In particolare, quando splende il sole a dorare l’acqua e a riscaldare la terra. Ma ci sono tanti – come noi, se ci è consentito – che adorano mangiare un grande piatto di pesce, davanti a una bella vetrata, guardando il panorama. E poco male se fuori non c’è il sole «in questi posti davanti al mare, con questi cieli sopra, quando il vento raffredda a suo tempo il mare» come racconta Ivano Fossati in uno dei suoi capolavori.</p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/vanityfood/mangiar-bene/2017/05/18/quali-pesci-mangiare-e-quali-no"/>
      </related>
    </article>
  </body>
</html>