<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/22/Store-demonstrasjoner-mot-regjeringen-i-Colombia-20449520.ece"/>
    <meta property="og:site_name" content="adressa.no"/>
    <meta property="article:published_time" content="2019-11-22T00:04:03+00:00"/>
    <meta property="og:title" content="Store demonstrasjoner mot regjeringen i Colombia"/>
    <meta property="og:description" content="Over hundre tusen mennesker i Colombia deltok torsdag i demonstrasjoner mot president Ivan Duque og hans økonomiske politikk."/>
  </head>
  <body>
    <article>
      <h1>Store demonstrasjoner mot regjeringen i Colombia</h1>
      <address><time datetime="2019-11-22T00:04:03+00:00">22 Nov 2019, 00:04</time> by <a rel="author">(NTB) NTB-AP-DPA</a></address>
      <p>Over hundre tusen mennesker i Colombia deltok torsdag i demonstrasjoner mot president Ivan Duque og hans økonomiske politikk.</p>
      <aside><a href="https://www.adressa.no/nyheter/utenriks/2019/11/22/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/22/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/22/javascript:void(0);">Del denne artikkelen på e-post</a></aside>
      <p>– President, gå av! var en av parolene til demonstrantene som toget gjennom hovedstaden Bogotá.</p>
      <p>Også i en rekke andre byer var det protester. Ifølge politiet og myndighetene deltok til sammen over 200.000 mennesker.</p>
      <p>De protesterte både mot økonomiske ulikheter, korrupsjon og regjeringens angivelige planer om å heve pensjonsalderen. Gjennomføring av fredsavtalen med FARC-geriljaen, som ble forhandlet fram med hjelp fra Norge i 2016, var også et krav. Fagforeninger, studenter, bondeorganisasjoner og urfolksgrupper har tatt initiativ til demonstrasjonene.</p>
      <p>Duque og hans regjering har fryktet utbrudd av voldelige opptøyer, som i år har rammet både Bolivia, Chile og Ecuador. Regjeringen har utkommandert 170.000 politifolk for å hindre uro og beskyldt Venezuela for å forsøke å fyre opp under misnøyen.</p>
      <p>Protestene torsdag var stort sett fredelige, men noen steder oppsto det sammenstøt mellom demonstranter og opprørspoliti.</p>
      <p>I sentrum av Bogotá kastet en mindre gruppe maskerte mennesker egg på politiet, som svarte med tåregass. Det ble også meldt om sammenstøt i andre deler av hovedstaden, samt ødeleggelser av busser og blokkerte veier. I byen Cali ble det innført portforbud fra klokken sju på kvelden lokal tid.</p>
      <p>Minst åtte sivile og 28 politibetjenter skal ha blitt skadd i sammenstøtene. Ti personer skal være pågrepet, og 22 ble holdt midlertidig av politiet, skriver nyhetsbyrået <a href="https://www.reuters.com/article/us-colombia-strike/curfew-called-for-colombian-city-of-cali-amid-national-protest-idUSKBN1XV1IU?il=0">Reuters</a>.</p>
      <p>(©NTB)</p>
    </article>
  </body>
</html>