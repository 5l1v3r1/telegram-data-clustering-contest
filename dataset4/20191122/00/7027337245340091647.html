<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699499/%D8%A8%D8%A7%D8%B2%D8%AF%D8%A7%D8%B4%D8%AA-%DB%8C%DA%A9-%D8%B3%DB%8C%D8%A7%D8%B3%D8%AA%D9%85%D8%AF%D8%A7%D8%B1-%D8%B9%D8%B1%D8%A7%D9%82%DB%8C-%D8%AA%D9%88%D8%B3%D8%B7-%D8%A7%D9%85%D8%A7%D8%B1%D8%A7%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="بازداشت یک سیاستمدار عراقی توسط امارات"/>
    <meta property="og:description" content="شبکه خبری المیادین به نقل از منابع امنیتی عراق گزارش داد: امارات متحده عربی یک سیاستمدار مستقل عراقی به نام «عزت الشابندر» را که از فعالیت های تخریبی ابوظبی در کشورش پرده برداشته بود، دستگیر کرده است."/>
  </head>
  <body>
    <article>
      <h1>بازداشت یک سیاستمدار عراقی توسط امارات</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/1/1039328_322.jpg"/>
      </figure>
      <p>شبکه خبری المیادین به نقل از منابع امنیتی عراق گزارش داد: امارات متحده عربی یک سیاستمدار مستقل عراقی به نام «عزت الشابندر» را که از فعالیت های تخریبی ابوظبی در کشورش پرده برداشته بود، دستگیر کرده است.</p>
      <p>به گزارش ایرنا وی در افشاگری‌هایش علیه امارات گفته بود که مقامات اماراتی به چهار عشیره عراقی ساکن استان الانبار (غرب) پول و سلاح داده اند تا با ایجاد یک نیروی نظامی زمینه جدایی این استان را از عراق فراهم سازند.</p>
      <p>بر اساس افشاگری های وی، امارات با این کار در صدد بوده یک سیستم «کنفدراسیون» در استان الانبار عراق ایجاد کند تا بر اساس طرح آمریکایی-صهیونیستی موسوم به «معامله قرن»، آوارگان فلسطینی در غرب عراق اسکان داده شوند.</p>
      <p>برخی منابع به المیادین گفتند: اطلاعاتی که الشابندر در باره این طرح صهیونیستی علیه عراق به آن دست یافته، به احتمال زیاد از سوی قطر به وی داده شده است.</p>
      <p>منابع یاد شده افزودند که بازداشت این سیاستمدار عراقی از سوی محمد بن زاید ولیعهد ابوظبی، یادآور اقدام عربستان در بازداشت سعد حریری نخست وزیر لبنان است.</p>
      <p>این منابع به المیادین گفتند که امارات با دادن پول و صرف هزینه در تلاش برای جدایی استان الانبار عراق با هدف اسکان پناهندگان فلسطینی در این استان است.</p>
      <p>الشابندر در ادامه افشاگری های خود همچنین از نفش تخریبی امارات در اعتراض های مطالبه گرایانه در عراق پرده برداشت است.</p>
      <p>دستگاه اطلاعاتی امارات وی را در ابوظبی بازداشت و به هتلی در امیرنشین دبی منتقل کرده است.</p>
      <p>این منابع به المیادین گفتند که دستگاه امنیتی عراق یک شبکه اماراتی شامل چند لبنانی را دستگیر کرده که به گروه های خرابکار در تظاهرات کمک می کردند.</p>
      <p>بر اساس این گزارش الشابندر در پی تماس نزدیکانش که خواستار بازگشت وی به عراق شده اند، عذرخواهی کرده و گفته است که قادر به انجام این کار نیست.</p>
      <p>با این حال در پی فشار مقام هایی اماراتی الشابندر مجبور به انتشار متنی در توئیتر خود شده و در آن خبر دستگیری خود را تکذیب کرده است.</p>
    </article>
  </body>
</html>