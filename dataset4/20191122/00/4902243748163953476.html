<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/orszagos-hirek/2019/11/folszallott-a-pava-tizenket-versenyzobol-hat-jutott-tovabb-penteken"/>
    <meta property="og:site_name" content="ALON"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Fölszállott a páva - Tizenkét versenyzőből hat jutott tovább pénteken"/>
    <meta property="og:description" content="Hat produkció jutott tovább."/>
  </head>
  <body>
    <article>
      <h1>Fölszállott a páva - Tizenkét versenyzőből hat jutott tovább pénteken</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Hat produkció jutott tovább.</b>
      </p>
      <p>
        <b>Újabb hat produkció jutott tovább a Fölszállott a páva idei gyerekévadának harmadik élő adásában péntek este.</b>
      </p>
      <p>A Duna Televízióban sugárzott műsorban tizenkét versenyzőt láthatott a közönség. A táncos szólisták és táncospárok közül <b>Hajdu-Németh Balázs és Hajdu-Németh Ilona (Budapest)</b>, a táncegyütteseknél a <b>Debreceni Hajdú Táncegyüttes Utánpótlás Csoportja</b>, az énekes szólisták és énekegyüttesek kategóriájában <b>Szerdahelyi Luca és Nagy Eszter (Felsőörs és Ráckeve)</b>, míg a hangszeres szólisták és zenekarok közül <b>Hajdu-Németh László (Budapest)</b> jutott tovább a középdöntőbe a zsűri pontjaival. Szabadkártyával juttatta tovább a zsűri a <b>Bodros tamburazenekart</b> és <b>Trenka Mátét</b>.</p>
      <p>A zsűri tagja Sebestyén Márta Kossuth- és Liszt Ferenc-díjas népdalénekes, Prima Primissima és UNESCO-díjas előadóművész; Salamon Beáta előadóművész, népi hegedű tanár, a Népművészet Ifjú Mestere, a Magyar Arany Érdemkereszt birtokosa; Kocsis Enikő Harangozó-díjas koreográfus, táncművész, a Szentendre Táncegyüttes, a Győri Lippentő és a Fitos Dezső Társulat művészeti vezetője; Eredics Gábor Kossuth-díjas népzenész, akadémikus, a Vujicsics Együttes vezetője, a Zeneakadémia tanára; Zsuráfszky Zoltán Kossuth-díjas koreográfus, táncművész, A Magyar Nemzeti Táncegyüttes művészeti igazgatója, a Honvéd Együttes igazgatója.</p>
      <p>A műsorban egy különleges produkciót, a gödöllői Urban Verbunk Táncszínház előadásában a Pinokkió című mese egy részletét láthatták a nézők.</p>
      <p>A MTVA és a Hagyományok Háza, valamint szakmai partnere, az Örökség Gyermek Népművészeti Egyesület népzenei és néptáncos tehetségkutatóját idén is Morvai Noémi és Novák Péter vezeti.</p>
      <p>A Fölszállott a páva gyerekévada jövő pénteken az utolsó, negyedik élő elődöntővel folytatódik, akkor is tizenkét produkciót láthatnak a nézők.</p>
    </article>
  </body>
</html>