<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_visim-klasiv-zakrili-na-karantin/939255"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Вісім класів закрили на карантин"/>
    <meta property="og:description" content="&amp;mdash;&amp;ensp;Ця хвороба регулярно зустрічається серед дітей у школах і дитсадках. Швидко розповсюджується, як вітрянка, &amp;mdash; говорить директор Департаменту освіти і науки Одеської міської ради Олена Буйневич, 44 роки. Вісім класів одеської школи №63 закрили на карантин. Більш як третина ..."/>
  </head>
  <body>
    <article>
      <h1>Вісім класів закрили на карантин</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Ольга СТЕНЬКО</a></address>
      <p>— Ця хвороба регулярно зустрічається серед дітей у школах і дитсадках. Швидко розповсюджується, як вітрянка, — говорить директор Департаменту освіти і науки Одеської міської ради <b>Олена Буйневич, 44 роки.</b></p>
      <p>Вісім класів одеської школи №63 закрили на карантин. Більш як третина учнів хворіють на гострі респіраторні захворювання і вірус Коксакі. Він має такі ж симптоми, як і грип. Відмінність — висип на долонях. При невчасному лікуванні може призводити до хвороб серця.</p>
      <p>Офіційно одеські навчальні заклади не отримали жодної довідки від лікарів. Про діагноз знають лише зі слів батьків.</p>
      <p>— У 63-й школі зареєстровані три випадки з попереднім діагнозом "ентеровірусна інфекція". Спалаху вірусу немає, — каже епідеміолог Одеського обласного лабораторного центру МОЗ <b>53-річна Олена Пещанська</b>.</p>
      <p>Батьків просять не пускати до навчальних закладів дітей, які мають ознаки вірусних захворювань.</p>
      <p>— Якщо в школі у дитини помітять ознаки хвороби, її помістять у медичний ізолятор. Викличуть батьків і повернуть додому, — додає Олена Буйневич.</p>
    </article>
  </body>
</html>