<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699521/%D8%AF%D8%A8%DB%8C%D8%B1-%DA%A9%D9%84-%DA%A9%D8%A7%D9%86%D9%88%D9%86-%D8%B5%D8%B1%D8%A7%D9%81%D8%A7%D9%86-%D8%A7%DB%8C%D8%B1%D8%A7%D9%86-%D8%AA%D8%B9%D8%B7%DB%8C%D9%84%DB%8C-%D8%B5%D8%B1%D8%A7%D9%81%DB%8C%E2%80%8C%D9%87%D8%A7-%D8%AF%D8%B1-%D9%86%D8%A8%D9%88%D8%AF-%D8%A7%DB%8C%D9%86%D8%AA%D8%B1%D9%86%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="دبیر کل کانون صرافان ایران: تعطیلی صرافی‌ها در نبود اینترنت"/>
    <meta property="og:description" content="ساز و کار مالی صرافی‌ها که با خارج از کشور انجام می ‌شد با مشکل مواجه شده است."/>
  </head>
  <body>
    <article>
      <h1>دبیر کل کانون صرافان ایران: تعطیلی صرافی‌ها در نبود اینترنت</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">عصر ايران</a></address>
      <p>
        <b>ساز و کار مالی صرافی‌ها که با خارج از کشور انجام می ‌شد با مشکل مواجه شده است.</b>
      </p>
      <figure>
        <img src="https://cdn.asriran.com/files/fa/news/1398/9/1/1039355_528.jpg"/>
      </figure>
      <p>دبیر کل کانون صرافان اظهار داشت: در گزارش‌های تلفنی از آنجایی که هیچ یک از گزارش‌ها مستند نیستند نمی‌توان به این گزارش‌ها اعتماد داشت و با ریسک جعل اسناد و حواله‌ها، تاییدهای نابه جا مواجه هستیم. به همین دلیل است که صرافان ترجیح دادند که فعلا کار را متوقف کنند.</p>
      <p>شهاب قربانی در گفت‌وگو با ایلنا درباره اثرگذاری قطعی اینترنت بر فعالیت صرافی‌ها و ارتباط آنها با خارج از کشور اظهار داشت: در حال حاضر در نبود اینترنت برای برقرار ارتباطات بین‌المللی با مشکلات زیادی مواجه هستیم.</p>
      <p>وی با بیان اینکه امکان ارسال حواله‌ها وجود ندارد و در دریافت‌ها هم مشکلاتی وجود دارد، ادامه داد: ساز و کار مالی صرافی‌ها که با خارج از کشور انجام می ‌شد با مشکل مواجه شده است.</p>
      <p>دبیر کل کانون صرافان ایران با تاکید بر اینکه در نبود اینترنت تمام فعالیت صرافی‌ها متوقف شده است، افزود: عدم ارتباط با صرافی‌های خارج از کشور و عدم ارسال و دریافت حواله‌ها نمی‌تواند عامل افزایش قیمت ارز باشد اما به طور قطع باعث افزایش عمق رکود شده است .</p>
      <p>وی گفت: شرایط صرافی‌ها دقیقا مانند روزهای تعطیل است و عملا قطعی اینترنت باعث تعطیلی صرافی‌ها شده است. وقتی خرید و فروش انجام نشود گستره رکود افزایش می‌یابد، معامله‌ای انجام نمی‌شود که بخواهد قیمت‌ها را تحت تاثیر قرار دهد.</p>
      <p>قربانی با اشاره به راه اندازی اینترانت و چگونگی ارتباط شرکت‌ها با خارج از کشور اظهار داشت: در صورت راه اندازی اینترانت باید بستر مبادلات بین المللی نیز فراهم شود.</p>
      <p>دبیر کل کانون صرافان ایران درباره ارتباط با صرافی‌های خارج از کشور در صورت نبود اینترنت گفت: فکس در دنیای خارج منسوخ شده است اگر ما هنوز در دفاتر فکس داریم به این دلیل است که در دفتر موجود است و گرنه استفاده‌ای از فکس نمی‌کنیم. اگر ما هم بخواهیم از طریق فکس حواله‌ای را ارسال کنیم طرف مقابل در کشور خارجی فکس ندارد که بتواند این حواله را دریافت کند.</p>
      <p>وی با تاکید بر اینکه بدون اینترنت ریسک خطا در فعالیت صرافی‌ها بسیار بالا می‌رود و به واسطه گزارش‌های اشتباه تلفنی ممکن است که فعالان در صرافی‌ها با زیان‌های غیرقابل جبرانی مواجه شوند، تاکید کرد: در گزارش‌های تلفنی از آنجایی که هیچ یک از گزارش‌ها مستند نیستند نمی‌توان به این گزارش‌ها اعتماد داشت و با ریسک جعل اسناد و حواله‌ها، تاییدهای نابه جا مواجه هستیم. به همین دلیل است که صرافان ترجیح دادند که فعلا کار را متوقف کنند.</p>
      <p>قربانی تاکید کرد: تقاضای ما از دولت و تصمیم گیران این است که برای فعالان اقتصادی که ارتباط مستقیم با شرکای تجاری خود در خارج از کشور یا حیات کار و فعالیت‌شان در ارتباط با خارج از کشور است بانک مرکزی یک لاین خاص به این شرکت‌ها اختصاص دهد تا خللی در اقتصاد کشور پیش نیاید.</p>
    </article>
  </body>
</html>