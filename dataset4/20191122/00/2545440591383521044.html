<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/spor/turkiyede-halterin-kaderi-cep-herkulu-ile-degisti/1652648"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Türkiye'de halterin kaderi 'Cep Herkülü' ile değişti"/>
    <meta property="og:description" content="Halterde büyük başarılara imza atan Naim Süleymanoğlu'nun 1986 yılında Türkiye'ye gelmesi branşın çehresini değiştirdi."/>
  </head>
  <body>
    <article>
      <h1>Türkiye'de halterin kaderi 'Cep Herkülü' ile değişti</h1>
      <h2>Halterde büyük başarılara imza atan Naim Süleymanoğlu'nun 1986 yılında Türkiye'ye gelmesi branşın çehresini değiştirdi.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Ömer Hakan Kibar  </a></address>
      <h4>Ankara</h4>
      <p>"<b>Cep Herkülü: Naim Süleymanoğlu</b>" filminin vizyona girmesi kamuoyunda halteri bir kez daha gündeme taşıdı.</p>
      <ul>
        <li>
          <b>
            <a href="https://www.aa.com.tr/tr/kultur-sanat/cep-herkulu-naim-suleymanoglu-izleyiciyle-bulustu/1651447">Cep Herkülü: Naim Süleymanoğlu izleyiciyle buluştu</a>
          </b>
        </li>
        <li>
          <b>
            <a href="https://www.aa.com.tr/tr/spor/naim-suleymanoglu-vefatinin-ikinci-yilinda-aniliyor/1648418">Naim Süleymanoğlu vefatının ikinci yılında anılıyor </a>
          </b>
        </li>
      </ul>
      <p>Melbourne'de 1986'da düzenlenen Dünya Halter Şampiyonası'nda Türkiye Büyükelçiliği'ne sığınarak Türkiye'ye iltica eden <b>Naim Süleymanoğlu</b> dönemin Başbakanı Turgut Özal'ın girişimleriyle Türkiye'ye getirildi.</p>
      <p>Naim Süleymanoğlu'nun Türkiye'ye gelmesiyle halterde yeni bir dönem başladı.</p>
      <p>Kariyerinde, üst üste 3 olimpiyat, 7 dünya şampiyonluğu kazanıp, Avrupa şampiyonalarında 7 altın madalya elde eden Süleymanoğlu, 46 dünya rekoruna imza attı.</p>
      <p>1988 Seul, 1992 Barcelona ve 1996 Atlanta Olimpiyatları'nda altın madalya kazanarak, halterin olimpiyatlarda güreşten sonra altın madalya getiren branş olarak anılmasını sağladı.</p>
      <p>Sporculuğunun son dönemindeki 2000 Sidney Olimpiyatları'nda Süleymanoğlu başarılı olamazken, Halil Mutlu halterde altın madalya getiren isim oldu.</p>
      <p>"Cep Herkülü" lakabıyla tanınan rekortmen sporcu, 2004 Atina Olimpiyatları'nda yer almadı. Bu olimpiyatlarda Halil Mutlu, Taner Sağır ve Nurcan Taylan, Türkiye'ye halterde altın madalya getiren son isimler olarak tarihe geçti.</p>
      <p>Kariyerinde 46 dünya rekoru kırarken, kendi kilosunun üç katından fazla kaldıran sporcu olarak tarihe geçti.</p>
      <p>Spor otoritelerine göre tüm zamanların en iyi haltercisi olarak 1988 yılında Time dergisine kapak olan 10 Türk arasında yer aldı.</p>
      <p>Türkiye'ye olimpiyatlarda güreş dışında ilk altın madalyasını kazandıran sporcu olan Naim Süleymanoğlu, 1992 yılında Uluslararası Halter Basın Komisyonu tarafından "Dünyanın En İyi Sporcusu" seçildi.</p>
      <p>"Cep Herkülü", 18 Kasım 2017'de vefat etti.</p>
      <h3>Türkiye halterde madalya için 12 yıl bekledi</h3>
      <p>Yunanistan'ın başkenti Atina'da düzenlenen olimpiyatlarda Türkiye, Halil Mutlu, Taner Sağır ve Nurcan Taylan ile altın madalya kazandı.</p>
      <p>Bu sonuçların ardından Türkiye 12 yıl boyunca olimpiyatlarda madalyanın uzağında kaldı. 2016 Rio Olimpiyatları'nda Daniyar İsmayilov halterde gümüş madalyayı Türkiye'ye getiren isim olmayı başardı.</p>
      <p>Halter branşı, doping skandallarının patlaması sonrasında büyük bir gerileme yaşadı. Olimpiyatlar, Dünya ve Avrupa Şampiyonası'nda derece yapan Türk sporcuların isimleri dopingle anılmaya başladı.</p>
      <p>Naim ile Türk halterinin dünyada edindiği saygınlık 2004 Atina Olimpiyatları sonrasında yerini doping skandallarına bıraktı. Türk halteri, Naimleri, Halilleri, Tanerleri ve Nurcanları aradı.</p>
      <p>Türk hükümetinin olaylara el koyması sonrasında halterde büyük bir temizlik başladı. Mevcut sporcular, antrenörler ve yöneticiler görevden uzaklaştırıldı.</p>
      <h3>Dopingle mücadele</h3>
      <p>Tamer Taşpınar'ın 9 Mart 2013 tarihindeki Halter Federasyonu Genel Kurulunda başkanlığa seçilmesi sonrasında dopingle mücadele başladı.</p>
      <p>Başkan Taşpınar'ın kararlılıkla sürdürdüğü doping mücadelesi sonrasında halterdeki kara bulutlar yavaş yavaş dağıldı.</p>
      <p>Özellikle yıldızlar ve gençlerin Dünya ve Avrupa Şampiyonası'ndaki başarıları halterin altyapısının sağlam temeller üzerine atıldığını gösterdi.</p>
      <p>Tamer Taşpınar, gençlerle 2024 Paris Olimpiyatları'nda Türkiye'nin halterde büyük bir başarı elde edeceğini ve eski günlere dönebileceğini savundu.</p>
      <related>
        <a href="https://www.aa.com.tr/tr/spor/halil-mutlu-naim-suleymanoglu-beni-halterde-etkileyen-en-onemli-ve-ilk-isimdir/1652733"/>
        <a href="https://www.aa.com.tr/tr/spor/turkiyede-halterin-kaderi-cep-herkulu-ile-degisti/1652648"/>
        <a href="https://www.aa.com.tr/tr/kultur-sanat/cep-herkulu-naim-suleymanoglu-izleyiciyle-bulustu/1651447"/>
        <a href="https://www.aa.com.tr/tr/kultur-sanat/cep-herkulu-naim-suleymanoglu-filminin-galasi-yapildi/1651323"/>
        <a href="https://www.aa.com.tr/tr/kultur-sanat/yapimci-mustafa-uslu-naim-hayatimin-en-anlamli-ve-en-buyuk-filmi/1649542"/>
        <a href="https://www.aa.com.tr/tr/turkiye/naim-suleymanoglu-vefatinin-ikinci-yil-donumunde-anildi/1648866"/>
      </related>
    </article>
  </body>
</html>