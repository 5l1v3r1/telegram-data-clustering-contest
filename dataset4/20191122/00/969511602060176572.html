<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/iohannis-trebuie-sa-revenim-la-alegerea-primarilor-in-doua-tururi-nu-cred-ca-este-o-solutie-oug-18606938"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Iohannis: Trebuie să revenim la alegerea primarilor în două tururi. Nu cred că este o soluţie OUG"/>
    <meta property="og:description" content="Preşedintele Klaus Iohannis a declarat, vineri, că e de acord cu revenirea la alegerea primarilor în două tururi, dar acest lucru nu ar trebui reglementat prin ordonanţă de urgenţă. Şeful statului a adăugat că proiectul poate fi trecut prin Parlament."/>
  </head>
  <body>
    <article>
      <h1>Iohannis: Trebuie să revenim la alegerea primarilor în două tururi. Nu cred că este o soluţie OUG</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/diana-grigore" target="_blank">Diana Grigore</a></address>
      <h3>Iohannis: Trebuie să revenim la alegerea primarilor în două tururi. Nu cred că este o soluţie OUG</h3>
      <p>Preşedintele Klaus Iohannis a declarat, vineri, că e de acord cu revenirea la alegerea primarilor în două tururi, dar acest lucru nu ar trebui reglementat prin ordonanţă de urgenţă. Şeful statului a adăugat că proiectul poate fi trecut prin Parlament.</p>
      <p>„ Alegerea în două tururi pentru primari. Da, chiar sunt de părere că trebuie să revenim la alegerea în două tururi pentru primari şi acest lucru, sigur, se poate rezolva dacă în Parlament se formează o majoritate pentru această opţiune. Alegerea într-un tur nu este, pur şi simplu, potrivită. Un primar are nevoie de o legitimare puternică prin vot, pentru a-şi pune în practică proiectele”, a spus Klaus Iohannis, la Bacău.</p>
      <p>Şeful statului susţine că nu e o soluţie ca revenirea la alegerea primarilor în două tururi să fie reglementată prin ordonanţă de urgenţă.</p>
      <p>„ Nu cred că este o soluţie grozavă ordonanţa de urgenţă. Cum am criticat foarte des ordonanţele de urgenţă date de guvernele eşuate pesediste din ultimii trei ani, eu cred că cel mai corect este să se dezbată şi să se tranşeze în Parlament”, a subliniat Iohannis.</p>
    </article>
  </body>
</html>