<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/premier-league/2019/11/22-63645819/united_solskjaer_pochettino_nessun_fastidio_penso_al_mio_lavoro_/"/>
    <meta property="og:site_name" content="Tuttosport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="United, Solskjaer: “Pochettino sul mercato? Nessun disturbo”"/>
    <meta property="og:description" content="Il tecnico dei Red Devils: “Ho il miglior lavoro al mondo, chiunque vorrebbe essere al mio posto”. Klopp: “Mauricio lavorerà molto presto”"/>
  </head>
  <body>
    <article>
      <h1>United, Solskjaer: “Pochettino sul mercato? Nessun disturbo”</h1>
      <h2>Il tecnico dei Red Devils: “Ho il miglior lavoro al mondo, chiunque vorrebbe essere al mio posto”. Klopp: “Mauricio lavorerà molto presto”</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p><b>MANCHESTER (Inghilterra)</b> - "<i>No, non mi disturba affatto. Ho il miglior lavoro al mondo e sono sicuro che qualunque manager senza lavoro vorrebbe questo lavoro. Quindi, non importa, qualunque cosa accada intorno a me. Devo concentrarmi sul mio lavoro al Manchester United, farlo nel miglior modo possibile</i>". Così <b>Ole Gunnar Solskjaer</b>, manager del<b> Manchester United</b>, risponde in conferenza stampa a una domanda su una possibile maggior pressione su di lui visto la presenza 'sul mercato' di <a href="https://www.tuttosport.com/news/calcio/calcio-estero/premier-league/2019/11/22-63638461/pochettino_saluta_il_tottenham_ecco_il_messaggio_sulla_lavagna_tattica/?a=2"><b>Mauricio Pochettino</b></a> in vista della prossima stagione. Il tecnico dello <b>United</b> ha quindi accolto con favore il ritorno di <b>Mourinho</b> in Premier League alla guida del Tottenham, al posto proprio del tecnico argentino, ma non ha risparmiato una stoccata alla stampa: "<i>E' una buona cosa il ritorno di Jose, ma credo lo sia soprattutto per voi perché così potete parlarne e scriverne</i>”.</p>
      <figure>
        <video src="http://media.tuttosport.com/omnisport/2019/11/22/221119_IT_PERFORM_SOLSKJAER_JOSE_POCHO_PV_1574427436524_1065.mp4"/>
        <figcaption>Solskjaer: "Bello che José sia tornato. Su Pochettino e lo United..."</figcaption>
      </figure>
      <h3>L’allenatore del Bayern su Pochettino</h3>
      <p>"<i>Non è compito mio giudicare un collega, penso sia inappropriato</i>". <b>Hansi Flick</b>, confermato alla guida del Bayern Monaco almeno fino alla sosta invernale, preferisce non commentare le voci che danno Pochettino come candidato numero uno alla panchina dei bavaresi. "<i>La società ha tutto per capire cosa vuole per il futuro ed è per questo che non mi interessano i nomi che circolano, non mi esprimerò a riguardo perché non mi interessa, perché sto cercando di fare il mio lavoro e di vincere con questa squadra. Il resto non mi riguarda</i>".</p>
      <figure>
        <a href="https://www.tuttosport.com/foto/calcio/calciomercato/2019/11/21-63619388/dall_inghilterra_mourinho_vuole_un_giocatore_della_juve_al_tottenham_/">
          <img src="https://cdn.tuttosport.com/images/2019/11/21/184534202-470903dd-86ee-4c25-a7ad-1669973637dd.jpg"/>
        </a>
        <figcaption>Dall'Inghilterra: “Mourinho vuole un giocatore della Juve al Tottenham”<br/><a href="https://www.tuttosport.com/foto/calcio/calciomercato/2019/11/21-63619388/dall_inghilterra_mourinho_vuole_un_giocatore_della_juve_al_tottenham_/">Guarda la gallery</a></figcaption>
      </figure>
      <h3>Klopp: “Pochettino presto in panchina”</h3>
      <p>"<i>Bentornato José, è bello riaverlo. La situazione era disperata senza di lui. Dall'altro lato non c'e' più Mauricio e questo dimostra come le cose cambino in fretta</i>". <b>Jurgen Klopp</b> è felice di rivedere in azione Mourinho, ingaggiato dal Tottenham, ma abbraccia a distanza Pochettino, sfidato lo scorso giugno a Madrid. "<i>Cinque mesi fa ci affrontavamo in finale di <b>Champions</b>, ora è in vacanza. Ma ha fatto uno splendido lavoro al Tottenham, è un allenatore straordinario e un bravissimo ragazzo. Mi sono divertito nelle partite in cui ci siamo affrontati, è stato anche il primo allenatore che ho sfidato in <b>Premier</b>. A questo punto sarà candidato a tutte le panchine, sia quelle disponibili che non disponibili. All'inizio non ci credevo quando ho sentito del suo esonero ma non penso resterà fuori a lungo. E mi aspetto un Mourinho motivatissimo</i>". La Premier ricomincia dopo la sosta con un Liverpool in fuga solitaria ma Klopp tiene alta la guardia. "<i>Non pensiamo alla corsa per il titolo, probabilmente la sfida più grande che ci attende è affrontare le continue domande su questo tema. Dobbiamo pensare a fare quanti più punti possibili, la sfida che abbiamo davanti è affrontare le 26 partite che dovremo giocare, a partire da quella col Crystal Palace</i>". In dubbio <b>Salah</b>: "<i>Ieri si è allenato, non sta ancora benissimo, dovremo fare attenzione</i>".</p>
      <related>
        <a href="https://www.tuttosport.com/news/calcio/calcio-estero/premier-league/2019/11/22-63638461/pochettino_saluta_il_tottenham_ecco_il_messaggio_sulla_lavagna_tattica/?a=2"/>
        <a href="https://www.tuttosport.com/news/calcio/calciomercato/2019/11/21-63607069/the_sun_pochettino_interessa_a_bayern_monaco_e_barcellona_/"/>
        <a href="https://www.tuttosport.com/archivio/calcio/calcio-estero/premier-league"/>
        <a href="https://www.tuttosport.com/news/calcio/calcio-estero/premier-league/2019/11/22-63638461/pochettino_saluta_il_tottenham_ecco_il_messaggio_sulla_lavagna_tattica/?related_news"/>
        <a href="https://www.tuttosport.com/news/calcio/calcio-estero/premier-league/2019/11/22-63632980/mourinho_maxi-bonus_se_il_tottenham_si_qualifica_in_champions/?related_news"/>
        <a href="https://www.tuttosport.com/news/calcio/calcio-estero/ligue-1/2019/11/21-63625638/il_tecnico_del_lille_contro_mourinho_un_comportamento_di_classe_/?related_news"/>
        <a href="https://www.tuttosport.com/news/calcio/calcio-estero/premier-league/2019/11/21-63621304/mourinho_ironizza_contro_il_giornalista_lui_fa_domande_filosofiche_/?related_news"/>
      </related>
    </article>
  </body>
</html>