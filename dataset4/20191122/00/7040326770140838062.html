<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/hayat-haberleri/kayserililer-festival-icin-gun-sayiyor-1391120"/>
    <meta property="og:site_name" content="Karar.com"/>
    <meta property="article:published_time" content="2019-11-22T00:49:00+00:00"/>
    <meta property="og:title" content="Kayserililer festival için gün sayıyor"/>
    <meta property="og:description" content="Kayserili sanatseverleri Türk sinemasının ünlü simaları, onlarca film gösterimi ve özel etkinliklerle buluşturucak 7. Kayseri Film Festivali 28 Kasım-1 Aralık tarihlerinde gerçekleşecek."/>
  </head>
  <body>
    <article>
      <h1>Kayserililer festival için gün sayıyor</h1>
      <address>
        <time datetime="2019-11-22T00:49:00+00:00">22 Nov 2019, 00:49</time>
      </address>
      <p>
        <b>Kayserili sanatseverleri Türk sinemasının ünlü simaları, onlarca film gösterimi ve özel etkinliklerle buluşturucak 7. Kayseri Film Festivali 28 Kasım-1 Aralık tarihlerinde gerçekleşecek.</b>
      </p>
      <p>
        <b>SALİHA SULTAN </b>
      </p>
      <p>Talas Belediyesi ev sahipliğinde, Kültür ve Turizm Bakanlığı, Sinema Genel Müdürlüğü destekleriyle, Anadolu Sinemacılar Derneği tarafından ve Kadir Turna direktörlüğünde gerçekleşecek olan Kayseri Film Festivali 7. kez sinemaseverlerle buluşacak. Festivalin bu yılki etkinlikleri Üsküdar’da düzenlenen basın toplantısında gazetecilerle paylaşıldı. Toplantıya Ulusal Uzun Metraj Film Yarışması Jüri Başkanı Abdullah Oğuz, Ulusal Jüri Üyesi Kurgu Yönetmeni Mustafa Preşeva, Ulusal Kısa Kurmaca Jüri üyeleri Yönetmen Vuslat Saraçoğlu, Yönetmen Aydın Orak, sinema yazarları Sadi Çilingir, Mehmet Akça, Suat Köçer  ile oyuncu Emre Kızılırmak ve çok sayıda basın mensubu katıldı.  </p>
      <figure>
        <img src="https://static.karar.com/img/article_detail/19-11/22/2.jpg"/>
      </figure>
      <p>Festival Direktörü Kadir Turna, iki haftalık bir gecikmenin ardından festivalin 28 Kasım-1 Aralık tarihlerinde gerçekleşeceğini belirterek, kısa kurmaca ve belgesel film dalında kendi rekorlarını kırdıklarını, ulusal uzun metraj yarışma dalında ise ikinci yıl olmasına rağmen 25 filmin başvurmasından gurur duyduklarını kaydetti. Turna, sinema emekçilerine daha fazla destek vermeye gayret gösterdiklerinin altını çizerek, “Her sene iyi niyet ve güzel hayaller ile çalışmaya başlayan bir ekibiz. Gerçekler kadar hayallere de saygı duyan bir festivaliz. Sinema gerçekleri anlattığı gibi, hayallerimizi de süslemektedir. Bu sene slogan olarak, sinemaseverlere sinemanın büyülü etkisini hissettireceğini düşündüğümüz ‘Sinema düşleri gerçek gerçekleri düş yapar’ sözünü seçtik. Kayserili sinemaseverlere bol bol hayal kurabilecekleri sinemayla dolu 4 gün hazırladık”  dedi. Festival boyunca ‘Altın Çınar’ için yarışan filmlerinin yanı sıra yarışma dışı ‘Ustaya Saygı’, ‘Engelsiz Sinema’ ve ‘Geçmişin İzleri’ başlıklı bölümlerde seçkin yapımlar izleyiciyle buluşacak. Kayserili çocuklar ‘Kimsesiz Çocuklar’ etkinliğinde ‘Kral Şakir: Korsanlar Diyarı’ animasyonunu izleme şansı bulacak. Ayrıca Yeşilçam’ın usta oyuncularının ve Hülya Koçyiğit’in resimlerinin yer aldığı özel bir sergi de Kayserililerin beğenisine sunulacak. Birçok atölye çalışması ve panelin de gerçekleşeceği festival Kayserilileri Türk sinemasının seçkin örnekleriyle buluşturmak için gün sayıyor.</p>
    </article>
  </body>
</html>