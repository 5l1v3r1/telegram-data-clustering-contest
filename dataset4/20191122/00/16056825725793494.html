<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200449"/>
    <meta property="og:site_name" content="মানবজমিন"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="বেগম রোকেয়া বিশ্ববিদ্যালয়ের ভিসি এবং রেজিস্ট্রারকে ক্যাম্পাসে সার্বক্ষণিক উপস্থিতির দাবি"/>
    <meta property="og:description" content="বেগম রোকেয়া বিশ্ববিদ্যালয়ের (বেরোবি) ভিসি এবং রেজিস্ট্রারকে সার্বক্ষণিক ক্যাম্পাসে উপস্থিত থাকাসহ সকল নিয়োগ, বাছাই বোর্ড, সিন্ডিকেট, অর্থ কমিটির সভাসহ সকল গুরুত্বপূর্ণ সভা বিশ্ববিদ্যালয় ক্যাম্পাসে করাসহ রাষ্ট্রয়াত্ত ব্যাংকের শাখা খোলার দাবিতে ভিসি বরাবর চিঠি দিয়েছে বিশ্ববিদ্যালয় শিক্ষক সমিতি। বৃহস্পতিবার সন্ধ্যায় বিশ্ববিদ্যালয়ের শিক্ষক সমিতির সভাপতি অধ্যাপক ড. মো: গাজী মাজহারুল আনোয়ার ও সাধারণ সম্পাদক খায়রুল কবির সুমন স্বাক্ষরিত এক চিঠিতে শিক্ষক নেতারা এসব দাবি জানান। চিঠিতে বলা হয়, বিশ্ববিদ্যালয়ের ভিসি প্রফেসর ড. নাজমুল আহসান কলিমউল্লাহ প্রধান কর্তাব্যক্তি হিসাবে যোগদানের পর থেকে বিশ্ববিদ্যালয়ের ক্যাম্পাসে ধারাবাহিকভাবে অনুপস্থিত এবং বিশ্ববিদ্যালয়ের রেজিস্ট্রার আবু হেনা মুস্তফা কামাল প্রশাসনের প্রধান কর্মকর্তা হয়েও ক্যাম্পাসে দীর্ঘমেয়াদে অনুপস্থিত থাকেন এতে বিশ্ববিদ্যালয়ের প্রশাসনিক ব্যবস্থা প্রায় ভেঙে পড়েছে। জানা যায়, ভিসির ধারবাহিক অনুপস্থিতের বিষয় বিভিন্ন গণমাধ্যমের শিরোনাম হওয়ার ঘটনা চিঠিতে উল্লেখ করেন শিক্ষক নেতারা। এছাড়াও ভিসি এবং রেজিস্ট্রারের অনুপস্থিতির বিষয়টি উদ্বেগজনক অবস্থায় পৌঁছানোর ফলে শিক্ষক সমিতি…"/>
  </head>
  <body>
    <article>
      <h1>বেগম রোকেয়া বিশ্ববিদ্যালয়ের ভিসি এবং রেজিস্ট্রারকে ক্যাম্পাসে সার্বক্ষণিক উপস্থিতির দাবি</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">ইভান চৌধুরী, বেরোবি প্রতিনিধি</a></address>
      <p>বেগম রোকেয়া বিশ্ববিদ্যালয়ের (বেরোবি) ভিসি এবং রেজিস্ট্রারকে সার্বক্ষণিক ক্যাম্পাসে উপস্থিত থাকাসহ সকল নিয়োগ, বাছাই বোর্ড, সিন্ডিকেট, অর্থ কমিটির সভাসহ সকল গুরুত্বপূর্ণ সভা বিশ্ববিদ্যালয় ক্যাম্পাসে করাসহ রাষ্ট্রয়াত্ত ব্যাংকের শাখা খোলার দাবিতে ভিসি বরাবর চিঠি দিয়েছে বিশ্ববিদ্যালয় শিক্ষক সমিতি। বৃহস্পতিবার সন্ধ্যায় বিশ্ববিদ্যালয়ের শিক্ষক সমিতির সভাপতি অধ্যাপক ড. মো: গাজী মাজহারুল আনোয়ার ও সাধারণ সম্পাদক খায়রুল কবির সুমন স্বাক্ষরিত এক চিঠিতে শিক্ষক নেতারা এসব দাবি জানান। চিঠিতে বলা হয়, বিশ্ববিদ্যালয়ের ভিসি প্রফেসর ড. নাজমুল আহসান কলিমউল্লাহ প্রধান কর্তাব্যক্তি হিসাবে যোগদানের পর থেকে বিশ্ববিদ্যালয়ের ক্যাম্পাসে ধারাবাহিকভাবে অনুপস্থিত এবং বিশ্ববিদ্যালয়ের রেজিস্ট্রার আবু হেনা মুস্তফা কামাল প্রশাসনের প্রধান কর্মকর্তা হয়েও ক্যাম্পাসে দীর্ঘমেয়াদে অনুপস্থিত থাকেন এতে বিশ্ববিদ্যালয়ের প্রশাসনিক ব্যবস্থা প্রায় ভেঙে পড়েছে। জানা যায়, ভিসির ধারবাহিক অনুপস্থিতের বিষয় বিভিন্ন গণমাধ্যমের শিরোনাম হওয়ার ঘটনা চিঠিতে উল্লেখ করেন শিক্ষক নেতারা। এছাড়াও ভিসি এবং রেজিস্ট্রারের অনুপস্থিতির বিষয়টি উদ্বেগজনক অবস্থায় পৌঁছানোর ফলে শিক্ষক সমিতি গত ৬ই অক্টোবর নির্বাহী সংসদের সভায় তুলে ধরেন। এদিকে ভিসিকে সার্বক্ষণিক ক্যাম্পাসে উপস্থিত থাকার বিষয়টি সাক্ষাতে বলার জন্য শিক্ষক সমিতি দেখা করতে চাইলেও সাক্ষাৎ করতে অনিচ্ছা প্রকাশ করেছেন বলে চিঠিতে উল্লেখ করেছেন শিক্ষক নেতারা। আলাদা এক চিঠিতে কম্পিউটার সায়েন্স এন্ড ইঞ্জিনিয়ারিং (সিএসই) বিভাগের সহকারী অধ্যাপক প্রদীপ কুমার সরকারসহ যে সকল শিক্ষক বিধি মোতাবেক পে-প্রোটেকশন প্রাপ্য হয়েছেন তাদের অতি দ্রুত পে-প্রোটেকশন প্রদান, রসায়ন বিভাগের প্রভাষক ড. মো: জাকির হোসেনের শিক্ষাছুটি অভিজ্ঞতা সংক্রান্ত সমস্যা দ্রুত সমাধানের লক্ষ্যে প্রয়োজনীয় ব্যবস্থা গ্রহণ, বিশ্ববিদ্যালয়ের শিক্ষকদের জন্য অতি দ্রুত একটি শিক্ষাছুটি সংক্রান্ত নীতিমালা প্রণয়ন এবং ক্যাম্পাসে রাষ্ট্রয়াত্ত ব্যাংকের শাখা খোলার ব্যবস্থা গ্রহণের জন্য দাবি জানান শিক্ষক সমিতি।</p>
      <p>এই বিভাগের সর্বাধিক পঠিত</p>
    </article>
  </body>
</html>