<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474128-burza-wokol-glosowania-opozycja-oskarza-marszalek-witek"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T00:24:36+00:00"/>
    <meta property="og:title" content="Burza wokół głosowania w Sejmie! Opozycja oskarża marszałek Witek i cytuje nagranie: &quot;Trzeba anulować, bo my przegramy...&quot;"/>
    <meta property="og:description" content="Lewica zapowiada, że złoży zawiadomienie do prokuratury o możliwości popełnienia przestępstwa przez marszałek Sejmu."/>
  </head>
  <body>
    <article>
      <h1>Burza wokół głosowania w Sejmie! Opozycja oskarża marszałek Witek i cytuje nagranie: "Trzeba anulować, bo my przegramy..."</h1>
      <address><time datetime="2019-11-22T00:24:36+00:00">22 Nov 2019, 00:24</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Sejm wybrał w czwartek w nocy posłów PiS Marka Asta, Arkadiusza Mularczyka, Bartosza Kownackiego i Kazimierza Smolińskiego na członków Krajowej Rady Sądownictwa. Głosowanie miało burzliwy przebieg; było powtórzone, posłowie opozycji skandowali: „oszustwo”.</b>
      </p>
      <p>CZYTAJ RÓWNIEŻ: <a href="https://wpolityce.pl/polityka/474129-czterech-poslow-pis-wybranych-na-czlonkow-krs-bylo-goraco">Czterech posłów PiS wybranych na członków KRS. Tarczyński ripostuje Budce: „Pluralizm jest dobry, kiedy macie większość?”</a></p>
      <p>CZYTAJ TAKŻE: <a href="https://wpolityce.pl/polityka/474130-lewica-i-ko-atakuja-rzecznik-pis-tlumaczy-decyzje-marszalek">Gorąco na Wiejskiej! Lewica i KO atakują. Rzecznik PiS: „Wezwania do powtórnego głosowania padały ze wszystkich stron sali”</a></p>
      <p>CZYTAJ WIĘCEJ: <a href="https://wpolityce.pl/polityka/474124-awantura-w-sejmie-okrzyki-hanba-i-precz-z-komuna">Awantura w Sejmie! Pawłowicz, Piotrowicz i Stelina wybrani na sędziów TK. Opozycja: „Hańba” i „Precz z komuną”. WIDEO i ZDJĘCIA</a></p>
      <p>Do KRS izba wybrała zgłoszonych przez PiS posłów Marka Asta (uzyskał 234 głosy), Arkadiusza Mularczyka, Bartosza Kownackiego oraz Kazimierza Smolińskiego (wszyscy trzej po 233 głosy).</p>
      <p>Niezbędnej większości nie uzyskały zgłoszone przez Koalicję Obywatelską Kamila Gasiuk-Pihowicz (199 głosy) oraz przez Lewicę Joanna Senyszyn (196 głosów).</p>
      <figure>
        <iframe data-src="https://twitter.com/KancelariaSejmu/status/1197656817221996545" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Było to drugie z głosowań nad kandydaturami do KRS. Pierwsze z głosowań zostało przerwane przez marszałek Witek.</b>
      </p>
      <blockquote>Jest prośba posłów PO, że nie działa (system do głosowania - PAP)</blockquote>
      <p>— powiedziała Witek.</p>
      <blockquote>Wyniki, wyniki</blockquote>
      <p>— skandowali posłowie opozycji.</p>
      <blockquote>Decyzją marszałka anuluję głosowanie</blockquote>
      <p>— powiedziała Witek.</p>
      <p>
        <b>Wywołało to oburzenie posłów opozycji.</b>
      </p>
      <blockquote>Czy zamierzacie w sytuacji, gdy będziecie przegrywali głosowania blokować ogłaszanie ich wyników? (…) To łamanie zasad parlamentaryzmu</blockquote>
      <p>— oświadczył Tomasz Lenz (KO).</p>
      <p>
        <b>Przeprowadzone zostało powtórne głosowanie, w którym wybrano czterech posłów PiS do KRS. Powtórzenie głosowania wywołało oburzenie posłów opozycji.</b>
      </p>
      <blockquote>Ponieważ był wniosek o reasumpcję tamtego głosowania ogłoszę krótką przerwę i zwołam konwent seniorów</blockquote>
      <p>— powiedziała Witek po ogłoszeniu wyników. Po przerwie marszałek powiedziała:</p>
      <blockquote>Nie będzie reasumpcji głosowania.</blockquote>
      <p>
        <b>Poseł Lewicy Krzysztof Gawkowski zażądał powtórzenia głosowania. Gawkowski powiedział, że zarejestrowana została wypowiedź posłanki PiS, która miała powiedzieć marszałek, że należy powtórzyć głosowanie, ponieważ PiS przegra. Na nagraniach dostępnych na stronie internetowej Sejmu słychać głos: „Trzeba anulować, bo my przegramy, za dużo osób(…)”.</b>
      </p>
      <figure>
        <iframe data-src="https://twitter.com/KObywatelska/status/1197658038381006850" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/KarolDarmoros/status/1197668452355452929" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Posłowie opozycji skandowali: „Oszustwo”. Marszałek Witek oświadczyła, że wobec wyczerpania porządku dziennego obrad zakończyło się posiedzenie Sejmu.</p>
      <figure>
        <iframe data-src="https://twitter.com/ZalewskiPawel/status/1197659765058482178" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/MiroslawSuchon/status/1197655961579786240" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/KLubnauer/status/1197655979225231361" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/AgaBak/status/1197660330958163968" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ArkadiuszMyrcha/status/1197663015157608450" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/krzysztofbosak/status/1197664572234194944" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Politycy Lewicy zapowiedzieli, że wystąpią do prokuratora generalnego o ujawnienie nagrania z rozmowy marszałek Sejmu Elżbiety Witek z jedną z posłanek PiS, która miała wzywać ją do powtórzenia głosowania, aby zapewnić PiS wygraną.</b>
      </p>
      <blockquote>Stała się rzecz niebywała, która nie zdarzyła się chyba nigdy dotąd w historii polskiego parlamentaryzmu. Pani marszałek Witek oznajmiła po głosowaniu panu prezesowi Jarosławowi Kaczyńskiemu, że trzeba powtórzyć głosowanie, „bo je przegraliśmy”</blockquote>
      <p>— powiedziała rzeczniczka klubu Anna-Maria Żukowska. Dodała, że Witek „nie ujawniła tego posłom i posłankom i powtórzyła +bez żadnego trybu+ głosowanie, żeby umożliwić PiS wybranie wszystkich czterech reprezentantów Sejmu do KRS”.</p>
      <blockquote>Stanowczo się temu sprzeciwiamy. To nie tylko łamanie zasad demokracji, ale naszym zdaniem oszustwo i przestępstwo</blockquote>
      <p>— oświadczyła.</p>
      <p>
        <b>Przewodniczący klubu Krzysztof Gawkowski poinformował, że Lewica wystąpiła z wnioskiem formalnym o przedstawienie wyników głosowania nad wyborem członków KRS.</b>
      </p>
      <blockquote>W dniu jutrzejszym przedstawimy również informację, którą skierujemy do prokuratora generalnego, o ujawnienie tego nagrania w związku z podejrzeniem popełnienia przestępstwa. Nie ma miejsca w polskim parlamencie na łamanie podstawowych zasad demokracji. Polski parlament, uświęcony przyjęciem konstytucji, która miała strzec przed takimi nocami, dzisiaj został tragicznie pogrzebany. Klub parlamentarny Lewicy nigdy się na takie praktyki nie będzie zgadzał</blockquote>
      <p>— zapowiedział Gawkowski.</p>
      <blockquote>Ten dzień zapisze się w historii polskiego parlamentaryzmu jako tragiczny dzień łamania demokratycznych standardów prawa, regulaminu Sejmu, a przede wszystkim wyborczego oszustwa</blockquote>
      <p>— Gawkowski.</p>
      <blockquote>Pani marszałek na wniosek jednej z posłanek PiS, która oświadczyła, że głosowanie zostanie przegrane przez PiS, zdecydowała się powtórzyć to głosowanie, zrzucając odpowiedzialność na opozycję</blockquote>
      <p>— dodał poseł.</p>
      <blockquote>Nie wiem, czy pani marszałek zrobiła to, co zrobiła z głupoty czy z cynizmu, ale to jest naruszenie nie tylko dobrych obyczajów parlamentarnych, to jest prawdopodobnie naruszenie polskiego prawa. Nie możemy tego zostawić</blockquote>
      <p>— powiedział Adrian Zandberg.</p>
      <blockquote>Rozumiem, że PiS ma przekonanie, że skoro ma większość w parlamencie, to wolno mu wszystko, ale nie, nie wolno mu wszystkiego. To historia, która nie ma prawa wydarzać się w parlamencie demokratycznego państwa</blockquote>
      <p>— dodał. .</p>
      <figure>
        <iframe data-src="https://twitter.com/KGawkowski/status/1197668678835286016" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Wezwania do powtórnego głosowania w sprawie kandydatów do KRS padały ze wszystkich stron, część urządzeń do głosowania nie działała; w tej sytuacji marszałek Sejmu podjęła decyzję o anulowaniu trwającego głosowania - tak rzecznik PiS Anita Czerwińska w rozmowie z PAP skomentowała czwartkowe głosowania w Sejmie.</b>
      </p>
      <blockquote>Pani marszałek podejmując decyzję o anulowaniu głosowania w sprawie wyboru kandydatów do Krajowej Rady Sądownictwa nie znała wyniku głosowania, bo nie ma nawet takich możliwości technicznych</blockquote>
      <p>— powiedziała Czerwińska. Jak podkreśliła w trakcie głosowania na sali zapanował chaos.</p>
      <blockquote>Na sali zapanował chaos, część urządzeń do głosowania nie działała w sposób prawidłowy, a wezwania do powtórnego głosowania padały ze wszystkich stron sali, w tym np. ze strony pani poseł Śledzińskiej-Katarasińskiej, która mówiła o pomyłce; w tej sytuacji marszałek Sejmu podjęła decyzję o anulowaniu trwającego głosowania</blockquote>
      <p>— podkreśliła rzecznik PiS.</p>
      <blockquote>Ostateczny wynik głosowania był jednoznaczny i wskazywał wolę Sejmu. Podobna sytuacja miała miejsce wcześniej, przy 49. głosowaniu, gdy poseł Michał Szczerba trzykrotnie zgłaszał awarię</blockquote>
      <p>— dodała Czerwińska.</p>
      <p>Krajowa Rada Sądownictwa jest organem kolegialnym. Składa się z 25 członków. W jej skład wchodzą: I prezes Sądu Najwyższego, prezes Naczelnego Sądu Administracyjnego, osoba powołana przez Prezydenta RP, Minister Sprawiedliwości, czterech posłów, dwóch senatorów i 15 sędziów wybranych przez Sejm.</p>
      <p>kpc/PAP/Twitter</p>
    </article>
  </body>
</html>