<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svethardware.cz/valve-ukazalo-half-life-alyx-pujde-o-revolucni-titul-pro-vr/50687"/>
    <meta property="og:site_name" content="Svethardware.cz"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Valve ukázalo Half-Life: Alyx, půjde o revoluční titul pro VR?"/>
    <meta property="og:description" content="Virtuální realita do světa her dosud nezasáhla nijak zásadním způsobem, nicméně společnost Valve to chce evidentně změnit. Využije k tomu přitom svou herní řadu Half-Life, na jejíž pokračování množí toužebně čekali."/>
  </head>
  <body>
    <article>
      <h1>Valve ukázalo Half-Life: Alyx, půjde o revoluční titul pro VR?</h1>
      <h2>Virtuální realita do světa her dosud nezasáhla nijak zásadním způsobem, nicméně společnost Valve to chce evidentně změnit. Využije k tomu přitom svou herní řadu Half-Life, na jejíž pokračování množí toužebně čekali.</h2>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.svethardware.cz/jan-vitek/autor/" target="_blank">Jan Vítek</a></address>
      <p>Od Valve je to lišácký způsob, jak přimět lidi natěšené na pokračování série Half-Life ke koupi VR headsetu. Ostatně jde o hráče, kteří by si v dnešní době už dávno měli vydělávat vlastní peníze, pokud v éře Half-Life šlo ještě o náctileté, takže Valve má možnost přesvědčit mnohé z nich, aby pustili chlup a vstoupili do světa virtuální reality. K tomu ostatně firma nabízí i vlastní <a href="https://www.svethardware.cz/valve-index-vr-headset-je-v-nabidce-1440-x-1600-na-oko-a-az-144-hz/49242">VR headset Index</a>.<br/> </p>
      <figure>
        <img src="https://www.svethardware.cz/valve-ukazalo-half-life-alyx-pujde-o-revolucni-titul-pro-vr/50687/img/960x0.jpg"/>
      </figure>
      <p> <br/>Pro Valve je to tak zároveň i velký hazard, který nakonec nemusí vyjít a z uvolněných materiálů je zřejmé, že Alyx bude titul exkluzivně pro VR, čemuž je jeho ovládání zcela přizpůsobeno a hra by musela být hodně pozměněna, aby bylo možné ji hrát klasicky na monitoru. <br/> </p>
      <figure>
        <iframe src="https://www.youtube.com/embed/O2W0N3uKXmo" width="627" height="448" data-service="Youtube" scrolling="no"/>
      </figure>
      <p> <br/>Valve novým trailerem ukazují především to, že asi opravdu ještě nezapomněli, jak se tvoří PC hry, a to zvláště ty revoluční. V tomto případě ale už k tomu nebude stačit běžná výbava, ale VR headset s příslušnými ovladači pro ruce, kterými budeme krom střílení manipulovat s objekty kolem sebe a využijeme také jisté Gravity Gloves. Jde o zbraň či výbavu vycházející přímo z ikonické zbraně v Half-Life 2, čili Gravity Gun. Valve ji zde využije pro ještě větší vtažení hráče do virtuálního světa, nicméně ovládání ve virtuálním prostředí je v případě Alyx stále ve vývoji. <br/> <br/>Hra samotná je příběhově zasazena mezi Half-Life 1 a Half-Life 2, přičemž pro pochybovače o způsobilosti Valve vytvořit titul s dobrým příběhem tu máme zprávu, že pro Alyx byli znovu najati původní autoři jako Erik Wolpaw a Jay Pinkerto, kteří Valve jinak už dávno opustili. <br/> <br/>Samotná Alyx jako postava už nebude ve hře nemluvná jako Freeman, takže bude se svým okolím komunikovat a prostřednictvím hráče bude svýma virtuálníma rukama řešit hádanky/puzzle, střílet a dobíjet, hýbat objekty, atp. Hráčům bude způsob ovládání připadat asi tak trošku jako by ovládali telekinezi, ostatně k tomu v podstatě slouží Gravity Gloves. Pokud prstem ukáží na předmět, ten se zvýrazní a pak jej budou moci gestem přitáhnout k sobě a chytit. Tím ostatně Valve elegantně vyřešili jeden z problémů ovládání VR her, prostě dali postavě do rukou zařízení, které umožní si předměty přitáhnout k sobě, díky čemuž není nutné vyvolat dojem, že jsme se pro ně opravdu sehnuli a přesně je uchopili do ruky. <br/> <br/>Jak ale se budeme v prostředí hry pohybovat? Můžeme se buď nechat plynule přesouvat mezi pozicemi tak, že někam ukážeme, anebo prostě chodit s využitím ovladače. Hrát budeme moci vsedě, vestoje anebo i na ploše několika metrů čtverečných.<br/> <br/>Někteří herci, kteří namlouvali postavy předchozích her, už jsou po smrti, takže Valve se rozhodlo využít kompletně jiné osazení. <a href="https://half-life.com/en/alyx">Valve už také zprovoznilo stránky</a>, kde se dozvíme něco málo o příběhu Alyx. Po incidentu v Black Mesa zůstávají přeživší lidé uvězněni v městech pod dohledem aliance Combine a mezi nimi je i Dr. Eli Vance a jeho dcera Alyx. Ti zakládají hnutí odporu, jak jinak, pro něž Vance tvoří příslušnou výbavu a hledá slabiny nepřítele. <br/> <br/>Hra bude zdarma pro majitele headsetu Index (či jeho ovladačů), kteří si jej ale musí pořídit do konce tohoto roku (jinak za 50 eur) a přichystány jsou pro ně i další bonusy. Kompatibilní ale bude i s HTC Vive, Oculus Rift, Oculus Quest a Windows Mixed Reality. Na trh přijde příští rok v březnu. </p>
    </article>
  </body>
</html>