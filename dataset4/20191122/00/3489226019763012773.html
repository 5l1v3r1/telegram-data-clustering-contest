<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/ta-eggrafa-poy-epikaleitai-o-swrras-den-axizoyn-oyte-to-xarti-poy-typwthhkan"/>
    <meta property="og:site_name" content="Documento"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="«Τα έγγραφα που επικαλείται ο Σώρρας δεν αξίζουν ούτε το χαρτί που τυπώθηκαν»"/>
    <meta property="og:description" content="Αυτό ανέφερε χαρακτηριστικά για τα χρεόγραφα αμερικανικού δημοσίου ύψους... 600 εκατομμυρίων δολαρίων, που επικαλείται ο ιδρυτής της «Ελλήνων Συνέλευσις», Αρτέμης Σώρρας, καταθέτοντας ως μάρτυρας στην δίκη για την εγκληματική οργάνωση, ο δημοσιογράφος Λευτέρης Ρήνος."/>
  </head>
  <body>
    <article>
      <h1>«Τα έγγραφα που επικαλείται ο Σώρρας δεν αξίζουν ούτε το χαρτί που τυπώθηκαν»</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Newsroom</a></address>
      <h4>Αυτό ανέφερε χαρακτηριστικά για τα χρεόγραφα αμερικανικού δημοσίου ύψους... 600 εκατομμυρίων δολαρίων, που επικαλείται ο ιδρυτής της «Ελλήνων Συνέλευσις», Αρτέμης Σώρρας, καταθέτοντας ως μάρτυρας στην δίκη για την εγκληματική οργάνωση, ο δημοσιογράφος Λευτέρης Ρήνος.</h4>
      <p>Όπως υποστήριξε στο δικαστήριο ο μάρτυρας που ερεύνησε στην Αμερική τους ισχυρισμούς Σώρρα για τα χρήματα με τα οποία θα... έσωζε την Ελλάδα, ο κύριος «Ελλήνων Συνέλευσις» <b>δεν ήταν τίποτα περισσότερο από εμπνευστής ενός τραπεζικού κόλπου</b>, που σκόπευε να πετύχει μέσα από διάφορες θεωρίες συνωμοσίας. Κατά καιρούς -τόνισε ο Λευτέρης Ρήνος- είχε επιχειρήσεις χωρίς σημαντική αξία, ενώ πάντα χρωστούσε σε ανθρώπους.</p>
      <p><b>Σύμφωνα με τον μάρτυρα</b>, η έρευνα που έκανε ξεκίνησε το 2011 στην Αμερική, όταν έκανε εκεί την εμφάνιση του ο Αρτέμης Σώρρας και ένας ακόμη κατηγορούμενος, υποστηρίζοντας ότι διέθεταν χρεόγραφα αμερικανικού δημοσίου ύψους 600 εκατομμυρίων δολαρίων.</p>
      <p><i>«Όπως έλεγαν, τα χρήματα προέρχονταν από την πώληση μίας αρχαίας ελληνικής τεχνολογίας διαστημικών καυσίμων που πούλησε ο Σώρρας στον Ομπάμα και στην αμερικανική κυβέρνηση»,</i> <b>είπε ο μάρτυρας για να ξεκαθαρίσει ότι πρόκειται για έγγραφα που δεν αποδέχονται οι ΗΠΑ, και τα οποία</b> <i>«δεν αξίζουν ούτε όσο το χαρτί πάνω στο οποίο είναι τυπωμένα».</i></p>
      <p>
        <i>«Εκτιμώ -συνέχισε ο μάρτυρας- ότι στο τέλος και οι ίδιοι πίστεψαν ότι τα λεφτά υπάρχουν. Ακόμα και ο ίδιος ο Σώρρας φαίνεται πως ξέχασε το σενάριο του με τα έγγραφα και για αυτό έστειλε το ίδιο το χειρόγραφο στο Ταμείο Χρηματοπιστωτικής Σταθερότητας, με κοινοποίηση στον Πρωθυπουργό, για να αγοράσει την Εθνική και άλλες τρεις τράπεζες. Τότε ασχολήθηκε με το θέμα η Τράπεζα της Ελλάδος και είπε ότι όλα είναι ψευδή».</i>
      </p>
      <p>Αναφερόμενος στα ιδιωτικά συμφωνητικά που υπεγράφησαν με δήμους της χώρας, επισήμανε: «<i>Είχαν στο μυαλό τους ότι αν συνάψεις δάνειο με μία τράπεζα, αυτό που παίρνεις ανήκει στην τράπεζα. Αντίστοιχα, αν ένα Δήμος υπέγραφε το συμφωνητικό ότι θα λάβει αυτά τα ανύπαρκτα χρήματα, τότε τους ανήκε ο δήμος».</i></p>
      <p>«Απώτερος σκοπός - ήταν κατά τον μάρτυρα - η εξουσία,ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο» . Όμως, <i>«βρήκαν έφορο έδαφος σε χιλιάδες κόσμο. Κάποιοι μπορούσαν να πληρώσουν αλλά δεν το έκαναν και έχασαν τις περιουσίες τους».</i></p>
      <h3>Ο... γιος του Απόλλωνα</h3>
      <p>Σε σχέση με τα εξώδικα που έστελναν οι οπαδοί του Σώρρα στις δημόσιες αρχές για να μην καταβάλουν τις οφειλές τους, ο μάρτυρας κατέθεσε ότι ο <b>Σώρρας </b>έδινε εντολές να βρουν κόσμο για να τους πείσουν.</p>
      <p>
        <i>«Στα γραφεία της Ελλήνων Συνέλευσις πλήρωναν 1000 ευρώ για να λάβουν 100 εξώδικα. Αυτά τα πουλούσαν στον κόσμο, περίπου 30 ευρώ το καθένα. Έχω ακούσει και για περίπτωση που κάποιος πλήρωσε 200 ευρώ».</i>
      </p>
      <p>«Υπήρχε πλήρης επηρεασμός, όπως τόνισε ο μάρτυρας, καταστράφηκαν οικογένειες. Κάποιοι πίστευαν ότι ο Σώρρας ήταν ο γιος του Απόλλωνα που ερχόταν για να τους σώσει» .</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>