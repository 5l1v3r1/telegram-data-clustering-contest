<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/shahala-sherin/835969"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-22T00:00:07+00:00"/>
    <meta property="og:title" content="‘പാമ്പുകടിച്ചെന്ന്‌ ആവർത്തിച്ച്‌ പറഞ്ഞിട്ടും അധ്യാപകർ കേട്ടില്ല’ ; ആശുപത്രിയിൽ കൊണ്ടുപോകാനും തയ്യാറായില്ല : സഹപാഠികൾ"/>
    <meta property="og:description" content="കുട്ടിയെ ആശുപത്രിയിൽ എത്തിക്കുന്ന കാര്യത്തിലും അധ്യാപകന്റെ ..."/>
  </head>
  <body>
    <article>
      <h1>‘പാമ്പുകടിച്ചെന്ന്‌ ആവർത്തിച്ച്‌ പറഞ്ഞിട്ടും അധ്യാപകർ കേട്ടില്ല’ ; ആശുപത്രിയിൽ കൊണ്ടുപോകാനും തയ്യാറായില്ല : സഹപാഠികൾ</h1>
      <address><time datetime="2019-11-22T00:00:07+00:00">22 Nov 2019</time> by <a rel="author">വെബ് ഡെസ്‌ക്‌</a></address>
      <p>ബത്തേരി&gt; ഷഹ്‌ലയെ പാമ്പുകടിച്ചതാണെന്ന്‌ ആവർത്തിച്ച്‌ പറഞ്ഞിട്ടും അധ്യാപകർ കേട്ടില്ലെന്ന്‌ സഹപാഠികൾ. ആശുപത്രിയിൽ കൊണ്ടുപോകാനും തയ്യാറായില്ലെന്ന്‌ വിദ്യാർഥികൾ പറഞ്ഞു. ‘‘ഷഹനയുടെ കാലിൽ ആണികുത്തിയതാണെന്നാണ്‌ അധ്യാപകൻ പറഞ്ഞത്‌. പാമ്പാണ്‌ കടിച്ചതെന്ന്‌ അവൾ രണ്ടുമൂന്നുപ്രാവശ്യം പറഞ്ഞു. മൂന്നേകാലിന്‌ പാമ്പ്‌ കടിച്ചിട്ട്‌ നാലിന്‌ അഞ്ച്‌ മിനിറ്റുള്ളപ്പോഴാണ്‌ ആശുപത്രിയിൽ കൊണ്ടുപോയത്‌’’ കുട്ടികൾ പറഞ്ഞു.</p>
      <p>കുട്ടിയെ ആശുപത്രിയിൽ എത്തിക്കുന്ന കാര്യത്തിലും അധ്യാപകന്റെ ഭാഗത്ത്‌ വലിയ വീഴ്‌ചയുണ്ടായതായി കുട്ടികളുടെ മൊഴി വ്യക്തമാക്കുന്നു. ‘‘ഷഹ്‌ലയുടെ ഉപ്പയെത്തി ക്ലാസ്‌ മുറിയിലെ മാളം കണ്ടപ്പോൾ അവളെയെടുത്ത്‌ ഓടുകയായിരുന്നു. പിന്നാലെയാണ്‌ സാറ്‌ പോയത്‌. അപ്പോഴേക്കും കാലിന്‌ നീലനിറം വച്ചിരുന്നു. ഷഹന വിറച്ച്‌ കരയുകയായിരുന്നു. മുറിവിൽ സാറൻമാർ വെള്ളം ഒഴിച്ചുകൊടുത്തു. കാലിൽ ചരടും കെട്ടിയിരുന്നു. കുട്ടിയെ ആശുപത്രിയിൽ കൊണ്ടുപോകാനായി ലീന ടീച്ചർ പറഞ്ഞിട്ടും സാറ്‌ കേട്ടില്ല. ഷജിൽ സാറ്‌ തങ്ങളെ വടിയെടുത്ത്‌ ഓടിച്ചുവിട്ടു’’–-വിദ്യാർഥികൾ പറഞ്ഞു.</p>
      <p>പരിക്കേറ്റ കുട്ടിക്ക‌് പ്രാഥമികമായി ചെയ്യേണ്ട കാര്യങ്ങൾ നടത്തുകയും രക്ഷിതാവിനെ വിവരം അറിയിക്കുകയും ചെയ‌്തുവെന്നാണ‌് സ‌്കൂൾ അധികൃതരുടെ വിശദീകരണം. ടൗണിലുണ്ടായിരുന്ന പിതാവ‌് വന്നയുടൻ കുട്ടിയെ ആശുപത്രിയിൽ എത്തിച്ചതായും അധികൃതർ പറഞ്ഞു.</p>
      <p>ഒരു മണിക്കൂറോളം കുട്ടിയെ സ്വകാര്യ ആശുപത്രിയിൽ കിടത്തി. ഇവിടെ മതിയായ ചികിത്സ ലഭിക്കാത്തതിനാൽ താലൂക്ക‌് ആശുപത്രിയിൽ എത്തിച്ചു. താലൂക്ക‌് ആശുപത്രിയിലെ പരിശോധനകൾക്ക‌് ശേഷമാണ്‌ കോഴിക്കോട‌് മെഡിക്കൽ കോളേജിലേക്ക‌് റഫർ ചെയ‌്തത‌്. കോഴിക്കോട്ടേക്കുള്ള യാത്രക്കിടെ വൈത്തിരി എത്തിയപ്പോൾ ആരോഗ്യനില മോശമായി. തുടർന്ന്‌ ഇവിടുത്തെ സ്വകാര്യ ആശുപത്രിയിൽ പ്രവേശിപ്പിച്ച‌് നിമിഷങ്ങൾക്കകമായിരുന്നു മരണം.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/dowry/836108"/>
        <a href="https://www.deshabhimani.com/travel/bhutan-travelogue-2/836107"/>
        <a href="https://www.deshabhimani.com/news/kerala/shehla-sherin-s-death-suspension/836106"/>
        <a href="https://www.deshabhimani.com/news/kerala/arogyajagratha-snake-bite/836105"/>
        <a href="https://www.deshabhimani.com/news/kerala/cm-pinarayi-vijayan-to-visit-japan-and-korea/836104"/>
        <a href="https://www.deshabhimani.com/news/kerala/shala-sherin-snake-bite-dyfi/836103"/>
        <a href="https://www.deshabhimani.com/news/kerala/bathery-shehla-sherin-s-death-sfi/836102"/>
      </related>
    </article>
  </body>
</html>