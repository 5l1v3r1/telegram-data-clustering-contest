<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://turkrus.com/946028-rusya-kesenin-agzini-aciyor-mu-xh.aspx"/>
    <meta property="og:site_name" content="Türkrus"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Rusya kesenin ağzını açıyor mu?"/>
    <meta property="og:description" content="Rusya'da son yıllarda hükümetin &quot;aşırı eli sıkı politkalar izlemesi&quot; yüzünden durgunluk yaşayan ekonominin, gelecek yıl canlanması umutları arttı. Uzun süredir enflasyonu kontrol altında tutmak için sıkı mücadele veren Rusya yönetimi, şimdi de enflasyonun &quot;fazla düşük&quot; seyretmesinden endişeli. &quot;Rusya Çağırıyor&quot; adlı Yatırım Forumu'nda Başkan Putin dahil, yetkililerin verdikleri sinyaller, hükümetin yakın gelecekte piyasaları canladıracak adımlar atarak para musluklarını nispeten gevşeteceği beklentilerini arttırdı.  Forumda konuşan Devlet Başkanı Vladimir Putin, düşük enflasyonun ekonomik kalkınma açısından risk oluşturduğunu dile getirdi."/>
  </head>
  <body>
    <article>
      <h1>Rusya kesenin ağzını açıyor mu?</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Rusya'da son yıllarda hükümetin "aşırı eli sıkı politkalar izlemesi" yüzünden durgunluk yaşayan ekonominin, gelecek yıl canlanması umutları arttı. Uzun süredir enflasyonu kontrol altında tutmak için sıkı mücadele veren Rusya yönetimi, şimdi de enflasyonun "fazla düşük" seyretmesinden endişeli. "Rusya Çağırıyor" adlı Yatırım Forumu'nda Başkan Putin dahil, yetkililerin verdikleri sinyaller, hükümetin yakın gelecekte piyasaları canladıracak adımlar atarak para musluklarını nispeten gevşeteceği beklentilerini arttırdı. <br/><br/>Forumda konuşan Devlet Başkanı Vladimir Putin, düşük enflasyonun ekonomik kalkınma açısından risk oluşturduğunu dile getirdi.</p>
      <p>Putin, tüketici fiyatları artışının şu anda yüzde 3,6 olduğunu, 2020 başında ise yüzde 3'lük oranın görülebileceğini belirterek, enflasyonun beklediklerinden daha hızlı düştüğünü söyledi. <br/><br/>Rus lider, enflasyonun gereğinden daha düşük seyretmesi nedeniyle ekonomik canlanmanın gecikmesinden kaygı duyduğunu belirtti. </p>
      <p>Ekonomik Kalkınma Bakanı Maksim Oreşkin 2019 sonunda enflasyonun hedeflenen yüzde 3,8'lik oranın çok gerisinde kalabileceğini açıklamıştı. Bakana göre, düşük enflasyon, düşük tüketici talebinin bir yansıması.</p>
      <p>Merkez Bankası Başkanı Elvira Nabiullina ise enflasyondaki düşüşü bütçe harcamalarındaki hızlı yavaşlamaya bağladı. Nabiullina Eylül-Ekim döneminde bütçe harcamaları hızlı seyretse de, öncesinde son 11 yılın en düşük seviyesinde kaldığına dikkat çekti.</p>
      <p>Sayıştay Başkanı Aleksey Kudrin de polemiğe katılarak, Rusya'nın Batı'da olduğu gibi yüzde 2'lik enflasyon hedefi ile hareket etmesi gerektiğini söyledi. Rusya'nın enflasyon hedefi şu anda yüzde 4.</p>
      <p>Rusya'da bir süredir, devletin yarım trilyon doları aşan rezervlerinin şiştiği, aşırı ihtiyatlı davranılarak kısılan harcamalar yüzünden halkın alım gücünün düştüğü, ekonomik canlılık için hükümetin harcamaları arttırması gerektiği yorumları güçleniyor.</p>
      <p>Bazı analistler, hükümetin yılbaşında KDV'yi yüzde 18'den yüzde 20'ye çıkararak yanlış bir adım attığını, bunun ekonomik durgunlukta önemli bir etken olduğunu düşünüyor.</p>
      <p>TürkRus.Com'a konuşan bir Türk finansçı, "Eğer Rusya KDV'yi tekrar yüzde 18'e, hatta cesur bir adım atıp yüzde 16'ya indirirse ekonomi yüzde 3-3.5 büyüme oranını yakayalabilir, piyasalar rahatlar" yorumunu yaptı.</p>
      <p>Rusya’da ilk yürürlüğe girdiği 1992 yılında yüzde 28 olan KDV oranı, daha sonra kademeli olarak yüzde 18’e kadar indirilmişti.</p>
      <p>KDV'nin artırılmasının federal bütçeye 2019 yılından itibaren yılda 620 milyar ruble tutarında ek gelir sağlayacağı hesaplanıyordu. </p>
      <p>Bu rakamın “ulusal proje” olarak adlandırılan büyük çaplı altyapı projelerine aktarılması planlanıyor. </p>
      <p>KDV'nin artırılması sayesinde sağlık, eğitim, altyapı projeleri gibi sosyal öneme sahip alanlara daha fazla kaynak ayrılması hedefleniyordu.</p>
      <p>KDV oranındaki artışın halkın cebine de yansıması, birçok mal ve hizmet fiyatına zam gelmesi bekleniyordu ve beklenen oldu. </p>
      <p>Yapılan araştırmalar, Rusya’da büyük çaplı şirketlerin yüzde 80’inin KDV oranındaki artışa bağlı olarak ürünlerine zam yaptıklarını gösteriyor.</p>
      <p>Maliye Bakanlığı, 2019 yılında KDV’den 6,9 trilyon ruble (tüm gelirlerin yüzde 34,6’sı) oranında gelir elde etmeyi, 2021’de ise bu oranın yüzde 37,9’a yükselmesini hedefliyordu. </p>
      <p>Diğer yandan uzmanların çoğu, KDV artışı sonrası 2019 yılı için ekonomik büyüme beklentilerini aşağıya çekmişti. <br/><br/>Şimdi pek çok uzman, gerlileri arttırmak için yaoılan KDV artışının ekonomi için fren olduğunda mutabık.<br/> </p>
      <p>22.11.2019</p>
    </article>
  </body>
</html>