<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641284/%D8%AF%D9%88%D8%B1%D8%A8%DB%8C%D9%86-pen-e-pl10-%D8%A7%D9%84%DB%8C%D9%85%D9%BE%D9%88%D8%B3-%D8%A8%D8%B1%D8%A7%DB%8C-%D8%B4%DB%8C%D9%81%D8%AA%DA%AF%D8%A7%D9%86-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85-%D9%85%D8%B9%D8%B1%D9%81%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T00:18:00+00:00"/>
    <meta property="og:title" content="دوربین PEN E-PL10 الیمپوس برای شیفتگان اینستاگرام معرفی شد"/>
    <meta property="og:description" content="دوربین PEN E-PL10 محصولی جمع و جور و سبک بوده و برای کاربران تازه کار ساخته شده است."/>
  </head>
  <body>
    <article>
      <h1>
        <a href="https://www.bultannews.com/fa/news/641284/%D8%AF%D9%88%D8%B1%D8%A8%DB%8C%D9%86-pen-e-pl10-%D8%A7%D9%84%DB%8C%D9%85%D9%BE%D9%88%D8%B3-%D8%A8%D8%B1%D8%A7%DB%8C-%D8%B4%DB%8C%D9%81%D8%AA%DA%AF%D8%A7%D9%86-%D8%A7%DB%8C%D9%86%D8%B3%D8%AA%D8%A7%DA%AF%D8%B1%D8%A7%D9%85-%D9%85%D8%B9%D8%B1%D9%81%DB%8C-%D8%B4%D8%AF">دوربین PEN E-PL10 الیمپوس برای شیفتگان اینستاگرام معرفی شد</a>
      </h1>
      <h2>دوربین PEN E-PL10 محصولی جمع و جور و سبک بوده و برای کاربران تازه کار ساخته شده است.</h2>
      <address><time datetime="2019-11-22T00:18:00+00:00">22 Nov 2019, 00:18</time> by <a rel="author">بولتن نیوز | bultannews.com</a></address>
      <p><b>گروه IT:</b> دوربین جدید <b>الیمپوس</b> به نام <b>PEN E-PL10</b> با بهره مندی از بلوتوث، وای فای و طیف گسترده ای از فیلترها، تمام آنچه که یک کاربر<b> اینستاگرام</b> برای ایجاد یک اکانت حرفه ای نیاز دارد را ارائه می کند.<br/><br/>به گزارش بولتن نیوز به نقل از دیجیاتو، دوربین PEN E-PL10 محصولی جمع و جور و سبک بوده و برای کاربران تازه کار ساخته شده است. دوربین های سری<b> PEN</b> به طراحی شیک و کلاسیک مشهورند و برای آن دسته از کاربران اینستاگرام ساخته شده اند که به دنبال قابلیت هایی فراتر از دوربین تلفن هوشمند خود هستند.<br/><br/><br/>دوربین جدید الیمپوس از پردازنده<b> TruePic VIII</b> بهره می برد که در مدل های حرفه ای این شرکت نیز دیده می شود. سازنده وعده داده به لطف این پردازنده عکسبرداری و فیلمبرداری در محیط های کم نور با کمترین نویز همراه خواهد بود. همچنین تعبیه لرزشگیر تصویر درونی، عکسبرداری بدون بلور در شب را به ارمغان می آورد.<br/><br/>دوربین PEN E-PL10 از حسگر 16.1 مگاپیکسلی با تکنولوژی<b> SSWF</b> برخوردار بوده و می تواند تصاویر را پشت سر هم با نرخ 8.6 فریم بر ثانیه ثبت کند. حالت عکسبرداری با فوکوس خودکار از طریق نمایشگر لمسی در دسترس است و به کاربر اجازه می دهد تا فوکوس و فعال کردن شاتر را تنها با یکبار ضربه زدن فعال کند.</p>
      <figure>
        <img src="https://www.bultannews.com/files/fa/news/1398/9/1/1200291_840.jpg"/>
      </figure>
      <p>با پایین آوردن نمایشگر لمسی، دوربین به شکل خودکار وارد حالت سلفی شده و عکاسی پرتره را آسان می کند. قابلیتی به نام<b> e-Portrait</b> نیز برای صاف کردن پوست و روشن تر کردن رنگ آن بدون نیاز به ویرایش وجود دارد.<br/><br/>مجموعاً 16 فیلتر در دوربین PEN E-PL10 قرار داده شده که دست کاربر را برای خلاقیت باز گذاشته و می توان به کمک آنها رنگ ها و کنتراست را در تصاویر تغییر داد. امکان تنظیم شدت فیلترها نیز با گزینه <b>Fine Tune</b> وجود دارد. حالت های <b>Multi Exposure و</b> <b>Live Composite</b> نیز برای عکس برداری از ستارگان و چراغ اتومبیل ها در دسترس هستند.<br/><br/>دوربین PEN E-PL10 با لنزهای <b>M.Zuiko</b> سازگار بوده و در رنگ های مشکی، قهوه ای و سفید و با لنز 42-14 میلیمتری <b>EZ Zoom</b> با قیمت<b> 841 دلار</b> از فروشگاه الیمپوس قابل خریداری است.</p>
    </article>
  </body>
</html>