<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823154-slidci-aki-veli-spravi-majdanu-zmozut-perejti-za-sprosenou-procedurou-do-dbr-cumak.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T00:45:00+00:00"/>
    <meta property="og:title" content="Слідчі, які вели справи Майдану, зможуть перейти за спрощеною процедурою до ДБР - Чумак"/>
    <meta property="og:description" content="Слідчі Генпрокуратури, які вели справи Майдану, матимуть змогу перейти за спрощеною процедурою до Державного бюро розслідувань."/>
  </head>
  <body>
    <article>
      <h1>Слідчі, які вели справи Майдану, зможуть перейти за спрощеною процедурою до ДБР - Чумак</h1>
      <h2>Слідчі Генпрокуратури, які вели справи Майдану, матимуть змогу перейти за спрощеною процедурою до Державного бюро розслідувань.</h2>
      <address>
        <time datetime="2019-11-22T00:45:00+00:00">22 Nov 2019, 00:45</time>
      </address>
      <p>Про це заявив заступник генпрокурора - головний військовий прокурор Віктор Чумак у програмі «Право на владу» на телеканалі «1+1», передає кореспондент Укрінформу.</p>
      <p>«Справи, які стосуються безпосередньо злочинів на Майдані, ми зобов’язані передати до Державного бюро розслідувань. Це не бажання того чи іншого прокурора - це вимагає від нас Конституція і закон… Але ми також розуміємо, що не можна допустити, аби суспільство сказало, що ці справи зливаються, ховаються, або ще щось. Тому було прийнято таке рішення, що в проєкті закону 2116, який перебуває на розгляді у Верховній Раді, передбачити, що слідчі ГПУ, які ведуть  справи Майдану останні 5 років, у спрощеному порядку можуть перейти на роботу в ДБР», - сказав Чумак.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823116-u-spravah-majdanu-gpu-povidomila-pro-pidozru-163-pravoohoroncam.html">У справах Майдану ГПУ повідомила про підозру 163 правоохоронцям</a>
      </blockquote>
      <p>Відповідаючи на запитання, чому колишній керівник Управління спецрозслідувань ГПУ Сергій Горбатюк не захотів перейти до ДБР, Чумак заявив, що це «вибір самого Горбатюка». «Я з ним спілкувався щодня  з часу мого приходу в ГПУ. І це його вибір», - зазначив заступник генпрокурора.</p>
      <p>Як відомо, розслідуванням справ Майдану займалося управління спецрозслідувань ГПУ, яке очолював прокурор Сергій Горбатюк. Але з 20 листопада прокуратура втратила повноваження на розслідування кримінальних проваджень, і управління Горбатюка було розформовано.</p>
      <p>У вересні в ГПУ створили департамент процесуального керівництва у кримінальних провадженнях про <a href="https://www.ukrinform.ua/tag-zlocin">злочини</a>, скоєні у зв'язку з масовими протестами у 2013–2014 роках, до нього ввійшли три відділи.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823124-advokat-rodin-geroiv-nebesnoi-sotni-ogolosila-goloduvanna.html">Адвокат родин героїв Небесної сотні оголосила голодування</a>
      </blockquote>
      <p>До кінця листопада більшу частину справ про події на Євромайдані мали передати для розслідування до ДБР, а також СБУ, Нацполіцію і НАБУ. У ГПУ повідомляли, що співробітникам управління спеціальних розслідувань запропонували або перейти на роботу в ДБР, щоб і надалі займатися розслідуванням майданівських справ, або після атестації продовжити роботу в ГПУ у новому департаменті процесуального керівництва у справах Майдану.</p>
      <p>15 листопада Рада почала розглядати законопроєкт №2116 про внесення змін до Закону України «Про Державне бюро розслідувань» щодо вдосконалення діяльності ДБР, але не встигла розглянути всі правки. Наступне пленарне засідання парламенту заплановано на 3 грудня.</p>
    </article>
  </body>
</html>