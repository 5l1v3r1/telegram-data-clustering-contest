<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/governo-e-parlamento/articolo.php?articolo_id=79037"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Emofilia. Impegno bipartisan in Parlamento per la “Carta diritti”"/>
    <meta property="og:description" content="- Piena condivisione personale di principi e linee guida inseriti nella Carta dei diritti della persona con emofilia. E conseguente impegno politico per individuare lo strumento legislativo più adatto, insieme al percorso più indicato da portare avanti all’interno degli organi istituzionali di riferimento, per arrivare, a un anno e mezzo ormai dalla sua presentazione, ad una piena e univoca attuazione del documento in ambito regionale. È un sostegno parlamentare bipartisan, quello registrato ieri nel corso dell’evento organizzato a Roma dall’associazione FareRete BeneComune. Un’iniziativa nel corso della quale rappresentanti di entrambi i rami del Parlamento hanno sposato in prima persona la mission, accettando contestualmente di vestire i panni di “ambasciatori della Carta” all’interno delle Commissioni di riferimento.Adesione presidenza Senato. Un sostegno politico quindi collettivo, assicurato da Deputati e Senatori, esplicitato in maniera ufficiale anche dalla seconda carica dello Stato, Maria Elisabetta…"/>
  </head>
  <body>
    <article>
      <h1>Emofilia. Impegno bipartisan in Parlamento per la “Carta diritti”</h1>
      <h2>
        <i>Sostegno politico ad attività promossa da associazione FareRete BeneComune, con patrocinio FedEmo, per definire strumento legislativo e <i>road-map</i> attuativa. Casellati: “Adesione convinta, è efficace strumento di tutela inclusiva, teso a garantire pari opportunità nell’accesso alle cure, alle terapie, a una vita libera e dignitosa”</i>
      </h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <pic src="http://www.quotidianosanita.it/governo-e-parlamento/../../img_prima/front9016102.jpg" width="150" height="150"/>
      </p>
      <p>- Piena condivisione personale di principi e linee guida inseriti nella Carta dei diritti della persona con emofilia. E conseguente impegno politico per individuare lo strumento legislativo più adatto, insieme al percorso più indicato da portare avanti all’interno degli organi istituzionali di riferimento, per arrivare, a un anno e mezzo ormai dalla sua presentazione, ad una piena e univoca attuazione del documento in ambito regionale. È un sostegno parlamentare bipartisan, quello registrato ieri nel corso dell’evento organizzato a Roma dall’associazione FareRete BeneComune. Un’iniziativa nel corso della quale rappresentanti di entrambi i rami del Parlamento hanno sposato in prima persona la <i>mission</i>, accettando contestualmente di vestire i panni di “ambasciatori della Carta” all’interno delle Commissioni di riferimento.<br/><br/><b>Adesione presidenza Senato. </b>Un sostegno politico quindi collettivo, assicurato da Deputati e Senatori, esplicitato in maniera ufficiale anche dalla seconda carica dello Stato, <b>Maria Elisabetta Alberti Casellati</b>, che in un messaggio inviato alla presidente dell’Associazione Fare Rete, Paola Pisanti, ha espresso il suo “apprezzamento per la sensibilità e l’attenzione con cui questo documento tocca i punti più delicati e complessi delle tante difficoltà quotidianamente incontrate da coloro che soffrono di emofilia e delle loro famiglie. In tal modo, esso costituisce un efficace strumento di tutela inclusiva, teso a garantire pari opportunità nell’accesso alle cure, alle terapie, a una vita libera e dignitosa. Allo stesso tempo, si qualifica come un utile riferimento formativo e informativo, per gli operatori sociosanitari e le Istituzioni”. Il presidente del Senato ha quindi manifestato l’auspicio che si possano “valorizzare i contenuti di questa preziosa ‘Carta dei diritti’” anche per “stimolare attraverso la condivisione di esperienze e competenze, idee e proposte per continuare questo percorso di responsabilità e di consapevolezza a cui rinnovo la mia convinta adesione”.</p>
      <p><b>Impegno parlamentari. </b>Adesione convinta anche da parte degli esponenti politici che hanno partecipato al meeting tenutosi a Palazzo Santa Chiara, a cominciare dall’ex ministro della Salute, <b>Beatrice Lorenzin</b>, oggi deputata Pd, che ha condiviso la Carta “punto per punto”, assicurando il suo sostegno in Parlamento. E auspicando, al contempo, che venga superato, una volta per tutte, il “vulnus” della mancata applicazione, a livello regionale complessivo, come già avvenuto in diverse occasioni, di direttive e piani sanitari approvati dal legislatore nazionale. “Sarà mia premura attivarmi, nell’ambito della Commissione affari sociali di Montecitorio - ha dichiarato invece <b>Roberto Novelli</b>, deputato di Forza Italia - affinché quanto emerso dall’incontro possa servire, attraverso magari la stesura di una risoluzione ad hoc, per tracciare una road-map parlamentare da seguire fino all’attivazione della Carta”.<br/><br/>Analogo impegno nell’altro ramo del Parlamento è assunto dalla Senatrice <b>Paola Boldrini</b>, Pd (“Mi farò carico in Commissione Sanità del meritorio lavoro portato avanti dall’associazione con la Carta dei diritti”) e garantito anche dalla collega Paola Binetti, esponente di Forza Italia, che acquista un peso specifico ancora più significativo, dal momento che la parlamentare è anche presidente dell’intergruppo parlamentare per le malattie rare. “I malati di emofilia – ha sottolineato Binetti - appartengono a quei malati rari la cui cronicità oggi può essere gestita, consentendo loro di vivere appieno una vita normale. È quindi obbligo trovare il modo di applicare la Carta, strumento fondamentale perché nato dalla condivisione di pazienti, medici e tutti gli attori del sistema”.<br/><br/><b>Regione Lazio.</b> A manifestare un impegno attivo, finalizzato al recepimento concreto delle linee guida a sostegno delle persone affette da Emofilia, è stata in particolare anche la Regione Lazio. <b>Antonio Aurigemma</b> ha annunciato di aver chiesto l’avvio di un’analisi approfondita della tematica in Commissione Sanità dove intanto, dopo avere sentito i rappresentanti dei pazienti, “convocheremo il direttore generale dell’Umberto I per verificare la notizia secondo la quale i medici specialisti sono precari in scadenza di contratto, con il rischio che i pazienti restino senza un presidio medico efficiente. Perché se è così - ha garantito Aurigemma - troveremo una soluzione”.<br/><br/><b>La Carta. </b>La Carta dei diritti della persona con emofilia è un documento nato dall’ascolto dei pazienti emofilici, operatori sanitari e associazioni, che hanno lavorato insieme ad un progetto di miglioramento continuo della qualità di vita delle persone con emofilia. La Carta pone al centro la persona con emofilia, i suoi bisogni e i suoi diritti, al fine di garantirne una vita al pari delle persone senza emofilia. La Carta non rappresenta uno strumento di rivendicazione dei diritti, bensì è uno strumento di dialogo, tra il cittadino e le istituzioni, volto a stabilire un terreno fertile di comunicazione tra i due interlocutori e definire un itinerario condiviso da percorrere insieme. È in questo senso e con questo intento che durante gli ultimi mesi del 2018 e i primi mesi del 2019, con l’aiuto delle associazioni e dei clinici regionali, sono state fatte delle azioni di divulgazione, valorizzazione e sensibilizzazione della Carta a livello regionale, in sei diverse regioni italiane: Campania, Lazio, Liguria, Lombardia, Sicilia, Veneto, che potranno essere estese anche in altre regioni.</p>
    </article>
  </body>
</html>