<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-a-folszallott-a-pava-ismet-a-gyerekeke/"/>
    <meta property="og:site_name" content="lokál"/>
    <meta property="article:published_time" content="2019-11-22T00:01:37+00:00"/>
    <meta property="og:title" content="A Fölszállott a páva ismét a gyerekeké"/>
    <meta property="og:description" content="„Helyet, helyet nekünk is, ha kicsikék vagyunk is!” – hangzik a jól ismert csujogatás és erről szól ebben az évben a Duna Televízió Fölszállott a páva című műsora is, hiszen a népzenei és néptáncos tehetségkutató újra a gyerekeké."/>
  </head>
  <body>
    <article>
      <h1>A Fölszállott a páva ismét a gyerekeké</h1>
      <address><time datetime="2019-11-22T00:01:37+00:00">22 Nov 2019, 00:01</time> by <a rel="author">Lokál</a></address>
      <p>
        <b><i>„Helyet, helyet nekünk is, ha kicsikék vagyunk is!”</i> – hangzik a jól ismert csujogatás és erről szól ebben az évben a Duna Televízió Fölszállott a páva című műsora is, hiszen a népzenei és néptáncos tehetségkutató újra a gyerekeké. 2019-ben, immár harmadszor a Fölszállott a páva történetében a legfiatalabbak mérhetik össze tudásukat és tehetségükkel csalhatnak mosolyt és (öröm)könnyeket a tévénézők arcára.</b>
      </p>
      <figure>
        <img src="https://www.lokal.hu/wp-content/uploads/2019/11/Pava_logo_blackTypo_3000px_raster_dropshadow_RGB-960x960.jpg"/>
      </figure>
      <p><i> „Úgy gondolom, hogy a népzenének, a néptáncnak és a gyermekjátékoknak  megvan az a jótékony hatásuk, hogy egészségesebbé tudják tenni a frusztrált hétköznapokat ebben a rohanó világban és nagy szerepet játszanak a gyerekek lelki, érzelmi fejlődésében, hogy egészséges lelkületű és kiegyensúlyozott felnőtt válhasson belőlük. </i><i>Azok a gyerekek, akik táncolnak, zenét tanulnak, sokkal jobban tudnak teljesíteni az élet más területein is, segíti például a matematikát vagy a kreativitást. Minél hamarabb találkoznak vele, annál nagyobb hatékonysággal tud majd kihatni a mindennapjaikra”–</i> tette hozzá Kocsis Enikő Harangozó-díjas koreográfus, táncművész, a Szentendre Táncegyüttes, a Győri Lippentő és a Fitos Dezső Társulat művészeti vezetője, aki ebben az évben zsűriként segíti a kis tehetségeket.</p>
      <figure>
        <img src="https://www.lokal.hu/wp-content/uploads/2019/11/Folszallott_a_pava_2015_fotokredit_MTVA_Varadi_Levente-5-1280x853.jpg"/>
        <figcaption>Fotó: MTVA/Váradi Levente</figcaption>
      </figure>
      <p>A szereplők azt is kiemelték, hogy ugyanúgy, ahogy kultúránkat, hagyományunkat ápoljuk, a bolygónk jövőjére is oda kell figyelni. Biciklizés, elektromos autók, kevesebb szemetelés, faültetés, állatvédelem és újrahasznosítás: ezek mind-mind fontosak a Fölszállott a páva indulóinak, akik fiatal koruk ellenére nagyon is tudatosak, ha környezetvédelemről van szó.</p>
      <p><i>„A Fölszállott a pávában most már nem csak a hagyományőrzésről van szó, hanem a jelenünkről és a jövőnkről is. Sok mindent tanulhatunk ezektől a gyerekektől. A magam részéről mindent elkövetek azért, hogy a gyermekeim szemébe tudjak nézni a következő években, amikor meg fogják kérdezni, mégis mi a mi örökségünk?”</i> – árulta el Novák Péter a népzenei és néptánc tehetségkutató új évadáról.</p>
      <p>A műsorvezető szerint fantasztikus lehetőség, hogy nyomon követhetjük, miként adódik át az évezredes tudás generációról generációra a szemünk előtt. A múlt jelenné válik ezekkel a gyerekekkel, akik egyszerre élnek a népi kultúrában és a 21-ik században.</p>
      <p>A Médiaszolgáltatás-támogató és Vagyonkezelő Alap (MTVA) és a Hagyományok Háza, illetve szakmai partnere, az Örökség Gyermek Népművészeti Egyesület népzenei és néptáncos tehetségkutatóját idén is Morvai Noémi és Novák Péter vezeti.</p>
      <p>Kulisszatitkokért, érdekességekért érdemes felkeresni a Fölszállott a páva <a href="https://www.facebook.com/folszallottapava/?ref=nf">Facebook</a> és <a href="https://www.instagram.com/folszallottapava/?hl=hu">Instagram</a> oldalát, valamint a <a href="https://mediaklikk.hu/musor/pava/">folszallottapava.hu</a> honlapot.</p>
      <p>
        <b> </b>
        <b>Fölszállott a páva –minden pénteken élőben 19.30-tól a Duna Televízión</b>
      </p>
    </article>
  </body>
</html>