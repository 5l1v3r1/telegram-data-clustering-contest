<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200421"/>
    <meta property="og:site_name" content="মানবজমিন"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="ডিআর কঙ্গোতে হাম মহামারী, প্রায় ৫০০০ নিহত"/>
    <meta property="og:description" content="ডেমোক্র্যাটিক রিপাবলিক অব কঙ্গো (ডিআর কঙ্গো)-তে হামে আক্রান্ত হয়ে চলতি বছর প্রায় ৫ হাজার মানুষের মৃত্যু হয়েছে। কর্তৃপক্ষ জানিয়েছে, দেশটির প্রত্যেক প্রদেশে মহামারী আকারে ছড়িয়ে পড়েছে এই রোগ। কেবল চলতি বছরই এতে আক্রান্ত হয়েছে প্রায় আড়াই লাখ মানুষ। বিশ্ব স্বাস্থ্য সংস্থা (ডব্লিউএইচও) জানিয়েছে, এটি বর্তমানে বিশ্বের সবচেয়ে বড় ও সবচেয়ে দ্রুত ছড়িয়ে পড়তে থাকা মহামারী। এ খবর দিয়েছে বিবিসি।খবরে বলা হয়, ডিআর কঙ্গোয় বিগত ১৫ মাসে ইবোলার তুলনায় দ্বিগুণের বেশি মানুষের প্রাণ কেড়েছে হাম। এখন পর্যন্ত ৪০ লাখ শিশুকে টিকা দেয়া হয়েছে। কিন্তু বিশেষজ্ঞরা বলছেন, এটুকু যথেষ্ট নয়। দেশে মোট শিশুর সংখ্যা এর প্রায় দ্বিগুণ। পর্যাপ্ত টিকার ঘাটতিও দেখা দিয়েছে। গত সেপ্টেম্বরে ৮ লাখের বেশি শিশুকে বাঁচাতে ডিআর কঙ্গো সরকার ও ডব্লিউএইচও যৌথভাবে দেশজুড়ে একটি জরুরি টিকাদান কর্মসূচি চালু করেছে। কিন্তু দুর্বল অবকাঠামো, স্বাস্থ্যকেন্দ্রে হামলা ও নিয়মিত স্বাস্থ্যসেবার সুবিধা না থাকায় তীব্র হারে ছড়িয়ে পড়েছে হাম। সবচেয়ে বেশি আক্রান্ত হয়েছে সদ্যজাত শিশুরা।উল্লেখ্য, হাম হচ্ছে এক ধরনের ভাইরাসজনিত রোগ। এটি প্রতিরোধযোগ্য হলেও সঠিক চিকিৎসার অভাবে রোগীর মৃত্যু হতে…"/>
  </head>
  <body>
    <article>
      <h1>ডিআর কঙ্গোতে হাম মহামারী, প্রায় ৫০০০ নিহত</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">মানবজমিন ডেস্ক</a></address>
      <p>ডেমোক্র্যাটিক রিপাবলিক অব কঙ্গো (ডিআর কঙ্গো)-তে হামে আক্রান্ত হয়ে চলতি বছর প্রায় ৫ হাজার মানুষের মৃত্যু হয়েছে। কর্তৃপক্ষ জানিয়েছে, দেশটির প্রত্যেক প্রদেশে মহামারী আকারে ছড়িয়ে পড়েছে এই রোগ। কেবল চলতি বছরই এতে আক্রান্ত হয়েছে প্রায় আড়াই লাখ মানুষ। বিশ্ব স্বাস্থ্য সংস্থা (ডব্লিউএইচও) জানিয়েছে, এটি বর্তমানে বিশ্বের সবচেয়ে বড় ও সবচেয়ে দ্রুত ছড়িয়ে পড়তে থাকা মহামারী। এ খবর দিয়েছে বিবিসি।</p>
      <p>খবরে বলা হয়, ডিআর কঙ্গোয় বিগত ১৫ মাসে ইবোলার তুলনায় দ্বিগুণের বেশি মানুষের প্রাণ কেড়েছে হাম। এখন পর্যন্ত ৪০ লাখ শিশুকে টিকা দেয়া হয়েছে। কিন্তু বিশেষজ্ঞরা বলছেন, এটুকু যথেষ্ট নয়। দেশে মোট শিশুর সংখ্যা এর প্রায় দ্বিগুণ।</p>
      <p>পর্যাপ্ত টিকার ঘাটতিও দেখা দিয়েছে। গত সেপ্টেম্বরে ৮ লাখের বেশি শিশুকে বাঁচাতে ডিআর কঙ্গো সরকার ও ডব্লিউএইচও যৌথভাবে দেশজুড়ে একটি জরুরি টিকাদান কর্মসূচি চালু করেছে। কিন্তু দুর্বল অবকাঠামো, স্বাস্থ্যকেন্দ্রে হামলা ও নিয়মিত স্বাস্থ্যসেবার সুবিধা না থাকায় তীব্র হারে ছড়িয়ে পড়েছে হাম। সবচেয়ে বেশি আক্রান্ত হয়েছে সদ্যজাত শিশুরা।</p>
      <p>উল্লেখ্য, হাম হচ্ছে এক ধরনের ভাইরাসজনিত রোগ। এটি প্রতিরোধযোগ্য হলেও সঠিক চিকিৎসার অভাবে রোগীর মৃত্যু হতে পারে। এ রোগে আক্রান্ত হলে প্রাথমিকভাবে সাধারণত নাক দিয়ে জল পড়া, হাঁচি ও তীব্র জ্বর দেখা দেয়। পরবর্তীতে সারা শরীরে লালচে ফুসকুড়ি দেখা দেয়। প্রতি বছর এ রোগে আক্রান্ত হয়ে বিশ্বজুড়ে গড়ে ১ লাখ ১০ হাজার মানুষের মৃত্যু হয়।</p>
      <p>এই বিভাগের সর্বাধিক পঠিত</p>
    </article>
  </body>
</html>