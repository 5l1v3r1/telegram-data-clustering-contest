<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/warrenova-napadla-lastnika-facebooka-zuckerberga-ker-je-ni-razkril-vecerje-s-trumpom-in-melanio-742559"/>
    <meta property="og:site_name" content="Revija Reporter"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Warrenova napadla lastnika Facebooka Zuckerberga, ker ni razkril večerje s Trumpom in Melanio"/>
    <meta property="og:description" content="Ameriška senatorka Elizabeth Warren, ki se poteguje za predsedniško nominacijo demokratske stranke, je v četrtek kritizirala ustanovitelja Facebooka Marka Zu"/>
  </head>
  <body>
    <article>
      <h1>Warrenova napadla lastnika Facebooka Zuckerberga, ker ni razkril večerje s Trumpom in Melanio</h1>
      <h2>
        <b>Ameriška senatorka Elizabeth Warren, ki se poteguje za predsedniško nominacijo demokratske stranke, je v četrtek kritizirala ustanovitelja Facebooka Marka Zuckerberga zaradi dotlej nerazkrite skrivne večerje s predsednikom ZDA Donaldom Trumpom.</b>
      </h2>
      <address><time datetime="2019-11-22T00:00:00+00:00">22 Nov 2019</time> by <a rel="author">STA</a></address>
      <p>Facebook je večerjo potrdil in v odzivu sporočil, da gre za normalno srečanje med predsednikom ZDA in direktorjem enega največjih podjetij v ZDA.<br/><br/>Ameriška televizija NBC je o večerji med Trumpom, Zuckerbergom in članom odbora Facebooka Markom Thielom, ki je veliki donator Trumpu, poročala v sredo. Na večerji je bila tudi prva dama ZDA Melania Trump.<br/><br/>Demokrati so kritični do Facebooka, ki so ga Rusi leta 2016 izkoristili za širjenje propagande. Facebook je tudi predal osebne podatke uporabnikov podjetju Cambridge Analytica, ki je opravljala delo za Trumpovo predvolilno kampanjo.<br/><br/>"V času povečane pozornosti monopolnemu obnašanju, se Facebook podaja v ofenzivo šarma z republikanskimi zakonodajalci. Sedaj sta še Mark Zuckerberg in še en član upravnega odbora, ki je velik Trumpov donator, imela tajno večerjo s Trumpom. To je čista korupcija," je tvitnila Warrenova.<br/><br/>Zuckerberg je pred kratkim v kongresu zagotovil, da bo Facebook nadaljeval z objavljanjem lažnivih političnih oglasov, ker ne namerava omejevati političnega govora. Zaradi tega so jezni demokrati, ki so prepričani, da večino laži po družabnih medijih objavlja nasprotna konservativna stran.</p>
      <p>loading...</p>
    </article>
  </body>
</html>