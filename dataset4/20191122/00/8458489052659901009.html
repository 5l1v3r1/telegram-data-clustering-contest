<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/tesla-ukazala-svuj-pick-up-pripravi-vas-na-apokalypsu-jen-musite-dva-roky-pockat-4603"/>
    <meta property="og:site_name" content="fDrive.cz"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Tesla ukázala svůj pick-up. Připraví vás na apokalypsu, jen musíte dva roky počkat"/>
    <meta property="og:description" content="Prodávat se budou tři verze s rozdílným dojezdem a výkonem Nejlevnější startuje na 39 900 dolarech a urazí 400 kilometrů První model bude k dispozici na podzim roku 2021"/>
  </head>
  <body>
    <article>
      <h1>Tesla ukázala svůj pick-up. Připraví vás na apokalypsu, jen musíte dva roky počkat</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Patrik Svatoš</a></address>
      <ul>
        <li>
          <b>Prodávat se budou tři verze s rozdílným dojezdem a výkonem</b>
        </li>
        <li>
          <b>Nejlevnější startuje na 39 900 dolarech a urazí 400 kilometrů</b>
        </li>
        <li>
          <b>První model bude k dispozici na podzim roku 2021</b>
        </li>
      </ul>
      <p>Americká automobilka dnes v noci představila svůj pick-up. Nejde však o pick-up tak, jak tento typ karosérie dobře známe. Tesla svůj úkol pojala po svém a představila Cybertruck, který vypadá jak ze vzdálené budoucnosti či katastrofického sci-fi filmu a má i balistickou ochranu. Karoserii i interiéru vládnou ostré hrany a celý vůz působí jako zjevení.</p>
      <slideshow>
        <figure>
          <img src="https://cdn.24net.cz/5/obrazek/tesla-cybertruck-32060"/>
        </figure>
        <figure>
          <img src="https://cdn.24net.cz/5/obrazek/tesla-cybertruck-32061"/>
        </figure>
        <figure>
          <img src="https://cdn.24net.cz/5/obrazek/tesla-cybertruck-32062"/>
        </figure>
        <figure>
          <img src="https://cdn.24net.cz/5/obrazek/tesla-cybertruck-32054"/>
        </figure>
        <figure>
          <img src="https://cdn.24net.cz/5/obrazek/tesla-cybertruck-32055"/>
        </figure>
        <figure>
          <img src="https://cdn.24net.cz/5/obrazek/tesla-cybertruck-32056"/>
        </figure>
        <figure>
          <img src="https://cdn.24net.cz/5/obrazek/tesla-cybertruck-32057"/>
        </figure>
      </slideshow>
      <p>Cybertruck bude k dispozici ve třech verzích. S jedním, dvěma a třemi motory. Podle jejich počtu dostanete i různě dlouhý dojezd, zrychlení a cenu. Základní verze startuje na 39 900 dolarech, což je v přepočtu cca 920 tisíc korun. Nejsilnější verze, která využívá tři motory, zrychlí z klidu na 96 km/h za 2,9 sekundy a na jedno nabití má urazit až 800 kilometrů. Auto má vzduchový podvozek už ve standardu a nabíjecí výkon je 250 kW. Do výbavy si můžete pořídit i AutoPilot.</p>
      <p>Na korbu můžete naložit až 2 800 litrů a 1,5 tuny nákladu. Za autem můžete tahat až 6,5 tuny, v případě nejsilnější verze. Přímo na konferenci došlo i na reálný test, kdy Tesla Cybertruck z běžné silnice odtahovala Ford F-150. Ať Ford dělal co mohl, neměl nárok.</p>
      <table bordered="">
        <tr>
          <th>Tesla Cybertruck</th>
          <th>pohon</th>
          <th>0 až 96 km/h</th>
          <th>maximální rychlost</th>
          <th>cena</th>
          <th>dojezd</th>
        </tr>
        <tr>
          <td>1 motor</td>
          <td>pohon zadních kol</td>
          <td>6,5 s</td>
          <td>110 mil/hod (177 km/h)</td>
          <td>39 900 USD</td>
          <td>250+ mil (400 kilometrů)</td>
        </tr>
        <tr>
          <td>2 motory</td>
          <td>pohon všech kol</td>
          <td>4,5 s</td>
          <td>120 mil/hod (190 km/h)</td>
          <td>49 900 USD</td>
          <td>300+ mil (482 kilometrů)</td>
        </tr>
        <tr>
          <td>3 motory</td>
          <td>pohon všech kol</td>
          <td>2,9 s</td>
          <td>130 mil/hod (210 km/h)</td>
          <td>69 900 USD</td>
          <td>500+ mil (800 kilometrů)</td>
        </tr>
      </table>
      <p>Cybetruck používá dle slov Tesly 38× pevnější ocel, než je běžné. Demonstrace na tiskové konferenci v podobě muže mlátícího palicí do dveří byla krásnou ukázkou. O pár minut později došlo na ukázku toho, že velmi dobře po stránce ochrany na tom jsou i boční okénka. Až si říkáme, pro koho vlastně je auto určené? Balistická ochrana, vysokopevnostní ocel i bezpečnostní okna. Má se snad o sebe Elon Musk bát, nebo si jen plní sen? Nebo se máme všichni připravit na útok zombies či apokalypsu?</p>
      <p>K dispozici jsou i rendery interiéru, který je velmi futuristický a do sériové výroby se jistě ještě změní. Je zde stejný displej, jako má <a href="https://fdrive.cz/katalog/tesla-model-3">Tesla Model 3</a> a Cybertruck má nabízet místo až pro šest cestujících. Je vidět, že jde stále o koncept a bude zajímavé, jak moc se sériová verze bude lišit. Například v Evropě by kvůli ostrým hranám přední části karoserie vůz jistě nedostal homologaci. Možná právě o to ale Tesle jde, tento vůz má přeci porážet zombies... Slabší verze dorazí na trh na podzim v roce 2021. Na silnější si pak budete muset počkat ještě o rok déle. Objednávat můžete už nyní. Zaplatit však musíte vratnou zálohu.</p>
      <h3>Podívejte se na Teslu Cybertruck přímo z místa dění!</h3>
      <figure>
        <iframe src="https://www.youtube.com/embed/B4fktMiab9o" width="640" height="360" data-service="Youtube" scrolling="no"/>
      </figure>
      <related>
        <a href="https://fdrive.cz/clanky/podivejte-se-na-fotky-tesly-cybertruck-primo-z-mista-deni-4604"/>
        <a href="https://fdrive.cz/clanky/tesla-odhali-svuj-pickup-uz-21-listopadu-na-co-se-muzeme-tesit-4528"/>
        <a href="https://fdrive.cz/clanky/tesla-ukaze-svuj-pick-up-uz-pristi-mesic-4397"/>
        <a href="https://fdrive.cz/clanky/premiera-pick-upu-od-tesly-by-mohla-probehnout-drive-nez-se-drive-ocekavalo-4072"/>
        <a href="https://fdrive.cz/clanky/kdyz-vam-dojde-trpelivost-tak-si-ten-pick-up-od-tesly-proste-sami-postavite-3894"/>
        <a href="https://fdrive.cz/clanky/pick-up-od-tesly-se-ma-cenove-vejit-pod-50-tisic-dolaru-3817"/>
      </related>
    </article>
  </body>
</html>