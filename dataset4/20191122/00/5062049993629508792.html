<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10737--pohled-davis-cup-bojuje-s-nezajmem-divaku-federer-mezitim-vyprodava-areny"/>
    <meta property="og:site_name" content="Tenisový svět"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="POHLED: Davis Cup bojuje s nezájmem diváků. Federer mezitím vyprodává arény"/>
    <meta property="og:description" content="Měl to být festival tenisu, oslava tenisu, něco nového, co přiláká pozornost fanoušků. Ukázalo se však, že usazení Davis Cupu do jediného dějiště, hned na tři kurty, nemuselo být šťastným krokem. To ukazují i velmi často prázdná hlediště a našlapaný program, který končí v pozdních nočních hodinách. Jaký je to jen protiklad vystoupení Rogera Federera v Jižní Americe, kde jsou jeho zápasy vyprodané."/>
  </head>
  <body>
    <article>
      <h1>POHLED: Davis Cup bojuje s nezájmem diváků. Federer mezitím vyprodává arény</h1>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <b>Měl to být festival tenisu, oslava tenisu, něco nového, co přiláká pozornost fanoušků. Ukázalo se však, že usazení Davis Cupu do jediného dějiště, hned na tři kurty, nemuselo být šťastným krokem. To ukazují i velmi často prázdná hlediště a našlapaný program, který končí v pozdních nočních hodinách. Jaký je to jen protiklad vystoupení Rogera Federera v Jižní Americe, kde jsou jeho zápasy vyprodané.</b>
      </p>
      <p>Samozřejmě, porovnávat Rogera Federera a Davis Cup není fér. Ale na druhou stranu... Proč vlastně ne? Dokud se finále Davis Cupu hrálo v jedné z finálových zemích, problémy s nedostatkem fanoušků nebyly.</p>
      <p>Letos v Madridu naopak nezřídka jsou k vidění poloprázdné ochozy, velké ostrovy prázdných sedaček a nezájem diváků o mnohé zápasy až bije do očí. A všímají si toho i samotní fanoušci bílého sportu.</p>
      <figure>
        <iframe data-src="https://twitter.com/bukiyou26mile/status/1196732447087628288?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Vize skupiny Kosmos a organizace ITF byla jasná. Novým formátem měla přilákat špičkové tenisty. Tím zároveň zajistit atraktivitu, které nedokáže nikdo odolat. Jak chybná to byla předpověď ovšem ukazuje hned první finálový turnaj v Madridu.</p>
      <p>Rafael Nadal a jeho Španělé nemají o zájem publika nouzi. V ostatních případech už to však tak růžové není. Postup Kanady do semifinále přes Austrálii sledovala hrstka diváků. Atmosféru budoval jen ostrůvek kanadských fanoušků, kteří nakonec dopomohli svému týmu k vítězství. Návštěva ovšem byla bídná.</p>
      <figure>
        <iframe data-src="https://twitter.com/bet_preview/status/1197565469751943168?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Podobné problémy byly k vidění i během základních skupin. A asi není divu, že s problémy se pořadatelé setkávají i při prodeji vstupenek na nedělní finále. Pokud do něj postoupí Španělsko, budou mít v Madridu plný dům a parádní atmosféru. Všichni se budou moci poplácat po ramenou, jak krásné finále to bylo. Ale pokud ne...</p>
      <p>Davis Cup, některými překřtěný na Piqué Cup, ztratil své kouzlo. Vidí to mnozí, ale nazpět cesty není. Sám španělský fotbalista několikrát upozornil, že Davis Cup bude v prvních třech letech ztrátový. A to i kvůli nezájmu diváků o zápasy, ve kterých nehrají domácí nebo opravdové superhvězdy mužského tenisu.</p>
      <figure>
        <iframe data-src="https://twitter.com/VioletLovegame/status/1196442079875883016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Je to ale těžké i pro samotné diváky. Mohou si nakoupit vstupenky na základní skupiny, ale co pak? Netuší, jestli se jejich tým dostane do vyřazovacích bojů, netuší, jestli si mají prodloužit pobyt v Madridu a doufat, že se tak skutečně stane. Formát Davis Cupu vůbec nenahrává zahraničním návštěvníkům.</p>
      <p>A tak ochozy zejí prázdnotou...</p>
      <p>Jaký to kontrast při pohledu do Jižní Ameriky, kde Roger Federer hraje sérii exhibičních zápasů. Někteří ironicky sdílí fotografie zaplněných tribun a ironicky poznamenávají, že to není Davis Cup, ale Federerova exhibice.</p>
      <figure>
        <iframe data-src="https://twitter.com/TrollTennis/status/1197471400262389761?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>V letech minulých přitom právě takové návštěvy (pokud to kapacita dovolila) nabízel i Davis Cup. Tehdy se ale hrálo vždy v zemi, která byla součástí finále (případně jakéhokoliv jiného střetnutí).</p>
      <p>Týmová soutěž ztratila svůj náboj, přišla o svůj šarm... Za vším přitom hledejme peníze a reformu, o kterou fanoušci nestáli. A v Madridu to dávají, svým způsobem, najevo.</p>
      <figure>
        <iframe data-src="https://twitter.com/Rossana_Capo/status/1197405077788659719?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/Dimonator/status/1197567720025403392?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <footer>Jan Vojkůvka, foto: Twitter: Justin Ahrns</footer>
    </article>
  </body>
</html>