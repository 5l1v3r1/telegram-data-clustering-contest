<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/lavoro-e-professioni/articolo.php?articolo_id=79038"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Patto trasversale per la Scienza: la Federazione degli infermieri lo sottoscrive a nome dei suoi 450mila iscritti "/>
    <meta property="og:description" content="- Il “Patto trasversale per la Scienza” lanciato nel genanio di quest'anno da Roberto Burioni e altri medici e scienziati che ha raccolto finora oltre 6.100 firme è stato sottoscritto oggi anche dalla Federazione nazionale degli ordini delle professioni infermieristiche (FNOPI). “Sottoscrivere il Patto – ha detto la presidente FNOPI, Barbara Mangiacavalli – è una scelta naturale per gli infermieri. Anche nel nuovo Codice deontologico 2019 abbiamo previsto che l’impegno dei nostri professionisti debba basarsi su conoscenze validate dalla comunità scientifica e che sia necessario aggiornare le competenze attraverso studio e ricerca, pensiero critico e riflessione fondata sull’esperienza e buone pratiche per garantire la qualità e la sicurezza delle attività. L’infermiere ha l’obbligo di comunicare in modo scientifico ed etico e di segnalare al proprio Ordine le attività di cura e assistenza infermieristica inappropriate e prive di basi, di riscontri scientifici e di risultati validati. Tutto ciò che il Patto prevede…"/>
  </head>
  <body>
    <article>
      <h1>Patto trasversale per la Scienza: la Federazione degli infermieri lo sottoscrive a nome dei suoi 450mila iscritti </h1>
      <h2>
        <i>La firma a Bologna in occasione del convegno “Scienza &amp; passione per vincere la crisi” organizzato dal Gruppo Ricerca dell’ordine degli infermieri del capoluogo emiliano romagnolo romagnolo in collaborazione con Giovanni Pomponio, ideatore del format del convegno.</i>
      </h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>
        <pic src="http://www.quotidianosanita.it/lavoro-e-professioni/../../img_prima/front7121374.jpg" width="150" height="150"/>
      </p>
      <p>- Il “<a href="http://www.quotidianosanita.it/cronache/articolo.php?articolo_id=69767">Patto trasversale per la Scienza</a>” lanciato nel genanio di quest'anno da <b>Roberto Burioni</b> e altri medici e scienziati che ha raccolto finora oltre 6.100 firme è stato sottoscritto oggi anche dalla Federazione nazionale degli ordini delle professioni infermieristiche (FNOPI).<br/><br/>“Sottoscrivere il Patto – <b>ha detto la presidente FNOPI, Barbara Mangiacavalli </b>– è una scelta naturale per gli infermieri. Anche nel nuovo Codice deontologico 2019 abbiamo previsto che l’impegno dei nostri professionisti debba basarsi su conoscenze validate dalla comunità scientifica e che sia necessario aggiornare le competenze attraverso studio e ricerca, pensiero critico e riflessione fondata sull’esperienza e buone pratiche per garantire la qualità e la sicurezza delle attività. L’infermiere ha l’obbligo di comunicare in modo scientifico ed etico e di segnalare al proprio Ordine le attività di cura e assistenza infermieristica inappropriate e prive di basi, di riscontri scientifici e di risultati validati. Tutto ciò che il Patto prevede – conclude - sia la politica a garantirne la certezza e gli strumenti per poterlo applicare”.</p>
      <p><b>Occasione della firma è stato il convegno organizzato dal Gruppo Ricerca dell’ordine delle professioni infermieristiche di Bologna, anch’esso tra i firmatari del Patto</b>, in collaborazione con Giovanni Pomponio (Ospedali riuniti di Ancona), ideatore del format del convegno “Scienza &amp; passione per vincere la crisi”, patrocinato dalla stessa FNOPI e dal Centro di Eccellenza per la Cultura e la Ricerca Infermieristica, che si è aperto con una lettura magistrale di <b>Guido Silvestri, scienziato italiano di fama mondiale</b>, professore e capo dipartimento di Patologia alla Emory University di Atlanta, direttore della Divisione di Microbiologia ed Immunologia allo Yerkes National Primate Research Center, e membro dell’Emory Vaccine Center, considerato uno dei massimi scienziati in tema di HIV che con il virologo <b>Roberto Burioni</b>, ricercatore noto per la sua difesa dei vaccini, è stato tra i primi sottoscrittori.<br/><br/><b>A firmare il Patto sono anche, tra gli altri, quattro premi Nobel</b> (tutti stranieri, tre per la medicina e uno per la chimica), deputati e senatori italiani, Università, esponenti di rilievo delle Regioni, politici tra cui l’attuale viceministro della Salute <b>Pierpaolo Sileri, Matteo Renzi, Beppe Grillo, Beatrice Lorenzin</b>, presidenti di Società scientifiche e Fondazioni per la ricerca, <b>Ranieri Guerra</b>, vicedirettore generale dell’Organizzazione mondiale della Sanità.<br/><br/>Il Patto prevede cinque impegni per la politica:<br/><br/><i>1) Tutte le forze politiche italiane si impegnano a sostenere la Scienza come valore universale di progresso dell’umanità che non ha alcun “colore politico”, e che ha lo scopo di aumentare la conoscenza umana e migliorare la qualità di vita dei nostri simili.</i><br/><br/><i>2) Nessuna forza politica italiana si presta a sostenere o tollerare in alcun modo forme di pseudoscienza e/o di pseudomedicina che mettono a repentaglio la salute pubblica come il negazionismo dell’AIDS, l’anti-vaccinismo, le terapie non basate sulle prove scientifiche, ecc.  </i><br/><br/><i>3) Tutte le forze politiche italiane si impegnano a governare e legiferare in modo tale da fermare l’operato di quegli pseudoscienziati che con affermazioni non-dimostrate ed allarmiste creano paure ingiustificate tra la popolazione nei confronti di presidi terapeutici validati dall’evidenza scientifica e medica.</i><br/><br/><i>4) Tutte le forze politiche italiane si impegnano ad implementare programmi capillari di informazione sulla Scienza per la popolazione, a partire dalla scuola dell’obbligo, e coinvolgendo media, divulgatori, comunicatori, ed ogni categoria di professionisti della ricerca e della sanità.</i><br/><br/><i>5) Tutte le forze politiche italiane si impegnano affinché si assicurino alla Scienza adeguati finanziamenti pubblici, a partire da un immediato raddoppio dei fondi ministeriali per la ricerca biomedica di base.</i><br/><br/><b>Il Patto è considerato uno strumento di progresso e di civiltà nelle mani dei cittadini </b>(numerosissimi lo hanno anche sottoscritto). L’obiettivo principale è portare le evidenze scientifiche alla base delle scelte legislative e di governo di tutti i partiti politici, trasversalmente. Rappresenta inoltre un mezzo operativo e una cassa di risonanza per tutti i cittadini che vogliono combattere bufale e fake news in ambito medico-scientifico, così come ciarlatani e pseudomedici e l’occasione per promuovere la cultura della scienza e il metodo scientifico attraverso programmi formativi e divulgativi in ambito scolastico, sanitario e mediatico.<br/><br/> “Il rispetto della Scienza – ha aggiunto il <b>presidente dell’Ordine di Bologna Pietro Giurdanella </b>– è essenziale per assicurare conoscenze determinate in base a principi rigorosi di verifica della loro validità, lo studio e l’applicazione di metodi teorici e sperimentali per rispondere alle molte domande che nascono dal bisogno di salute. E per crescere come professionisti infermieri e farci garanti di un approccio alla cura qualificato, superando la separazione tra teoria e pratica della scienza”.</p>
    </article>
  </body>
</html>