<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-magyar-emmy-dijakert-drukkolhatunk/"/>
    <meta property="og:site_name" content="lokál"/>
    <meta property="article:published_time" content="2019-11-22T00:01:56+00:00"/>
    <meta property="og:title" content="Magyar Emmy-díjakért drukkolhatunk"/>
    <meta property="og:description" content="Gera Marinát az Örök tél című filmben nyújtott alakításáért a legjobb színésznő díjára, Bergendy Péter Trezor című filmjét a legjobb tévéfilm díjára jelölte a Nemzetközi Televíziós Művészeti és Tudományos Akadémia."/>
  </head>
  <body>
    <article>
      <h1>Magyar Emmy-díjakért drukkolhatunk</h1>
      <address><time datetime="2019-11-22T00:01:56+00:00">22 Nov 2019, 00:01</time> by <a rel="author">Lokál</a></address>
      <p>
        <b>Gera Marinát az Örök tél című filmben nyújtott alakításáért a legjobb színésznő díjára, Bergendy Péter Trezor című filmjét a legjobb tévéfilm díjára jelölte a Nemzetközi Televíziós Művészeti és Tudományos Akadémia.</b>
      </p>
      <p>Gera Marina, Bergendy Péter, Köbli Norbert forgatókönyvíró, Lajos Tamás producer és Káel Csaba kormánybiztos személyesen vesznek részt a hétfő esti díjátadó gálán New Yorkban. 11 kategóriában 21 országból 44 jelölt versenyez a nemzetközi Emmy-díjakért, melyeket magyar idő szerint kedd hajnalban adnak át, immár 47. alkalommal. Idén először magyar alkotásokat is jelölt a több mint 900 szakmabeliből álló nemzetközi zsűri a rangos díjra. Gera Marinát Szász Attila Örök tél című filmjében nyújtott alakításáért jelölték a rangos nemzetközi díjra, brazil, brit és indiai tévéfilmek főszereplőivel együtt. Az Örök tél című történelmi drámát, mely a második világháború végén a málenkij robotra elhurcolt több százezer magyar áldozatnak állít emléket, tavaly augusztus óta vetítik és díjazzák világszerte, több mint 30 hazai és nemzetközi elismerésben részesült az elmúlt hónapokban. A Bergendy Péter rendezésében készült Trezor című film egy ausztrál, egy brazil és egy indiai jelölttel versenyez a legjobb tévéfilm díjáért.<br/>„A magyar mozgóképiparnak a mozifilmek mellett a televíziós műfajok erős képviseletére is kellő hangsúlyt kell fektetni a jövőben. A Trezor és az Örök tél számos díja, és a nemzetközi Emmy-jelölések is mutatják, hogy a hazai tévéfilmek a nemzetközi porondon is megállják a helyüket” – hangsúlyozta Káel Csaba.</p>
      <figure>
        <img src="https://www.lokal.hu/wp-content/uploads/2019/11/D_KOS20170310051-1280x853.jpg"/>
        <figcaption>Gera Marina színésznő, az Örök tél főszereplője a film forgatási szünetében <br/>MTI Fotó: Koszticsák Szilárd</figcaption>
      </figure>
      <ul>
        <li>
          <a href="https://www.lokal.hu/aktualis/">Minden, ami aktuális!</a>
        </li>
      </ul>
    </article>
  </body>
</html>