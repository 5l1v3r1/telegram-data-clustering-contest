<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zib.com.ua/ua/140066-korupciya_scho_varto_znati_abi_vona_goduvala.html"/>
    <meta property="og:site_name" content="Закон и Бизнес"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Вигідніше бути хабарником"/>
    <meta property="og:description" content="Активісти отримують гранти на боротьбу з корупцією, адвокати — високі гонорари за вправність у захисті білих комірців. Корупціонери багатіють, а держава витрачає кошти на неефективних слідчих. Страждають же чесні люди."/>
  </head>
  <body>
    <article>
      <h1>Вигідніше бути хабарником</h1>
      <h2>У боротьбі з корупцією якщо не заважає реформа, то перешкоджає її відсутність</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Ксенія ТАЛАМАНЧУК</a></address>
      <p>
        <i>
          <b>Активісти отримують гранти на боротьбу з корупцією, адвокати — високі гонорари за вправність у захисті білих комірців. Корупціонери багатіють, а держава витрачає кошти на неефективних слідчих. Страждають же чесні люди.</b>
        </i>
      </p>
      <p>
        <b>«Мама-годувальниця»</b>
      </p>
      <p>Чесні представники державної влади скаржаться на невиправдані переслідування. Адже проти як судді, так і будь-якого посадовця можна досить легко сфабрикувати справу, дістати дозвіл «бути третім» в особистому житті та добряче на цьому заробити. А чи можливо всьому такому протидіяти?</p>
      <p>Адвокати стверджують, що дуже люблять боротьбу з корупцією, адже вона їх непогано годує. І якщо кілька років тому існував попит виключно на захист від кримінального переслідування, то тепер цінується навіть допомога в заповненні щорічних декларацій. Про це та нюанси боротьби з корупцією судді спілкувалися з тими, хто їх переслідує, за цілковитої підтримки адвокатів на VI конференції з кримінального права та процесу Асоціації правників України.</p>
      <p>Суспільство вимагає крові, але цього ми не дамо. «Судді Вищого антикорупційного суду йшли на роботу заради справедливості та чесних вироків», — наголосила під час свого виступу представниця цієї установи Віра Михайленко. Водночас і адвокати наголошують на тому, що Спеціальна антикорупційна прокуратура більше імітує власну ефективність замість того, щоб викривати справжніх корупціонерів. Абсолютна більшість кримінальних справ розвалюється ще під час досудового розслідування. Адже, як свідчить статистика, обвинувальні вироки розчиняються в кількості виправдувальних. Тож чим насправді займатимуться судді ВАКС?</p>
      <p>
        <b>Клопотання зі «сміттям»</b>
      </p>
      <p>Як стверджує В.Михайленко, нині судді завалені клопотаннями у справах, слухання яких розпочиналися ще у 2014—2015 роках. Крім того, величезною проблемою є те, що на ВАКС намагаються звалити всі справи, навіть ті, які йому не підсудні.</p>
      <p>Друга проблема — величезна кількість клопотань щодо отримання дозволів на негласні слідчі (розшукові) дії. Суддя стверджує, що більшість із них залишається без задоволення. Адже з тих папірців, які слідчі подають до суду, зрозуміло, що належні підстави для санкції відсутні. Крім цього, дехто просто не хоче добре виконувати свою роботу.</p>
      <p>Тому боротьба з корупцією поступово перетворюється на прибутковий бізнес. Адже слідчі спочатку отримують дозволи на проведення НС(Р)Д, потім намагаються провокувати суддів, збираючи не пов’язані між собою факти в компромат. Згодом до справи долучаються адвокати, утягуючи у справу й ті самі органи, які повинні перевіряти державних службовців на доброчесність. У цьому колі заробляють усі. Крім чесних.</p>
      <p>Судді скаржаться, що непоодинокими є випадки, коли їм намагаються пришити незадекларовані статки або ж майно, яким вони ніколи не володіли. Так, стосовно однієї судді було розпочато справу щодо незадекларованої будівлі, яка насправді була сараєм. Зрештою стало легше його розвалити, ніж доводити, що він не є незадекларованим домоволодінням.</p>
      <p>В іншому випадку служителя Феміди звинуватили у володінні транспортними засобами, не відображеними в декларації. Виявилося, що це спеціалізований причеп для човна, який інакше як для транспортування човна використовуватися не може.</p>
      <p>Тож замість того, щоб викривати корупційні схеми та ловити непорядних представників влади, прокурори займаються вишукуванням бліх у справах доброчесних суддів, намагаючись зробити на цьому статистику.</p>
      <p>Скаржаться «ваксівці» не тільки на рівень клопотань, які подаються, а й на доказову базу. Адже вже стомилися читати те «сміття», яке докладають до процесуальних документів. Якщо підозрюваний має гарного адвоката, то в більшості випадків робота слідчого та прокурора стає непотрібною. Адже, доки вони намагаються пояснити мотиви своїх дій, посилаючись на загальні принципи права, адвокати працюють системно, покроково просуваючи свою позицію.</p>
      <p>
        <b>Що прокуророві заважає?</b>
      </p>
      <p>Утім, державні обвинувачі з обвинуваченнями в недбалості не погодились. Як заявив прокурор третього відділу Спеціалізованої антикорупційної прокуратури Олександр Снєгірьов, навіть тих повноважень, які наразі має прокуратура, недостатньо для ефективної роботи. «Чи є в нас особи, які зберігають кілька незадекларованих мільйонів на банківських рахунках?» — запитав він присутніх. Виявляється, здебільшого корупціонери переписують своє майно на близьких родичів. Тому, щоб розкрити всю схему, доводиться довго та важко працювати.</p>
      <p>Водночас їхня робота не позбавлена вад, які прокурори чесно визнають. Адже відсутність чіткого поділу повноважень між Державним бюро розслідувань і Національним антикорупційним бюро призводить до плутанини. Та й узагалі як кримінальне, так і процесуальне законодавство — недосконале. Певно, правоохоронцям так заважає Кримінальний кодекс, що його вирішили оновити.</p>
      <p>Тож цікавих справ та ефективності громадянам очікувати не варто. Адже, коли не заважає реформа, перешкоджає її відсутність.</p>
      <p>
        <b>Професія — викривач</b>
      </p>
      <p>Замість того щоб створювати умови для розвитку бізнесу, зокрема шляхом зменшення контролюючих органів та зниження податкового навантаження, в Україні приймають недолугі закони, наприклад стосовно «викривачів корупції». Адже в умовах, коли від хабара можна запросто отримати відсоток, це стає ще більш прибутковим бізнесом.</p>
      <p>Аналогічна ситуація — з бізнесом на ДТП. Існують схеми, як отримати гроші з лікаря за завдану шкоду. Тож невдовзі Україну очікує сплеск вакансій на викривачів. Адже освіти для цього не потрібно, а співпраця з правоохоронцями, які раніше й без того мали змогу зловживати повноваженнями, стає добрим заробітком. Проте якої ефективності можуть добитися ті, хто має юридичну освіту, але її якість не дозволяє працювати ні ні на державу, ні на бізнес?</p>
      <p>Голова Комітету Верховної Ради з питань правоохоронної діяльності Денис Монастирський так відповів на запитання із залу щодо викриття правоохоронців, які за певну суму ведуть незаконне прослуховування громадян: «А це що — дивина?» Доки адвокати ділилися порадами, як протидіяти незаконному тиску, жоден присутній не запитав себе: а в чому полягає сама суть корупції?</p>
      <p>Як свідчать дослідження та підказує здоровий глузд, корупція виникає в тих аспектах суспільного життя, які є в дефіциті. Будь-хто може згадати, як важко за радянських часів було дістати джинси або телевізор. Тепер жодному громадянину навіть на думку не спаде шукати обхідні шляхи, щоб купити це.</p>
      <p>Однак зовсім іншу тенденцію можна спостерігати, наприклад, із чергами до дитячих садочків. Адже їх дефіцит змушує батьків задовольняти свій попит за допомогою корупції.</p>
      <p>Чому «послуги» суддів і прокурорів мають попит? Якщо читач уявить себе слідчим, то у фокус потраплять ще й ті, хто хабарі пропонує. Скільки б правотворці не вносили змін, законодавство від того мало поліпшується. І процеси, які повинні бути простими та прозорими, як, наприклад, отримання дозволів, перетворюються на суцільний жах. Виходить, дешевше легалізувати самобуд у суді, ніж отримати дозвіл у кабінеті посадовця. Проте замість того, щоб дати бізнесу та громадянам свободу, можновладці роблять процеси все більше зарегульованими.</p>
      <p>
        <b>Задекларувати коханця</b>
      </p>
      <p>Якщо життя посадової особи внормувати різними приписами, то невдовзі ми отримаємо попит на подвійне життя. Так, адвокат Регіна Гусейнова акцентувала увагу присутніх на тому, що коло близьких родичів для суб’єктів декларування було суттєво розширено. В її практиці був випадок, коли чоловік, за документами, був одружений з однією жінкою, а проживав з іншою. Усіх це влаштовувало, крім НАЗК, тож довелося декларувати обох жінок.</p>
      <p>Іноді здається, що за правовими нормами криються якісь інші мотиви. Адже анекдот, коли чоловік не пам’ятає ні дати заручин, ні дати весілля, невдовзі доведеться розповідати в кабінеті слідчого. Принаймні відтепер суб’єкти декларування зобов’язані вказувати навіть тих, із ким проживають більше ніж 183 дні. Якщо особа протягом року встигла змінити двох коханих, то доведеться декларувати обох.</p>
      <p>Проте чи не далеко пішов законодавець у своєму намаганні побороти корупцію? Адже в умовах, коли особа не має можливості реалізувати себе в бізнесі, а єдиним шляхом збагачення стає робота на державу, виникає попит на те, щоб деякі справи залишилися поза зоною уваги правоохоронців. Якщо завтра громадяни приймуть рішення звільнити всіх, то чи здатне це «перезавантажити» систему. Статистику знову побудують на незадекларованих сараях, а гроші, як завжди, будуть там, де створено попит.  </p>
      <related>
        <h4>Матеріали за темою</h4>
        <a href="https://zib.com.ua/ua/140074-vaks_rozglyadae_spravu_kolegi_yaka_hotila_zarobiti_5000_griv.html"/>
        <a href="https://zib.com.ua/ua/issue/684/"/>
        <a href="https://zib.com.ua/ua/139992-nardepi_hochut_privatizuvati_opoziciynist_i_napisati_novu_ko.html"/>
        <a href="https://zib.com.ua/ua/issue/683/"/>
        <a href="https://zib.com.ua/ua/139902-v_nazk_poyasnili_proti_kogo_skladatimut_protokoli_pro_korupc.html"/>
        <a href="https://zib.com.ua/ua/139845-vaks_pozbaviv_suddyu_dovichnogo_utrimannya_za_vidmovu_otrima.html"/>
        <a href="https://zib.com.ua/ua/issue/682/"/>
        <a href="https://zib.com.ua/ua/139711-novi_pravila_deklaruvannya_hto_sche_povinen_podavati_deklara.html"/>
        <a href="https://zib.com.ua/ua/139605-novim_ukrainskim_biznes-ombudsmenom_stav_marchin_svenchickiy.html"/>
        <a href="https://zib.com.ua/ua/139546-vinagoroda_vikrivachevi_korupcii_viplachuvatimetsya_odrazu_p.html"/>
        <a href="https://zib.com.ua/ua/139531-dlya_chogo_naspravdi_vprovadzhuyut_imperativniy_mandat_cui_b.html"/>
        <a href="https://zib.com.ua/ua/139438-dlya_peredannya_spravi_do_vaks_potribna_uhvala_zagalnogo_sud.html"/>
        <a href="https://zib.com.ua/ua/issue/678/"/>
        <a href="https://zib.com.ua/ua/139425-profilniy_komitet_vr_pidtrimav_zmini_v_upravlinni_nazk.html"/>
        <a href="https://zib.com.ua/ua/139408-u_eks-mera_kitayskoi_provincii_znayshli_rekordnu_kilkist_zol.html"/>
        <a href="https://zib.com.ua/ua/139272-filippincyam_dozvolili_strilyati_korupcioneram_v_nogi.html"/>
        <a href="https://zib.com.ua/ua/issue/676/"/>
        <a href="https://zib.com.ua/ua/139255-skoro_dozvolyat_povidomlyati_pro_habarnikiv_anonimno_cherez_.html"/>
        <a href="https://zib.com.ua/ua/issue/675/"/>
        <a href="https://zib.com.ua/ua/139265-pracivnikiv_dbr_yaki_nazvut_pidozryuvanogo_zlochincem_zvilny.html"/>
        <a href="https://zib.com.ua/ua/139160-evolyuciya_slug_narodu_v_slug_prezidenta.html"/>
        <a href="https://zib.com.ua/ua/139016-nazk_poyasnilo_yak_uryadovcyam_podavati_deklaracii_pered_zvi.html"/>
        <a href="https://zib.com.ua/ua/138969-vikrivachiv_korupcii_zaohochuvatimut_premiyami_eksperti_mayu.html"/>
        <a href="https://zib.com.ua/ua/138763-suddya_ne_pospishav_deklaruvati_pridbanu_kvartiru_za_2_mln_g.html"/>
        <a href="https://zib.com.ua/ua/138647-nezadeklarovane_mayno_proponuetsya_konfiskuvati_u_civilnomu_.html"/>
        <a href="https://zib.com.ua/ua/issue/670/"/>
        <a href="https://zib.com.ua/ua/138461-i_prokuratura_i_advokatura_mayut_buti_fahovimi_ta_nezalezhni.html"/>
        <a href="https://zib.com.ua/ua/issue/668/"/>
        <a href="https://zib.com.ua/ua/javascript:void(0);"/>
      </related>
    </article>
  </body>
</html>