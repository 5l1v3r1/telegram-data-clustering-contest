<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/spacex-ma-problem-starship-mk1-explodovala-pocas-testu/"/>
    <meta property="og:site_name" content="TECHBOX"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="SpaceX má problém. Starship Mk1 explodovala počas testu"/>
    <meta property="og:description" content="Veľké veci sa nerodia ľahko a platí to, zdá sa, aj o najväčšej kozmickej lodi Starship. Jej prototyp Mk1 nevydržal tlakovú skúšku a explodoval."/>
  </head>
  <body>
    <article>
      <h1>SpaceX má problém. Starship Mk1 explodovala počas testu</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Juraj Procházka</a></address>
      <p>
        <b>Súkromná vesmírna spoločnosť SpaceX chystá dva testovacie prototypy rakety Starship – Mk1 na kozmodróme Boca Chica v Texase a Mk2 v komplexe Cocoa na Floride. Presnejšie povedané, v hre už zostáva len prototyp Mk2, ktorý je pred dokončením.</b>
      </p>
      <p>Starship Mk1 totiž postihla počas predštartových testov nehoda. Tento prototyp rakety Starship mal pritom už v decembri 2019 prvýkrát letieť do výšky 20 kilometrov a následne motoricky pristáť. V prípade úspechu mal otvoriť dvere letom na obežnú dráhu.</p>
      <related>
        <a href="https://techbox.dennikn.sk/elon-musk-predstavil-lod-starship-prinesie-prevrat-v-kozmonautike/"/>
      </related>
      <p>Dnes s istotou vieme, že sa tak nestane. Prototyp Starship Mk1 totiž nezvládol kryogénny tlakový test a explodoval na štartovej rampe. Nádrže v tom čase neboli natankované palivom, ale pravdepodobne stlačeným (tekutým?) dusíkom, takže pri výbuchu nedošlo k požiaru. Incident sa našťastie obišiel bez zranení.</p>
      <figure>
        <img src="https://techbox.dennikn.sk/wp-content/uploads/2019/11/Starship-Mki-v%C3%BDbuch1.jpg"/>
        <figcaption>Biely oblak po explózii spôsobuje kondenzácia vzdušnej vlhkosti po styku s unikajúcim kryogénnym médiom (pravdepodobne dusíkom).<cite>ZDROJ | NASASpaceflight.com</cite></figcaption>
      </figure>
      <p>Biely oblak viditeľný na záberoch z času nehody je spôsobený kondenzáciou vodnej pary vo vzduchu po styku s podchladeným médiom. K havárii došlo v testovacom zariadení SpaceX v Boca Chica na juhu Texasu 19. novembra, počas kryogénnych tlakových testov.</p>
      <p>V určitých exponovaných stresových situáciách sa požíva expresívny výraz „… odstrelilo mu dekel“ a aj keď zrejme nejde práve o spisovné vyjadrenie, dobre charakterizuje situáciu z testovania. Počas explózie totiž výbuch uvoľnil a odhodil kryt vrchnej nádrže, určenej na tekutý kyslík.</p>
      <figure>
        <iframe src="https://www.youtube.com/embed/P98JcBQPiiI" width="640" height="360" data-service="Youtube" scrolling="no"/>
      </figure>
      <p>Podľa vyjadrenia Elona Muska nie je tento incident pre vývoj Starship fatálny a pre firmu je cenným poučením, ako bude treba zdokonaliť konštrukciu rakety vo finálnej verzii. SpaceX zrejme poškodený prototyp Mk1 odpíše a nebude ho opravovať. Namiesto toho sa sústredí na stavbu pokročilejšej verzie prototypu s označením Mk3, ktorý sa už blíži finálnej verzii a mal by letieť do vesmíru.</p>
      <related>
        <a href="https://techbox.dennikn.sk/spacex-hlasi-pripravenost-pilotovanej-lode-crew-dragon-na-iss-zamieri-coskoro/"/>
      </related>
      <p>SpaceX uviedla, že incident z Boca Chica by nemal spôsobiť výraznejšie zdržanie vývoja lode Starship. Na Floride sa už okrem dokončovaného prototypu Mk1 nachádzajú aj diely pre prototyp Mk4.</p>
      <figure>
        <img src="https://techbox.dennikn.sk/wp-content/uploads/2018/11/Starship.jpeg"/>
        <figcaption>Vo finálnej verzii bude loď Starship vyzerať takto.<cite>ZDROJ | SpaceX</cite></figcaption>
      </figure>
      <p>Vedenie firmy pred časom avizovalo, že plánuje pomocou lode Starship dopraviť na obežnú dráhu Zeme satelity už v roku 2021 a v rámci <a href="https://techbox.dennikn.sk/nasa-spaja-sily-so-spacex-aj-blue-origin-mieri-na-mesiac/">spolupráce s NASA na projekte Artemis</a> chce pomocou tejto lode dopravovať ťažké náklady dokonca na Mesiac. Prvú takúto misiu plánovala SpaceX už na rok 2022 – to však bolo ešte pred novembrovou haváriou.</p>
      <p>Vývoj veľkej kozmickej lode Starship a jej prvého stupňa SuperHeavy (oboje poháňajú nové motory Raptor) prebieha za pochodu. Takouto sériou „iterácií“ postupovala SpaceX aj pri vývoji veľmi úspešného a spoľahlivého nosiča Falcon 9, takže nie sú dôvody pre prílišnú skepsu. Skôr by sme celý vývoj mali vnímať ako pozoruhodný proces zrodu kozmických dopravných prostriedkov novej generácie, ktoré budú základom pre pilotované lety na Mesiac, na Mars, aj hlbšie do Slnečnej sústavy.</p>
      <footer>
        <b>Zdroj: </b>
        <a href="https://www.nasaspaceflight.com/2019/11/spacex-starship-mk-1-fails-cryogenic-test/">NASASpaceflight.com</a>
      </footer>
    </article>
  </body>
</html>