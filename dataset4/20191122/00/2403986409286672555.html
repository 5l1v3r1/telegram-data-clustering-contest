<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/yim_ne_vichno_u_rosiyi_siditi__advokat_poyasniv_yak_mozhna_pokarati_berkutivtsiv_n1238250"/>
    <meta property="og:site_name" content="24 Канал"/>
    <meta property="article:published_time" content="2019-11-22T00:30:00+00:00"/>
    <meta property="og:title" content="Їм не вічно у Росії сидіти, – адвокат пояснив, як можна покарати беркутівців"/>
    <meta property="og:description" content="Адвокатка родин Небесної сотні Євгенія Закревська оголосила голодування, бо вважає, що справу Майдану просто зливають. На це одразу відреагував голова фракції &quot;Слуга народу&quot; Давид Арахамія. Він закликав Закревську не голодувати і почекати до 3 грудня."/>
  </head>
  <body>
    <article>
      <h1>Їм не вічно у Росії сидіти, – адвокат пояснив, як можна покарати беркутівців</h1>
      <address><time datetime="2019-11-22T00:30:00+00:00">22 Nov 2019, 00:30</time> by <a rel="author" href="https://24tv.ua/alona_zaharova_tag6516/" target="_blank">Альона Захарова</a></address>
      <p>
        <b>Адвокатка родин Небесної сотні Євгенія Закревська оголосила голодування, бо вважає, що справу Майдану просто зливають. На це одразу відреагував голова фракції "Слуга народу" Давид Арахамія. Він закликав Закревську не голодувати і почекати до 3 грудня.</b>
      </p>
      <ul>
        <li>
          <b>Чому Закревська не вирішила чекати до 6 грудня?</b>
        </li>
      </ul>
      <p>Адвокат родин Небесної сотні Віталій Титич у прямому ефірі 24 каналу сказав, що у такий спосіб Євгенія Закревська вирішила привернути увагу до того тотального саботажу, що відбувався протягом тривалого часу.</p>
      <blockquote>Більше про те, <a href="https://24tv.ua/sprava_maydanu_hto_taka_zakrevska_ta_chomu_vona_goloduye_n1238145">хто така Закревська та чому вона голодує</a> – читайте тут.</blockquote>
      <p>Він припустив, що неприйнята поправка стала останньою краплею. Але на його думку, ця поправка вже нічого не змінить. </p>
      <ul>
        <li>
          <b>Про яку поправку йдеться? </b>
        </li>
      </ul>
      <p>До нового підрозділу Державного бюро розслідувань, яке займатиметься розслідуваннями справ Майдану, наразі входить близько 30 осіб. Однак вони не знайомі з усіма матеріалами справи. А взяти тих слідчих, які вже працювали над справою, зараз не можна.</p>
      <p>
        <b>Дивіться відео 24 каналу про День Гідності та Свободи:</b>
      </p>
      <figure>
        <iframe src="https://www.youtube.com/embed/LEaX8E1U-Sw" width="560" height="315" data-service="Youtube" scrolling="no"/>
      </figure>
      <p>Для переводу слідчих з Генпрокуратури до відповідного відділу необхідно внести зміни до законодавства. Поправку, про яку йдеться, має спростити процедуру переходу до ДБР слідчих, які вже знайомі із матеріалами справи. Поправку запропонували адвокати потерпілих у цій справі. Запропонували давно, але Верховній Раді тривалий час було не до неї.</p>
      <aside>Розслідування наразі юридично і фактично паралізовано. І це триває вже достатньо давно. Відбувається повна вакханалія з матеріалами справи, а слідчих звільнювали, посилаючись на норми, які не стосуються слідчих взагалі,<cite>– заявив Титич.</cite></aside>
      <p>Також адвокат додав, що вони намагаються не лише привернути увагу до розслідування злочинів на Майдані, але й зберегти ті здобутки, які є. Віталій підкреслив, що відомство Труби – це не те місце, де можна розслідувати справи злочинів, які були зчинені.</p>
      <ul>
        <li>
          <b>Чи є перспектива покарати головних підозрюваних? </b>
        </li>
      </ul>
      <p>Покарати тих беркутівців, що втекли до Росії, можна за процедурою заочного засудження, припустив Титич. Для цього потрібно зробити декілька заходів, зокрема й внести зміни до законодавства.</p>
      <aside>Не вічно ж їм у Росії сидіти. Ба більше, говорячи про організаторів, вищу ланку – є можливість арештовувати їх активи. А це доволі серйозно,<cite>– підсумував адвокат.</cite></aside>
      <p><b>Що відомо про справу Майдану? </b>Це – умовна назва всіх злочинів, які були скоєні під час <a href="https://24tv.ua/yevromaydan_tag3855/">Революції Гідності</a> яка відбулась взимку 2013-2014 років. Всі вони умовно об'єднані в одну велику "Справу Майдану". Вона нараховує 89 кримінальних проваджень. У них, зокрема, розслідують вбивство 91 людини (78 мітингувальників та 13 силовиків).</p>
      <p>
        <b>Які посадовці вже отримали підозру:</b>
      </p>
      <ul>
        <li>колишній президент Віктор Янукович;</li>
        <li>колишній міністр юстиції Олена Лукаш і її ексзаступники (Лукаш інкримінується корупційна діяльність, а не по справах Майдану);</li>
        <li>голова СБУ Олександр Якименко і його ексзаступники;</li>
        <li>колишній генеральний прокурор Віктор Пшонка;</li>
        <li>колишній керівник київської поліції Валерій Мазан і його ексзаступник з громадської безпеки.</li>
      </ul>
      <p><a href="https://24tv.ua/sprava_maydanu_hto_taka_zakrevska_ta_chomu_vona_goloduye_n1238145">Справа Майдану: хто така Закревська та чому вона голодує</a> 22 листопада 3556</p>
      <anchor name="comAnch"/>
    </article>
  </body>
</html>