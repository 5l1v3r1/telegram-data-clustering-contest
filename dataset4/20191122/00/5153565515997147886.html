<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/s-prenovljeno-rtp-hrastnik-se-odpirajo-nove-moznosti-v-zasavju-742654"/>
    <meta property="og:site_name" content="Revija Reporter"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="S prenovljeno RTP Hrastnik se odpirajo nove možnosti v Zasavju"/>
    <meta property="og:description" content="V družbi Elektro Ljubljana so danes slavnostno otvorili prenovljeno razdelilno transformatorsko postajo Hrastnik. Objekt, ki predstavlja enega pomembnejših pr"/>
  </head>
  <body>
    <article>
      <h1>S prenovljeno RTP Hrastnik se odpirajo nove možnosti v Zasavju</h1>
      <h2>
        <b>V družbi Elektro Ljubljana so danes slavnostno otvorili prenovljeno razdelilno transformatorsko postajo Hrastnik. Objekt, ki predstavlja enega pomembnejših projektov družbe v zadnjem letu, je skupaj s predsednikom uprave in županom Hrastnika otvoril minister za gospodarski razvoj in tehnologijo Zdravko Počivalšek.</b>
      </h2>
      <address><time datetime="2019-11-22T00:00:00+00:00">22 Nov 2019</time> by <a rel="author">Reporter</a></address>
      <p>Obnovljena RTP 110/20 kV Hrastnik uporabnikom zagotavlja večjo zanesljivost napajanja, povečala se je prenosna moč omrežja, izgube v omrežju pa so se zmanjšale. Kot je povedal predsednik uprave Elektra Ljubljana, mag. Andrej Ribič, je tako narejen pomemben korak k močnejšemu električnemu omrežju. Ob tem je dodal, da je šlo za pomembno naložbo družbe in da je bila obnova, katere namen je bila ukinitev 35 kV in prehod iz 10 na 20 kV nivo, tehnično izjemno zahtevna.</p>
      <figure>
        <img src="https://cdn.kme.si/public/images-cache/750xX/2019/11/22/b7d3bf7af196c049646498bc972fb6c1/5dd7eedc73793/b7d3bf7af196c049646498bc972fb6c1.jpeg"/>
      </figure>
      <p>Gre namreč za objekt, ki je bil zgrajen v 80. letih prejšnjega stoletja za napajanje tako prebivalcev kot pomembnejših industrijskih obratov v regiji – Tovarne kemičnih izdelkov TKI Hrastnik, Steklarne Hrastnik in Rudnika Trbovlje-Hrastnik. Tudi pri obnovi so ti ostali napajani; prehod na območju Hrastnika je bil izveden ob stalni prisotnosti napetosti v RTP, kar je bil izjemno velik izziv za izvajalce del. Obnova je potekala od jeseni 2017, naložba pa je znašala 4,7 milijona evrov. <br/><br/>Minister za gospodarski razvoj in tehnologijo Zdravko Počivalšek je ob otvoritvi poudaril, da predstavljajo z gospodarskega vidika vlaganja v bolj zanesljivo in zmogljivejše električno omrežje tudi nove razvojne možnosti v Zasavju. »Pričakujemo lahko tudi nadaljnjo širitev zasavskih podjetij, katerih uspehe z zadovoljstvom spremljamo  v zadnjem času.«</p>
      <figure>
        <img src="https://cdn.kme.si/public/images-cache/750xX/2019/11/22/1a1f5af8e9edd116c6278e1bfcab4442/5dd7eedcc3cc2/1a1f5af8e9edd116c6278e1bfcab4442.jpeg"/>
      </figure>
      <p>Naložbo pa je pozdravil tudi župan Hrastnika Marko Funkl, ki je med drugim izpostavil, da ta za 9200 prebivalcev občine Hrastnik predstavlja tudi priložnost za čistejše okolje – možnost povečane uporabe električnih vozil, električnega ogrevanja in priključevanje obnovljivih proizvodnih virov.</p>
      <p>loading...</p>
    </article>
  </body>
</html>