<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hdblog.it/google/articoli/n513104/google-stadia-download-problemi-chromecast/"/>
    <meta property="og:site_name" content="www.hdblog.it"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Google Stadia: lancio sottotono secondo Sensor Tower e problemi con i Chromecast"/>
    <meta property="og:description" content="Google Stadia non sta riscuotendo molto successo, almeno stando ai dati relativi al download dell'applicazione Android e iOS segnalati da Sensor Tower. Questi numeri sono particolarmente significativi, in quanto l'app di Stadia è fondamentale per poter configurare il servizio e per procedere all'acquisto dei giochi, quindi è possibile affermare che la somma dei download della versione Android e iOS ci dia un limite massimo degli account attivi."/>
  </head>
  <body>
    <article>
      <h1>Google Stadia: lancio sottotono secondo Sensor Tower e problemi con i Chromecast</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">Gabriele Congiu</a></address>
      <p><b><a href="https://www.hdblog.it/google-stadia/">Google Stadia</a></b> non sta riscuotendo molto successo, almeno stando ai dati relativi al <b>download dell'applicazione Android e iOS </b>segnalati da <b>Sensor Tower</b>. Questi numeri sono particolarmente significativi, in quanto l'app di Stadia è fondamentale per poter configurare il servizio e per procedere all'acquisto dei giochi, quindi è possibile affermare che la somma dei download della versione Android e iOS ci dia un <i>limite massimo</i> degli account attivi.</p>
      <p>Ovviamente è possibile scaricare l'app anche se non si è ancora in possesso di un account, motivo per cui questi numeri non hanno valore assoluto, ma si limitano a fornirci un dato indicativo. Secondo quanto rivelato da Sensor Tower (riportato da GamesIndustry e condiviso su NeoGAF), pare che l'app abbia ricevuto solo <b>175.000 download</b>, di cui il<b> 90,7% </b>avvenuti su piattaforma<b> Android</b> e il restante <b>9,3% su iOS</b>. Il 41% del totale, inoltre, è stato effettuato negli USA.</p>
      <p>175.000 non è certo un numero impressionante, specialmente se si mette a confronto con quelli che vengono fatti registrare al lancio delle altre piattaforme di gioco, le quali sono capaci di generare <b>anche 1 milione di unità vendute al day one e nelle ore immediatamente successive</b>.</p>
      <p>C'è anche da dire che <b>Google non ha ancora evaso moltissimi degli ordini effettuati nei mesi scorsi</b>, lasciando molti potenziali giocatori senza la possibilità di poter accedere al servizio e quindi senza dargli una valida ragione per scaricare l'app. Oltre a ciò, pare che diversi utenti stiano<b> lamentando problemi di surriscaldamento durante l'utilizzo di Stadia con Chromecast Ultra</b>, arrivando persino alla situazione in cui il dongle viene automaticamente spento per evitare danni.</p>
      <p>Probabilmente l'accessorio non è stato pensato per essere sottoposto al carico di lavoro imposto da Stadia. Un rappresentante di Google ha smentito l'esistenza di problemi termici, ma il feedback dei giocatori sembra indicare diversamente. Insomma, se questa non è una falsa partenza, non sappiamo come definirla diversamente.</p>
      <h3>VIDEO</h3>
      <figure>
        <iframe src="https://www.youtube.com/embed/2Jgx1_l0xto" width="660" height="371" data-service="Youtube" scrolling="no"/>
      </figure>
      <p>Top gamma con batteria infinita e display super? <a href="https://www.hdblog.it/prezzi/Asus-ROG-Phone-2_i4075/">Asus ROG Phone 2</a> è in offerta oggi su</p>
      <figure>
        <img src="https://css.hd-cdn.it/new_files/img/logo_ebay.png"/>
      </figure>
      <p><a href="https://www.hdblog.it/clickgo/?id=4075&amp;pid=eb293205297757&amp;nid=869291037&amp;area=4&amp;prz=479&amp;hash=fd49b9da5a3dcb27ffc8384959922b7a">a <b>479 euro</b></a> oppure da <a href="https://www.hdblog.it/clickgo/?id=4075&amp;pid=do327205131&amp;nid=455512531&amp;area=4&amp;prz=899&amp;hash=cff0af20c44974718aff61b31b8d5cb8">Unieuro a <b>899 euro</b></a>.</p>
      <p>
        <a href="https://www.neogaf.com/threads/sensor-tower-google-stadia-reaches-175k-installs-41-from-usa-download-split-90-7-android-and-9-3-on-ios.1511965/">VIA</a>
      </p>
      <p>
        <a href="https://www.neowin.net/news/google-stadia-users-complain-about-chromecast-ultra-overheating-issues?utm_source=feedburner&amp;utm_medium=feed&amp;utm_campaign=Feed%3A+neowin-main+%28Neowin+News%29">VIA</a>
      </p>
    </article>
  </body>
</html>