<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200396"/>
    <meta property="og:site_name" content="মানবজমিন"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="সড়ক আইন প্রয়োগে বাড়াবাড়ি হবে না"/>
    <meta property="og:description" content="সড়ক আইন প্রয়োগে অহেতুক বাড়াবাড়ি হবে না বলে জানিয়েছেন, আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। এই আইন নিয়ে শ্রমিকদের ধর্মঘটও আর নেই বলে জানান তিনি। গতকাল রাজধানীর ধানমণ্ডিতে আওয়ামী লীগ সভানেত্রীর রাজনৈতিক কার্যালয়ে দলের ২১তম জাতীয় সম্মেলন প্রস্তুতি ঘিরে সাংস্কৃতিক বিষয়ক উপ-কমিটির এক সভা শেষে সাংবাদিকদের এসব কথা জানান তিনি। ওবায়দুল কাদের বলেন, পরিবহন ধর্মঘট আর নেই। আইন প্রয়োগে অহেতুক বাড়াবাড়ি হবে না। বাড়াবাড়ি না হলে সমস্যাও হবে না। সব কিছুই আলাপ-আলোচনার মধ্য দিয়ে সমাধান হয়েছে। যানবাহন চলাচলে বিঘ্ন ঘটার এখন কোনো কারণ নেই। তিনি বলেন, আইন প্রয়োগ করতে গিয়ে যদি কোনোকিছু অসঙ্গতি হয়, তাহলে সেটা আমরা পরীক্ষা-নিরীক্ষা করে দেখবো। পরিস্থিতি এখন আর অস্বাভাবিক হওয়ার কোনো কারণ নেই। দ্রব্যমূল্য নিয়ে বিএনপির অভিযোগ প্রসঙ্গে এক প্রশ্নের উত্তরে মন্ত্রী বলেন, বিএনপি রাজনীতিতে তাদের অবস্থান নেতিবাচক হওয়ার কারণে নাজুক অবস্থায় নিপতিত। তাই নেতা-কর্মীদেরকে চাঙা রাখার জন্য তাদের অনেক মিথ্যাচার করতে হয়। সরকারবিরোধী কথাবার্তা বলতে হয়। বলার জন্যই তারা বলছে, বিরোধীতার জন্যই বিরোধীতা করছে। বেপরোয়া চালকের মতো…"/>
  </head>
  <body>
    <article>
      <h1>সড়ক আইন প্রয়োগে বাড়াবাড়ি হবে না</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">স্টাফ রিপোর্টার</a></address>
      <p>সড়ক আইন প্রয়োগে অহেতুক বাড়াবাড়ি হবে না বলে জানিয়েছেন, আওয়ামী লীগের সাধারণ সম্পাদক এবং সড়ক পরিবহন ও সেতুমন্ত্রী ওবায়দুল কাদের। এই আইন নিয়ে শ্রমিকদের ধর্মঘটও আর নেই বলে জানান তিনি। গতকাল রাজধানীর ধানমণ্ডিতে আওয়ামী লীগ সভানেত্রীর রাজনৈতিক কার্যালয়ে দলের ২১তম জাতীয় সম্মেলন প্রস্তুতি ঘিরে সাংস্কৃতিক বিষয়ক উপ-কমিটির এক সভা শেষে সাংবাদিকদের এসব কথা জানান তিনি। ওবায়দুল কাদের বলেন, পরিবহন ধর্মঘট আর নেই। আইন প্রয়োগে অহেতুক বাড়াবাড়ি হবে না। বাড়াবাড়ি না হলে সমস্যাও হবে না। সব কিছুই আলাপ-আলোচনার মধ্য দিয়ে সমাধান হয়েছে। যানবাহন চলাচলে বিঘ্ন ঘটার এখন কোনো কারণ নেই।</p>
      <p>তিনি বলেন, আইন প্রয়োগ করতে গিয়ে যদি কোনোকিছু অসঙ্গতি হয়, তাহলে সেটা আমরা পরীক্ষা-নিরীক্ষা করে দেখবো। পরিস্থিতি এখন আর অস্বাভাবিক হওয়ার কোনো কারণ নেই। দ্রব্যমূল্য নিয়ে বিএনপির অভিযোগ প্রসঙ্গে এক প্রশ্নের উত্তরে মন্ত্রী বলেন, বিএনপি রাজনীতিতে তাদের অবস্থান নেতিবাচক হওয়ার কারণে নাজুক অবস্থায় নিপতিত। তাই নেতা-কর্মীদেরকে চাঙা রাখার জন্য তাদের অনেক মিথ্যাচার করতে হয়।</p>
      <p>সরকারবিরোধী কথাবার্তা বলতে হয়। বলার জন্যই তারা বলছে, বিরোধীতার জন্যই বিরোধীতা করছে। বেপরোয়া চালকের মতো বেপরোয়া রাজনীতি করে তারা দুর্ঘটনা ঘটাতে চাইছে।</p>
      <p>আওয়ামী লীগের সম্মেলন প্রসঙ্গে তিনি বলেন, সম্মেলনে সাংস্কৃতিক আয়োজন বেশি সময়ের জন্য করা হবে না। দলের সম্মেলনের চেয়ে মুজিববর্ষের আয়োজনকে বেশি গুরুত্ব দেয়া হচ্ছে। আওয়ামী লীগের সাংস্কৃতিক উপ-কমিটির চেয়ারম্যান আতাউর রহমানের সভাপতিত্বে সভায় আরো উপস্থিত ছিলেন, সদস্য সচিব ও আওয়ামী লীগের সাংস্কৃতিক সম্পাদক আসীম কুমার উকিল, চিত্রনায়ক আকবর হোসেন খাঁন পাঠান ফারুক, সাংস্কৃতিক উপ-কমিটির সদস্য ও প্রধানমন্ত্রীর উপ প্রেসসচিব আশরাফুল আলম খোকন, সাইফুল আজম বাশার, লিয়াকত আলী লাকী প্রমুখ।</p>
      <p>এই বিভাগের সর্বাধিক পঠিত</p>
    </article>
  </body>
</html>