<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-diaspora/2823161-u-svejcarii-do-dna-gidnosti-ta-svobodi-priurocili-konferenciu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T00:18:00+00:00"/>
    <meta property="og:title" content="У Швейцарії до Дня Гідності та Свободи приурочили конференцію"/>
    <meta property="og:description" content="У День Гідності та Свободи у Фрібурзькому університеті за участі Посольства України у Швейцарії, української громади та друзів України відбулася конференція, присвячена відносинам двох країн."/>
  </head>
  <body>
    <article>
      <h1>У Швейцарії до Дня Гідності та Свободи приурочили конференцію</h1>
      <h2>У День Гідності та Свободи у Фрібурзькому університеті за участі Посольства України у Швейцарії, української громади та друзів України відбулася конференція, присвячена відносинам двох країн.</h2>
      <address>
        <time datetime="2019-11-22T00:18:00+00:00">22 Nov 2019, 00:18</time>
      </address>
      <p>Про це Укрінформу повідомили в диппредставництві.</p>
      <p>«Ця дата вже стала символічною для спільної європейської історії, адже українці, які виходили у цей день на вулиці із мирним протестом у 2004-му та 2013 роках, прагнули вибороти свободу і гідність для України та захистити демократичні цінності для всієї <a href="https://www.ukrinform.ua/tag-evropa">Європи</a>. Завдяки їхньому подвигу сьогодні ми маємо можливість поглиблювати наші двосторонні відносини у цивілізаційному напрямку, розвивати громадянське суспільство, обмінюватися досвідом у сфері децентралізації та регіонального розвитку, сприяти гуманітарним, освітнім і науковим ініціативам», - заявив посол України у Швейцарії Артем Рибченко.</p>
      <figure>
        <img src="https://static.ukrinform.com/photos/2019_11/1574401742-215.jpg"/>
      </figure>
      <p>У ході заходу було відзначено важливу діяльність української діаспори на підтримку Майдану та демократичних змін в Україні.</p>
      <p>У подіумній дискусії «Українсько-швейцарські відносини: історія та сучасність» взяли участь науковці з обох країн, представники швейцарських офіційних установ, Українського товариства у Швейцарії, студенти та викладачі Фрібурзького університету, а також представники української діаспори.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2802572-vibori-u-svejcarii-vidkrivaut-novi-mozlivosti-dla-spivpraci-z-ukrainou-posol.html">Вибори у Швейцарії відкривають нові можливості для співпраці з Україною — посол</a>
      </blockquote>
      <p>Теми, які були було обговорено, присвячені як історичним, так і сучасним подіям у відносинах двох країн. Зокрема, йшлося про швейцарську діаспору Одещини та заснування поселення виноробів Шабо, перші українські представництва у Швейцарії на початку ХХ ст. та відновлення двосторонніх відносин; культурну дипломатію; модернізацію вітчизняної економіки й інтеграцію українських енергетичних ринків в контексті Договору про європейську енергетичну спільноту.</p>
      <p>У рамках конференції була розгорнута виставка «100-ліття дипломатії: українсько-швейцарські контакти в епоху (пост)імперій», яка стала результатом спільної роботи фахівців обох країн.</p>
      <p>
        <i>Фото: Посольство України у Швейцарії, Facebook</i>
      </p>
    </article>
  </body>
</html>