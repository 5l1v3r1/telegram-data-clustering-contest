<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774277,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="אישום בארה&quot;ב: אזרח סיני גנב סודות מחברת מונסנטו"/>
    <meta property="og:description" content="מדובר באדם שחי בארה&quot;ב מזה 17 שנה ועבד בחברת הביוטכנולוגיה החקלאית; הוא נתפס בשדה התעופה כשברשותו תוכנות חקלאיות שהן רכוש החברה"/>
  </head>
  <body>
    <article>
      <h1>אישום בארה"ב: אזרח סיני גנב סודות מחברת מונסנטו</h1>
      <h2>מדובר באדם שחי בארה"ב מזה 17 שנה ועבד בחברת הביוטכנולוגיה החקלאית; הוא נתפס בשדה התעופה כשברשותו תוכנות חקלאיות שהן רכוש החברה</h2>
      <address><time datetime="2019-11-22T00:00:00+00:00">22 Nov 2019</time> by <a rel="author">שירות כלכליסט</a></address>
      <p>כתב אישום בגין גניבת סודות סחר ומכירתם לסין הוגש אתמול (ה') בסנט לואיס, מיזורי, נגד אזרח סין שעבד בחברת הביוטכנולוגיה החקלאית <a href="https://www.calcalist.co.il/markets/articles/0,7340,L-3739101,00.html">מונסנטו לפני שנרכשה על ידי באייר</a> כך מסר משרד המשפטים האמריקאי.</p>
      <p>האייטאו שיאנג, בן 42, עובד של מונסנטו ושל חברת הבת שלה, Climate Corp בשנים 2008 ל-2017 נעצר על ידי פקידים פדרליים בנמל תעופה בארצות הברית לפני שעלה על טיסה לסין כשברשותו תוכנות חקלאיות שהן רכוש החברה.</p>
      <figure>
        <img src="https://images1.calcalist.co.il/PicServer3/2019/05/14/905745/1NL.jpg"/>
        <figcaption>קוטל עשבים של מונסנטו <br/>צילום: רויטרס</figcaption>
      </figure>
      <p>"כתב האישום מציג דוגמה נוספת לאופן בו הממשל הסיני משתמש בתוכניות לטיפוח כשרונות על מנת לעודד עובדים לגנוב סודות קניין רוחני ממעסיקיהם בארה"ב", אמר העוזר לתובע הכללי, ג'ון דמרס.</p>
      <p>עורך דינו של שיאנג, אריק סלינג, אמר כי לקוחו לא מתכוון להודות באשמה לאחר הקראת כתב האישום.</p>
      <p>ב-2008 הכריזה סין על "תוכנית אלף הכישרונות", לגיוסם של חוקרים מדעיים - תוכנית אותה הרשויות בוושינגטון מכנות כסכנה לביטחון הלאומי.</p>
      <p>"שיאנג מכר את עצמו לממשל הסיני בהסתמך על ניסיונו במונסנטו", אמר דמרס, "תוך שנה מהיום בו נבחר לתוכנית לגיוס כישרונות הוא עזב את עבודתו, קנה כרטיס לכיוון אחד לסין, ונתפס בנמל התעופה עם עותק של האלגוריתם של החברה לפני שהצליח להבריח אותו".</p>
      <p>שיאנג מוחזק בבית הסוהר המחוזי באילינוי, ממתין להחלטת השופט לגבי שחרורו בערבות, אמר סלינג. הוא הוסיף כי אין סכנה ששיאנג, שחי בארצות הברית ב-17 השנים האחרונות עם אשתו ובתו, יברח מהמדינה.</p>
      <p>באייר השלימה את השתלטותה על מונסנטו ביוני 2018</p>
    </article>
  </body>
</html>