<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/381269"/>
    <meta property="og:site_name" content="beartai"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="รื้อฟื้นความทรงจำถึง 5 ประเด็นสำคัญจาก Frozen 1 ก่อนไปชม Frozen 2"/>
    <meta property="og:description" content="รู้สึกเหมือนเพิ่งผ่านไปไม่กี่ปีเองนะกับหนังแอนิเมชัน Frozen ภาคแรก เรายังคงได้ยินเสียงเพลง Let It Go กันอยู่เรื่อย ๆ เลย แต่ถ้านับนิ้วเอาจริง ๆ ก็ผ่านไปถึง 6 ปีแล้วนะ ถึงวันนี้ถ้าใครได้ชมไปเพียงรอบเดียว คงจำเรื่องราวได้ไม่ครบถ้วนนัก วันนี้ Frozen II ก็เข้าฉายแล้ว เนื้อหาในภาคนี้ดำเนินต่อเนื่องจากภาคแรกด้วย ถ้าไปชมเลย อาจจะปะติดปะต่อเรื่องราวจากภาคแรกได้ไม่ครบถ้วนนัก เราเลยช่วยทำการบ้านให้ ด้วยการหยิบเอา 5 ประเด็นสำคัญจากภาคแรกมาย้อนความทรงจำให้ เพื่ออรรถรสในการชม Frozen II ได้อย่างราบรื่น"/>
  </head>
  <body>
    <article>
      <h1>รื้อฟื้นความทรงจำถึง 5 ประเด็นสำคัญจาก Frozen 1 ก่อนไปชม Frozen 2</h1>
      <address><time datetime="2019-11-22T00:00:00+00:00">22 Nov 2019</time> by <a rel="author">suchaya Kesjamras</a></address>
      <p>รู้สึกเหมือนเพิ่งผ่านไปไม่กี่ปีเองนะกับหนังแอนิเมชัน Frozen ภาคแรก เรายังคงได้ยินเสียงเพลง Let It Go กันอยู่เรื่อย ๆ เลย แต่ถ้านับนิ้วเอาจริง ๆ ก็ผ่านไปถึง 6 ปีแล้วนะ ถึงวันนี้ถ้าใครได้ชมไปเพียงรอบเดียว คงจำเรื่องราวได้ไม่ครบถ้วนนัก วันนี้ Frozen II ก็เข้าฉายแล้ว เนื้อหาในภาคนี้ดำเนินต่อเนื่องจากภาคแรกด้วย ถ้าไปชมเลย อาจจะปะติดปะต่อเรื่องราวจากภาคแรกได้ไม่ครบถ้วนนัก เราเลยช่วยทำการบ้านให้ ด้วยการหยิบเอา 5 ประเด็นสำคัญจากภาคแรกมาย้อนความทรงจำให้ เพื่ออรรถรสในการชม Frozen II ได้อย่างราบรื่น</p>
      <h3>1.อดีตที่น่าเศร้าในวัยเด็กของ อันนา และ เอลซา</h3>
      <figure>
        <img src="https://www.beartai.com/wp-content/uploads/2019/11/0cbbe1701ade0ef265f145ae92d1e44227b0a3d0.jpg"/>
        <figcaption>วัยเด็กของเอลซาและอันนา</figcaption>
      </figure>
      <p>อันนา และเอลซา เป็น 2 เจ้าหญิงแห่งอาณาจักรเอเรนเดลล์ ด้วยเหตุที่มีกันอยู่แค่ 2 พี่น้อง ทั้งคู่จึงใกล้ชิดสนิทสนมกันมาก กิจกรรมโปรดของทั้งคู่คือการวิ่งเล่นด้วยกันรอบปราสาท แล้วเอลซาก็ใช้พลังวิเศษในการควบคุมหิมะของเธอ มาเล่นสนุกกับน้องสาว แต่ด้วยความซุกซนของทั้งคู่ก็ทำให้เกิดอุบัติเหตุ เอลซาลื่นล้มแล้วพลาดทำให้แท่งน้ำแข็งจากมนต์วิเศษของเธอฟาดไปที่ศีรษะของอันนา เพื่อช่วยชีวิตของอันนาที่บาดเจ็บสาหัส กษัตริย์และราชินีแห่งเอเรนเดลล์ พ่อและแม่ของอันนาและเอลซา จึงรีบนำตัวอันนาไปที่หมู่บ้านโทรลล์ที่แอบซ่อนอยู่ในหุบเขา เพื่อให้โทรลล์ผู้มีพลังวิเศษในการรักษาได้ช่วยชีวิตอันนา โทรลล์ช่วยชีวิตอันนาไว้ได้ แต่อันนาจะสูญเสียพลังวิเศษและความทรงจำ อันนายังคงมีความทรงจำเพียงเล็กน้อยถึงความสนุกที่ได้วิ่งเล่นกับเอลซา แต่เธอจะจำเรื่องพลังวิเศษของเอลซาไม่ได้อีกเลย</p>
      <p>เมื่ออันนาหายดี กษัตริย์และราชินี ตัดสินใจจับลูกสาวทั้งสองแยกจากกันเพื่อป้องกันไม่ให้เกิดเรื่องร้ายขึ้นอีก แล้วยังปิดประตูปราสาทไม่ต้อนรับบุคคลภายนอกอีกด้วย ทั้งคู่ต่างแยกกันอยู่อย่างโดดเดี่ยว เอลซาใช้เวลาว่างของเธอไปกับการฝึกควบคุมพลังวิเศษ ส่วนอันนาก็คุยกับภาพเขียนบนผนังอยู่คนเดียว แต่แล้วเรื่องร้ายในเอเรนเดลล์ก็ยังเกิดขึ้นอีก เมื่อกษัตริย์และราชินีต้องเสียชีวิตด้วยอุบัติเหตุเรือล่ม</p>
      <h3>2.พลังน้ำแข็งอันลึกลับของเอลซา</h3>
      <figure>
        <img src="https://www.beartai.com/wp-content/uploads/2019/11/eb9b1f59602e97e4510d31ff2872c5aa079ef8a0.jpg"/>
        <figcaption>อันนาตามหาเอลซาจนเจอ</figcaption>
      </figure>
      <p>เมื่อทั้งคู่เติบโตเป็นสาว เอลซาก็พร้อมแล้วที่จะขึ้นครองราชบัลลังก์แห่งเอเรนเดลล์ แล้วเธอก็พิสูจน์ตัวเองให้ได้เห็นว่าเธอมีคุณสมบัติพร้อมที่จะเป็นราชินีแห่งอาณาจักรนี้แล้ว โดยที่เหล่าข้าราชบริภารและพสกนิกรต่างไม่มีใครล่วงรู้ ถึงมนต์วิเศษของเอลซา ในวันที่ทำพิธีขึ้นครองราชย์ เธอต้องพยายามควบคุมสติตัวเองอย่างมากไม่ให้เผลอปล่อยพลังสร้างน้ำแข็งออกมาตลอดการทำพิธี เมื่อทุกอย่างเกือบจะผ่านพ้นไปด้วยดี จนกระทั่งปาร์ตี้ฉลองตำแหน่ง อันนาก็ปรากฏตัวขึ้น พี่น้องได้เจอกันคร้้งแรกหลังจากถูกแยกจากกันมาอย่างยาวนาน เอลซาเกิดสติแตกทันทีปล่อยพลังออกมาอย่างพลุ่งพล่าน ไม่สามารถควบคุมได้ เธอรีบวิ่งหนีไปจากเอเรนเดลล์ แต่เธอก็ได้ทำให้เอเรนเดลล์ได้กลายเป็นอาณาจักรที่อยู่ภายใต้ฤดูหนาวเหน็บไปตลอดกาล แล้วก็ไม่มีใครรู้ว่าเอลซาหนีไปอยู่ที่ใด</p>
      <p>ห่างออกไปในดินแดนส่วนตัวของเอลซา เธอรู้สึกสบายใจที่ได้ปลดปล่อยพลังน้ำแข็งได้ตามใจชอบ พลังเธอกล้าแข็งขึ้นมาก สามารถสร้างทุกอย่างได้ด้วยพลังน้ำแข็งของเธอ แล้วความกล้าแข็งของพลังก็ขึ้นอยู่กับอารมณ์ภายในของเธอด้วย เราเห็นพลังอันน่ากลัวของเธอแล้ว แต่ในภาค 2 ที่ทิ้งช่วงห่างจากภาคแรกหลายปี เอลซาก็ยังพัฒนาพลังน้ำแข็งของเธอมากขึ้นไปอีก เธอยังค้นพบความสามารถใหม่ ๆ อีกมาก</p>
      <h3>3.คริสทอฟ คนรักของอันนา</h3>
      <figure>
        <img src="https://www.beartai.com/wp-content/uploads/2019/11/234e59c55089ac55df767d4692e71c75a33dc4f7.jpg"/>
        <figcaption>คริสทอฟ</figcaption>
      </figure>
      <p>เหตุเพราะอันนาเติบโตมาท่ามกลางความโดดเดี่ยวหงอยเหงา ทำให้เธอโหยหาความรักความสนใจมาตลอดโดยไม่รู้ตัว แล้วมันก็ทำให้เธอตกหลุมรักได้โดยง่าย ในคืนที่เอลซาขึ้นครองราชย์นั้น อันนาได้พบกับเจ้าชายฮาน เพียงได้รู้จักแค่ครู่เดียว อันนาก็ตกหลุมรักเขาอย่างจริงจัง และตกลงรับหมั้นเขาในคืนนั้นเลย โดยที่อันนาหารู้ไม่ว่า ฮานต้องการหมั้นหมายกับอันนา ก็เพราะเธอคือเจ้าหญิงแห่งเอเรนเดลล์ เมื่อได้สมรสกันก็จะทำให้ฮานเป็นกษัตริย์แห่งเอเรนเดลล์โดยปริยาย นั่นคือเป้าหมายของฮาน ในขณะที่อันนาออกไปตามหาเอลซา เธอก็ไว้ใจฮาน ด้วยการปล่อยให้เขาดูแลปกครองอาณาจักรเอเรนเดลล์ แต่ระหว่างที่ออกผจญภัยนั้น อันนาก็ได้เจออีกหนุ่มแปลกหน้านามคริสทอฟ แล้วเธอก็คิดว่านี่คือชายที่เธอรักด้วยความจริงใจ ไม่ใช่ฉาบฉวย และเป็นพระเอกตัวจริงที่ยังอยู่กับอันนาต่อเนื่องมาถึงภาค 2</p>
      <p>คริสทอฟเปิดตัวมาในรูปแบบที่ต่างจากพระเอกในการ์ตูนดิสนีย์ในรูปแบบนิยมที่เราคุ้นเคย ว่าต้องหล่อหรือเป็นเจ้าชาย แต่คริสทอฟเป็นชายชาวบ้าน ที่เสนอตัวช่วยอันนาตามหาเอลซา แล้วยังช่วยเตือนสติอันนาถึงการตกลงใจหมั้นหมายแบบไม่ยั้งคิด คริสทอฟเป็นชายที่มีเสน่ห์ แต่ขณะเดียวกันก็มีอดีตที่ค่อนข้างประหลาด เขามีความสัมพันธ์มาอย่างยาวนานกับเหล่าโทรลล์ที่เคยช่วยชีวิตอันนาเมื่อตอนเด็ก เขามีเพื่อนเพียงตัวเดียวนั่นก็คือ สเวน เจ้ากวางเรนเดียร์ ที่คริสทอฟบอกว่ามันพูดได้ แต่ที่จริงคือเขาทำเสียงแทนตัวมัน แม้ว่าเขาจะดูแปลกประหลาดไปสักนิด แต่เขาก็คือพระเอกตัวจริงของอันนา</p>
      <h3>4.โอลาฟ เจ้ามนุษย์หิมะที่ไม่มีวันละลาย</h3>
      <figure>
        <img src="https://www.beartai.com/wp-content/uploads/2019/11/595b18bcc756b9a5538601eb667b171bf5df5d7d.jpg"/>
        <figcaption>olaf</figcaption>
      </figure>
      <p>หลังจากเอลซาหนีหายไปจากเอเรนเดลล์ อันนาได้ออกตามหาเธอ แล้วเธอก็ได้ทำลายคำสาปแห่งหิมะ ในระหว่างทางที่ออกผจญภัยตามหานั้น อันนาได้พบกับโอลาฟ มนุษย์หิมะมีชีวิต ที่เอลซาสร้างมันขึ้นมาจากความทรงจำในวัยเด็ก ตอนที่เธอสร้างมนุษย์หิมะเล่นกับอันนา แต่ด้วยเวทมนตร์ที่แรงกล้าของเอลซา ทำให้โอลาฟเป็นมนุษย์หิมะที่มีความคิดจิตใจเป็นของตัวเอง</p>
      <p>ท่ามกลางเรื่องราวดราม่าของเอลซา และอันนาน้้น โอลาฟคือตัวละครที่มีความน่ารักและเป็นสีสันของ Frozen อย่างแท้จริง โอลาฟเป็นตัวขโมยซีน สร้างรอยยิ้มและเสียงหัวเราะได้อย่างมาก กลายเป็นตัวละครที่คนดูรักและกลายเป็นสินค้าขายดีอีกมาก จากหลายฉากหลายตอนที่โอลาฟได้สร้างความจดจำต่อผู้ชม อย่างความใฝ่ฝันของโอลาฟ คือการอยากไปนอนอาบแดด ทั้ง ๆ ที่ตัวมันเป็นมนุษย์หิมะถ้าไปตากแดดก็ละลายอย่างแน่นอน หรือในช่วงท้ายเรื่อง ที่โอลาฟได้ช่วยชีวิตอันนาไว้จากภยันตราย แล้วทำให้รู้เจตนาที่แท้จริงของฮาน เพื่อสร้างความอบอุ่นให้กับอันนา โอลาฟจำต้องเสี่ยงชีวิตตัวเอง ด้วยการก่อกองไฟ อันนารู้ว่าถ้าโอลาฟทำเช่นนั้นตัวโอลาฟจะละลาย จึงออกปากห้าม แต่โอลาฟก็ตอบมาด้วยประโยคโคตรเท่ “บางคนก็มีค่าพอที่ผมจะยอมละลายให้” พอมาถึงฉากจบที่แฮปปี้เอนดิ้ง อันนาและเอลซาได้กลับมาอยู่ด้วยกัน เอลซาก็ตัดสินใจร่ายมนต์วิเศษอีกครั้งให้กับโอลาฟ ด้วยมนต์นี้จะทำให้โอลาฟเป็นมนุษย์หิมะที่ไม่มีวันละลาย</p>
      <h3>5.ความรักสามารถละลายใจที่เป็นน้ำแข็งได้</h3>
      <figure>
        <img src="https://www.beartai.com/wp-content/uploads/2019/11/3417e447103ded335b6ccedbd7d8b451f4b1eecf.jpg"/>
        <figcaption>อันนาโดนสาปเป็นน้ำแข็ง</figcaption>
      </figure>
      <p>ตามพลอตนิยมของเทพนิยายดิสนีย์ มักจะวนอยู่กับใจความที่ว่า “รักแท้ทำลายคำสาปได้” แต่กับ Frozen ก็ล้มเลิกพลอตนิยมนี้ซะแล้ว ในฉากที่อันนาตามหาเอลซาจนเจอ เธอพยายามขอร้องพี่สาวให้กับไปล้มล้างคำสาปที่เธอทำให้เอเรนเดลล์กลายเป็นเมืองหิมะตลอดกาลเสียที แต่แล้วเอลซาก็พลั้งมือยิงคำสาปใส่อันนาอีกครั้ง แล้วครั้งนี้มันทิ่มแทงมาที่หัวใจของอันนา เธอจึงมุ่งหน้าไปหมู่บ้านโทรลล์อีกครั้งเพื่อให้ช่วยแก้ไขคำสาปนี้ แต่โทรลล์บอกว่า “มีเพียงรักแท้เท่านั้นที่จะทำลายคำสาปนี้ได้” อันนานึกถึงเจ้าชายฮานทันที มุ่งหน้ากลับเอเรนเดลล์ เพื่อหวังว่าจุมพิตจากฮานจะล้างคำสาปนี้ได้ แต่กลับกลายเป็นว่าเหตุการณ์นี้ทำให้เธอล่วงรู้ถึงเจตนาอันชั่วร้ายของฮานแทน</p>
      <p>ชายคนต่อไปที่เธอนึกถึงก็คือ “คริสทอฟ” ในระหว่างที่ร่วมผจญภัยด้วยกันนั้น ทั้งคู่ต่างได้พัฒนาความสัมพันธ์ต่อกันโดยไม่รู้ตัว แต่ความคาดหมายที่อันนาคิด ก็ยังไม่ใช่คริสทอฟ ล่วงเลยมาจนถึงเหตุการณ์คับขัน เมื่อฮานเผยความชั่วร้ายของตน ด้วยการพยายมามฆ่าเอลซา ที่เป็นเสี้ยนหนามในการบัลลังก์ของเขา อันนากระโดดเข้ามาขวางระหว่างฮานกับเอลซา ทำให้เธอกลายเป็นน้ำแข็ง กลายเป็นว่าการกระทำของอันนา เป็นบทพิสูจน์ถึงความเสียสละด้วยความรักอย่างแท้จริง และนั่นคือชนวนที่หักล้างคำสาป กลายเป็นว่า “รักแท้ชำระล้างคำสาป” ที่อยู่คู่การ์ตูนดิสนีย์มาอย่างยาวนาน โดนตีความใหม่ในFrozen เสียนี่ ไม่จำเป็นว่ารักแท้จะต้องเป็นความรักระหว่างหนุ่มสาว ชายหญิงเสมอไปนะ เพราะประเด็นหลักใน Frozen คือความรักความผูกพันของ 2 ศรีพี่น้องเอลซา และอันนาการเสียสละของอันนา ทำให้เอลซา ซาบซึ้งความรักที่น้องสาวมีต่อเธอ และทำให้เอลซาได้รู้ว่าความรักนี่เองที่เธอสามารถใช้ควบคุมพลังน้ำแข็งของเธอได้ แล้วเธอก็ใช้มันลบล้างคำสาปที่เธอเคยสะกดเอเรนเดลล์ไว้ให้อยู่ภายใต้หิมะตลอดกาล</p>
      <p>ติดตามความสนุกในการผจญภัยของสมาชิกแก๊งเดิม เอลซา ,อันนา , คริสทอฟ . โอลาฟ และ สเวน ได้ใน Frozen II รอบนี้จะพาเราไปหาคำตอบว่าพลังหิมะของเอลซาเป็นมาอย่างไร</p>
      <p>
        <a href="https://www.cinemablend.com/news/2485348/what-you-need-to-remember-about-frozen-before-seeing-frozen-ii">อ้างอิง</a>
      </p>
    </article>
  </body>
</html>