<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/kls-presek-slobodini-igraci-medu-najkorisnijima-vorkapic-i-todorovic-snajperi-sa-distance-popovic-ostvario-najvise-dabl-dabl-ucinaka/343028"/>
    <meta property="og:site_name" content="MozzartSport"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="KLS PRESEK: Slobodini igrači među najkorisnijima, Vorkapić i Todorović snajperi sa distance, Popović ostvario najviše dabl-dabl učinaka"/>
    <meta property="og:description" content="Pogled na statističke parametre pred novo kolo domaćeg šampionata"/>
  </head>
  <body>
    <article>
      <h1>KLS PRESEK: Slobodini igrači među najkorisnijima, Vorkapić i Todorović snajperi sa distance, Popović ostvario najviše dabl-dabl učinaka</h1>
      <h2>Pogled na statističke parametre pred novo kolo domaćeg šampionata</h2>
      <address>
        <time datetime="2019-11-22T00:00:00+00:00">22 Nov 2019</time>
      </address>
      <p>Sedam kola u Košarkaškoj ligi Srbije je prošlo i jedino što se može primetiti jeste da će Borac i ove sezone predstavljati bauk za svaku drugu ekipu u domaćem prvenstvu. Čačani su se već odvojili dva koraka ispred svih i čini se da će ponovo bez problema doći do titule u regularnom delu.</p>
      <p>Iako deluje prilično očekivano da igrači kluba iz grada sa Morave dominiraju i u svim statističkim kategorijama (<i>naravno, onim pozitivnim</i>), to ipak nije slučaj. Naprotiv, neki od podataka deluju prilično interesantno kada se uporede sa tim gde se klubovi nalaze na tabeli.</p>
      <p>Tako košarkaši sa najboljim prosekom poena dolaze iz novosadske Vojvodine, koja je do pre samo dve nedelje držala fenjer zajedno sa OKK Beogradom. <b>Aleksandar</b> <b>Radulović</b> sa 23,2 poena po meču i <b>Pavel</b> <b>Lobarev</b> sa ravno 22 poena po utakmici za sada su najbolji strelci domaćeg šampionata, a na podijumu im se priključuje <b>Dimitrije</b> <b>Nikolić</b> sa prosekom od 20,5. U sam krem spadaju još i <b>Džastin</b> <b>Bibins</b> (Mladost Zemun, 18,6 poena), <b>Nikola</b> <b>Simić</b> (Kolubara, 18,6 poena), <b>Gabrijel</b> <b>Biler</b> (Vršac, 18,6 poena), <b>Novak</b> <b>Musić</b> (OKK Beograd, 17,4 poena), te <b>Dušan</b> <b>Kutlešić</b> (Sloboda, 17,3 poena).</p>
      <p>Košarkaša Borca iz Čačka tako nema ni među najboljim skakačima u Košarkaškoj ligi Srbije. Tek na 21. mestu sedi <b>Đorđe</b> <b>Majstorović</b> sa prosekom od 5,4 skoka po meču, što je daleko manje od <b>Aleksandra</b> <b>Vuletića</b> iz Kolubare i <b>Slaviše</b> <b>Bogavca</b> iz Napretka koji dele lidersku poziciju sa 8,7 skokova u proseku. <b>Džordž</b> <b>Taker</b> iz zemunske Mladosti je odmah iza sa četiri uhvaćene lopte manje u zbiru, što daje prosek od 8,1 po utakmici.</p>
      <p>U jednoj od najvažnijih statističkih kategorija, indeksu, dominiraju košarkaši užičke Slobode, pa stoga ni ne čudi što se ovaj klub nalazi u samom vrhu. Ipak, čelo i ovde drži <b>Aleksandar</b> <b>Radulović</b> iz ekipe Vojvodine, koji je ujedno i najbolji strelac. Igrač Lala je do sada u proseku beležio indeks od čak 29,4 po utakmici i nalazi se čak 4,4 indeksna poena ispred drugoplasiranog <b>Dimitrija</b> <b>Nikolića</b> iz Slobode. Na trećem mestu se nalazi još jedan igrač Era, <b>Dušan</b> <b>Kutlešić</b>, koji je ukupno sakupio jedan poen manje od svog saigrača, pa ima prosečan indeks od 24,9.</p>
      <p>Kada govorimo o najboljim asistentima, bez premca u ovoj kategoriji je <b>Svetozar</b> <b>Popović</b>, koji za sada ima prosečan dvocifren broj asistencija – 11,3. Odmah iza je već nekoliko puta pominjani <b>Aleksandar</b> <b>Radulović</b> iz ekipe Vojvodine (8,2 asistencija), te <b>Aleksandar</b> <b>Vasić</b> iz Metalca sa 6,7 podeljenih lopti.</p>
      <p>Iako se treneri ekipa uglavnom trude da minutažu maksimalno rasporede, već smo nekoliko puta u toku sezone imali priliku da vidimo da neke ekipe muku muče sa skraćenim rosterom, pa da pojedini igrači na parketu provedu i po više od 35 minuta. I ponovo, u ovoj kategoriji prednjači <b>Aleksandar</b> <b>Radulović</b> koji se naigrao košarke sa skoro 37 minuta u proseku. Potom sledi <b>Nikola</b> <b>Simić</b> iz Kolubare (34,5 minuta), te <b>Dimitrije</b> <b>Nikolić</b> iz Slobode (34 minuta). Zanimljivo je da u TOP 5 u ovoj kategoriji upadaju i bekovi OKK Beograda – <b>Mihailo</b> <b>Jovičić</b> i <b>Novak</b> <b>Musić</b>. Rođeni Kragujevčanin je na terenu provodio gotovo 33,5 minuta u svakom kolu, dok je kapiten Klonfera tu bio samo minut i po manje.</p>
      <p>Govoreći o najpreciznijim košarkašima iz reketa, na čelu sedi <b>Aleksa</b> <b>Stepanović</b> iz Metalca koji ima fantastičnu realizaciju od 70,5%, a odmah iza njega je sada već bivši igrač Vršca, <b>Ljubomir</b> <b>Čampara</b>, koji je za četiri utakmice ostvario prosek od 70,3%. Na podijumu se nalazi i <b>Dimitrije</b> <b>Nikolić</b> koji ima ravno 69% uspešnosti.</p>
      <p>Snajperi sa distance su <b>Petar</b> <b>Vorkapić</b> iz ekipe Zlatibora i <b>Nemanja</b> <b>Todorović</b> iz Borca, koji su, zanimljivo, uputili i pogodili najviše šuteva za tri poena u dosadašnjem toku sezone. Sa učinkom 16/26, odnosno sa 61,5% uspešnosti, dvojica igrača dele lidersku poziciju. Uz njih se još među najbolja tri nalazi i <b>Tarik</b> <b>Brunčević</b> iz Novog Pazara, koji ima 47,8% iza linije 6,75.</p>
      <p>Igrač nad kojim je u dosadašnjem delu sezone načinjen najveći broj prekršaja definitivno je <b>Aleksandar</b> <b>Radulović</b> iz Vojvodine, kojeg su „tukli“ čak 40 puta uz prosek od osam faulova po meču. Doduše, ništa bolje nije prošao ni <b>Novak</b> <b>Musić</b> koji je primio šest manje na pet utakmica uz prosek od 6,8.</p>
      <p>Kada govorimo o ukradenim i izgubljenim loptama, na obe liste dominira isključivo jedan košarkaš – <b>Novak</b> <b>Musić</b>. Kapiten i plejmejker Klonfera do sada je na pet utakmica 29 puta prepustio loptu protivniku, ali je isto tako uspeo da je povrati u 19 navrata. Po ovom drugom parametru, iza se nalaze još <b>Stefan</b> <b>Simić</b> i <b>Dušan</b> <b>Kutlešić</b>, duo iz užičke Slobode.</p>
      <p>I za kraj, vredi baciti oko na dabl-dabl učinke košarkaša. Za sada u ovoj kategoriji apsolutno dominira <b>Svetozar</b> <b>Popović</b> koji je na sedam utakmica već uspeo četiri puta da dođe do dvocifrenog učinka u bar dve kolone. Nije loš ni <b>Slaviša</b> <b>Bogavac</b> iz aleksinačkog Napretka, koji je tri puta upisao dabl-dabl.</p>
      <p>
        <b>KOŠARKAŠKA LIGA SRBIJE – 8. KOLO</b>
      </p>
      <p>
        <b>Petak</b>
        <br/>
        <b>
          <a href="https://www.mozzartbet.com/sr#/match/4542591">18.00: (1,30) Tamiš (16,00) Vojvodina (3,90)</a>
        </b>
      </p>
      <p><b>Subota</b><br/>19.00: Borac - Napredak<br/>19.00: Sloboda – Kolubara<br/>19.00: Dinamik – OKK Beograd<br/>19.30: Metalac – Novi Pazar<br/>20.00: Dunav – Zlatibor</p>
      <p><b>Nedelja</b><br/>13.00: Mladost Zemun – Vršac</p>
      <p>
        <b>Napomena: </b>
        <i>Kvote su podložne promenama</i>
      </p>
      <figure>
        <img src="https://mozzartsport.com/upload/CKEditor/20.11.2019/ko%C5%A1arka%20klsssss.JPG"/>
      </figure>
      <p>
        <b>
          <i>Piše: </i>
        </b>
        <i>Srđan TODOROVIĆ</i>
        <br/>
        <b>
          <i>Foto: </i>
        </b>
        <i>MN Press / Mozzart Sport</i>
      </p>
      <p> </p>
      <figure>
        <img src="https://mozzartsport.com/upload/CKEditor/Baneri/19.-Happy-run-1080x1080.jpg"/>
      </figure>
      <p> </p>
      <p> </p>
    </article>
  </body>
</html>