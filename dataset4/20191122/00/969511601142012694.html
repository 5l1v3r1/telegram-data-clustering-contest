<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/lantul-nemtesc-dm-drogherie-market-a-inregistrat-venituri-de-aproape-500-de-milioane-de-lei-in-anul-financiar-2018-2019-18604837"/>
    <meta property="og:site_name" content="BusinessMagazin"/>
    <meta property="article:published_time" content="2019-11-22T00:00:00+00:00"/>
    <meta property="og:title" content="Lanţul nemţesc dm drogherie market a înregistrat venituri de aproape 500 de milioane de lei în anul financiar 2018/2019"/>
    <meta property="og:description" content="dm drogerie markt, singurul lanţ de drogherii prezent pe piaţa românească a marcat, recent, finalul anului financiar 2018/2019, pe care l-a încheiat cu o cifră de afaceri de 498 milioane de lei, în creştere cu 20%. Ce alte rezultate a înregistrat businessul în acest interval de timp?"/>
  </head>
  <body>
    <article>
      <h1>Lanţul nemţesc dm drogherie market a înregistrat venituri de aproape 500 de milioane de lei în anul financiar 2018/2019</h1>
      <address><time datetime="2019-11-22T00:00:00+00:00">22 Nov 2019</time> by <a rel="author" href="https://www.businessmagazin.ro/autor/andra-stroe" target="_blank">Andra Stroe</a></address>
      <h3>Lanţul nemţesc dm drogherie market a înregistrat venituri de aproape 500 de milioane de lei în anul financiar 2018/2019</h3>
      <p>dm drogerie markt, singurul lanţ de drogherii prezent pe piaţa românească a marcat, recent, finalul anului financiar 2018/2019, pe care l-a încheiat cu o cifră de afaceri de 498 milioane de lei, în creştere cu 20%. Ce alte rezultate a înregistrat businessul în acest interval de timp?</p>
      <p>Potrivit reprezentanţilor companiei, creşterea cifrei de afaceri s-a datorat în primul rând deschiderii unui număr de 105 magazine noi. În perioada 2018 - 2019, mai multe filiale au fost modernizate şi alte 12 filiale au fost deschise. „Investiţiile de 35 de milioane de lei au inclus amenajarea noului sediu central, care cuprinde un spaţiu generos şi modern, conceput pentru 150 de angajaţi şi care include atât birouri şi săli de şedinţe, cât şi spaţii de relaxare şi alte facilităţi. Cu o suprafaţă totală a terenului de 32.000 de metri pătraţi, proiectul include şi un depozit cu o suprafaţă totală de 6.800 metri pătraţi, în care îşi desfăşoară activitatea 150 de oameni.  Zilnic pleacă din depozitul dm 200 de paleţi de marfă, de la peste 150 de furnizori interni şi externi.” afirmă Ivana Martináková, preşedinte al consiliului de conducere al dm drogerie markt România.</p>
      <p>Creşterile se datorează totodată şi angajaţilor, mai ales prin prisma extinderii echipei cu 185 de angajaţi noi. ”dm drogerie markt a continuat şi anul acesta politica de expansiune, consolidând poziţia sa de specialist în frumuseţe, sănătate, îngrijire a casei şi copilului. Toate acestea au fost rezultatul mai multor factori: diversificarea produselor la raft, apropierea de consumatori prin deschiderea de noi magazine, menţinerea unei atmosfere primitoare pentru noii angajaţi, atenţia către nevoile comunităţilor şi creşterea interacţiunii cu ele prin campanii dedicate de comunicare şi CSR.”, spune Cristian Crişan, administrator dm drogerie markt România.</p>
      <p>La nivel de grup, în anul financiar 2018/2019 compania a înregistrat o cifră de afaceri de 11.195 milioane de euro (în creştere cu 4,6%), un număr de 62.061 de angajaţi şi 3.668 de magazine.</p>
      <p>Focusul companiei a fost pe extinderea inovaţiilor ecologice în sortimentul dm - de la produse de îngrijire corporală, exclusiv cu ingrediente curate din plante nemodificate genetic şi netestate pe animale, ambalate în recipiente din plastic reciclat, la detergenţi de rufe vegani, concepuţi să reducă poluarea mediului înconjurător, până la veselă din tărâţe de grâu de unică folosinţă şi biodegradabilă. În paralel cu listarea articolelor sustenabile ale brandurilor partenere, dm continuă să dezvolte, de asemenea, categoria de produse sustenabile marcă proprie. O parte dintre produse sunt 100% biodegradabile, altele folosesc materiale prietenoase cu mediul, altele au ambalaje fără plastic. Totodată, gama dmBio a fost extinsă printr-o linie de produse fără gluten pentru a face accesibilă calitatea organică şi persoanelor cu intoleranţă la gluten.</p>
      <p>În primăvară, dm drogerie markt a dezvoltat un concept complet nou pentru bărbaţi: SEINZ. Brandul premium, cu produse de îngrijire pentru bărbaţi, punctează, pe lângă înscenarea vizuală a produselor şi aspecte sustenabile: multe materiale de ambalare sunt fabricate din materiale reciclate, de exemplu şamponul negru şi sticlele de duş cu un conţinut de 97% plastic reciclat. O parte din venituri este direcţionat către proiectul „Plastic Bank“, care combate sărăcia şi degradarea mediului în ţările slab dezvoltate sau în curs de dezvoltare, permiţând oamenilor să facă schimb de deşeuri de plastic colectate cu bani, alimente, tichete de educaţie şi acces gratuit la internet.</p>
      <p>Compania dm drogerie markt a fost înfiinţată în 1973, iar de atunci s-a extins în 13 ţări: Austria, Bosnia, Bulgaria, Croaţia, Cehia, Germania, Italia, Macedonia, Serbia, Slovacia, Slovenia şi Ungaria, cu aproximativ 3500 de magazine şi 60.000 de angajaţi în Europa. În România, lanţul de magazine este prezent de mai mult de 10 ani, timp în a creat peste 940 de locuri de muncă şi a deschis peste 100 de magazine.</p>
    </article>
  </body>
</html>