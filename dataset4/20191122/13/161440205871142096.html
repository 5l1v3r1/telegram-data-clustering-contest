<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/nuoro-provincia/2019/11/22/mamoiada-crudelta-senza-fine-sei-cuccioli-di-cane-chiusi-in-un-sa-136-955788.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T13:46:38+00:00"/>
    <meta property="og:title" content="Mamoiada, crudeltà senza fine: sei cuccioli di cane chiusi in un sacco al gelo"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">la scoperta</h6>
      <h1>Mamoiada, crudeltà senza fine: sei cuccioli di cane chiusi in un sacco al gelo</h1>
      <h2>I piccoli di pastore maremmano salvati dai carabinieri e affidati a un'associazione</h2>
      <address>
        <time datetime="2019-11-22T13:46:38+00:00">22 Nov 2019, 13:46</time>
      </address>
      <p>Appena nati, impauriti, infreddoliti. E destinati a morte certa. Ma, prima del peggio, due "angeli" li hanno notati e soccorsi, affidandoli a mani premurose.</p>
      <p>L'ennesima storia di crudeltà sugli animali, questa volta, per fortuna, a lieto fine, arriva da Mamoiada.</p>
      <p>Qui una pattuglia dei carabinieri impegnata in un servizio di perlustrazione nelle campagne di Janna e Ferru si è imbattuta in uno strano sacco di yuta, abbandonato nella cunetta sul ciglio della strada che porta al santuario di San Cosimo. E, quando il sacco ha iniziato a muoversi, i due militari hanno arrestato la macchina, andando a controllare di cosa si trattasse.</p>
      <p>Ed è così che hanno scoperto che all'interno erano stati rinchiusi sei cuccioli di pastore maremmano, terrorizzati e completamente bagnati per essere stati lasciati ore, se non giorni, sotto la pioggia.</p>
      <p>Gli uomini dell'Arma non ci hanno pensato due volte: hanno preso in consegna il sacco, portando i cuccioli a un'associazione per la tutela degli animali della zona, che li ha accolti, visitati e rifocillati.</p>
      <p>Il Comando dei carabinieri di Nuoro ha poi avviato accertamenti per cercare di capire chi sia lo spietato responsabile del gesto. Ed è lo stesso Comando a ricordare che l'abbandono di animali in campagna, in condizioni che possono causarne la morte, è punito dalla legge con l'arresto fino a un anno.</p>
      <p>(Unioneonline/l.f.)</p>
    </article>
  </body>
</html>