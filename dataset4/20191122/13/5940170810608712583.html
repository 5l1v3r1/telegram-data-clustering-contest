<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/kypros/a-katigoria/apoel/oyte-kan-o-apoel"/>
    <meta property="og:site_name" content="24sports.com.cy"/>
    <meta property="article:published_time" content="2019-11-22T13:11:00+00:00"/>
    <meta property="og:title" content="Ούτε καν ο ΑΠΟΕΛ"/>
    <meta property="og:description" content="Είναι πλέον ξεκάθαρο ότι η Κυβέρνηση δεν δείχνει καμία πρόθεση όχι μόνο ν’ αλλάξει διάφορες διατάξεις του νόμου ούτε καν να συζητήσει για την βελτίωση που μπορεί να επιδέχεται ο νόμος."/>
  </head>
  <body>
    <article>
      <h1>Ούτε καν ο ΑΠΟΕΛ</h1>
      <h2>Η στάση της Πολιτείας για την κάρτα φαίνεται να μην κάμπτεται</h2>
      <address><time datetime="2019-11-22T13:11:00+00:00">22 Nov 2019, 13:11</time> by <a rel="author">Χρήστος Ζαβός</a></address>
      <p>Είναι πλέον ξεκάθαρο ότι η Κυβέρνηση δεν δείχνει καμία πρόθεση όχι μόνο ν’ αλλάξει διάφορες διατάξεις του νόμου ούτε καν να συζητήσει για την βελτίωση που μπορεί να επιδέχεται ο νόμος.</p>
      <p>Μπορεί τα περισσότερα των επιχειρημάτων τους να μην ευ σταθούν ωστόσο η στάση τους δείχνει άκαμπτη και σίγουρα όχι διαλλακτική. Δεν δείχνουν καθόλου διατεθειμένοι να μπουν σε συζητήσεις αφού ξεκάθαρα φαίνεται η πίστη τους περί της επιτυχίας του μέτρου που εκπόνησε με τον Ιωνά Νικολάου και υπερασπίζεται πια με προσήλωση ο νυν υπουργός Γιώργος Σαββίδης.</p>
      <p>Οι χθεσινές δηλώσεις μάλιστα του Υπουργού ως αρμόδιος της Κυβέρνησης επί του θέματος της κάρτας, αποδεικνύει ξεκάθαρα ότι προσεγγίζουν την όλη κατάσταση μ’ ένα εντελώς διαφορετικό τρόπο σε σχέση με το πώς το βλέπουν οι ομάδες που αντιμάχονται σ’ αυτό.</p>
      <p>Η στάση της Κυβέρνησης ισχυροποιείται ακόμη περισσότερο άμα κανείς λάβει υπόψη ότι ο ΑΠΟΕΛ είναι η ομάδα που προσπαθεί με τρόπο ν’ αλλάξει πράγματα και καταστάσεις γύρω από το νόμο.</p>
      <p>Και ο ΑΠΟΕΛ είναι ίσως μακράν η πιο ισχυρή ομάδα, τόσο από μεριάς επιτυχιών όσο και στο μέγεθος αλλά και στις διασυνδέσεις που έχει με μια κυβέρνηση που λίγο πολύ δεν απέχει ιδεολογικά. Θα μπορούσε εύκολα κανείς να προβλέψει ότι αν ένα κλαμπ μπορεί να διαφοροποιήσει τα δεδομένα τότε αυτός είναι ο ΑΠΟΕΛ. </p>
      <p>Και όμως χρησιμοποιώντας όλα τα επικοινωνιακά και όχι μόνο όπλα της,  η ομάδα της Λευκωσίας δείχνει προς το παρόν να μην καταφέρνει το επιθυμητό γι’ αυτή αποτέλεσμα κάτι που αποδεικνύει το «βόλεμα» της κυβέρνησης επί του θέματος.</p>
      <p>Ενδεχομένως κιόλας οι του κυβερνώντος κόμματος να μην φοβούνται ούτε το πολιτικό κόστος, αφού λίγο πολύ γνωρίζουν ότι οι κύπριοι ψηφοφόροι ψηφίζουν διαχρονικά όχι με γνώμονα τα έργα και τις πολιτικές αποφάσεις της εκάστοτε κυβέρνησης, αλλά με το που ανήκουν ιδεολογικά.</p>
      <p>Ή και γιατί όχι να θεωρούν ότι το μέτρο ως ένα από τα επιτεύγματα τους συνεπώς θα το παρουσιάσουν στο προεκλογικό τους πρόγραμμα, βασιζόμενοι στο επιχείρημα που ακούσαμε και χθες από τον υπουργό ότι πρόκειται περί επιτυχές μέτρο που πάταξε όντως τη βία. </p>
    </article>
  </body>
</html>