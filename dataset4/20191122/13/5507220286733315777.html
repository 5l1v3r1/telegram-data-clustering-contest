<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188055/"/>
    <meta property="og:site_name" content="Janam TV"/>
    <meta property="article:published_time" content="2019-11-22T13:34:46+00:00"/>
    <meta property="og:title" content="രാഷ്ട്രപതിയുടെ സന്ദർശനത്തിനിടെ കണ്ണൂർ വിമാനത്താവളത്തിൽ സുരക്ഷാ വീഴ്ച്ച ; അന്വേഷണം ആരംഭിച്ചു"/>
    <meta property="og:description" content="കണ്ണൂര്‍ : രാഷ്ട്രപതി രാം നാഥ് കോവിന്ദിന്റെ കേരള സന്ദര്‍ശനത്തിനിടെ കണ്ണൂര്‍ വിമാനത്താവളത്തില്‍ സുരക്ഷാ വീഴ്ച്ചയുണ്ടായതിനെ കുറിച്ച് അന്വേഷണം ആരംഭിച്ചു"/>
  </head>
  <body>
    <article>
      <h1>രാഷ്ട്രപതിയുടെ സന്ദർശനത്തിനിടെ കണ്ണൂർ വിമാനത്താവളത്തിൽ സുരക്ഷാ വീഴ്ച്ച ; അന്വേഷണം ആരംഭിച്ചു</h1>
      <address><time datetime="2019-11-22T13:34:46+00:00">22 Nov 2019, 13:34</time> by <a rel="author">Janam TV Web Desk</a></address>
      <p>കണ്ണൂര്‍ : രാഷ്ട്രപതി രാം നാഥ് കോവിന്ദിന്റെ കേരള സന്ദര്‍ശനത്തിനിടെ കണ്ണൂര്‍ വിമാനത്താവളത്തില്‍ സുരക്ഷാ വീഴ്ച്ചയുണ്ടായതിനെ കുറിച്ച് അന്വേഷണം ആരംഭിച്ചു .ഉളിക്കല്‍ സ്വദേശിയായ പൊതുപ്രവര്‍ത്തകന്‍ ബ്രിജിത്ത് കൃഷ്ണ അയച്ച കത്തിന്റെ അടിസ്ഥാനത്തില്‍ നടത്തിയ പരിശോധനയിലാണ് സുരക്ഷാ വീഴ്ച കണ്ടെത്തിയിട്ടുള്ളത്</p>
      <p>ഏഴിമല നാവിക അക്കാഡമിക്ക് പ്രസിഡന്റ്‌സ് കളര്‍ പുരസ്‌കാരം സമ്മാനിക്കാന്‍ രാഷ്ട്രപതി എത്തിയപ്പോഴാണ് സുരക്ഷാ വീഴ്ചയുണ്ടായത്.ഗവര്‍ണര്‍ ആരിഫ് മുഹമ്മദ് ഖാന്‍, മന്ത്രി കടന്നപ്പള്ളി രാമചന്ദ്രന്‍, ഉന്നത പോലീസ് ഉദ്യോഗസ്ഥര്‍ എന്നിവരടക്കം ഒന്‍പതു പേര്‍ക്കാണ് ഗവര്‍ണറെ സ്വീകരിക്കാന്‍ വിമാനത്താവളത്തിലെ ലാഡര്‍ പോയിന്റിലെത്താന്‍ അനുമതി നല്‍കിയിരുന്നത്.</p>
      <p>എന്നാൽ രാഷ്ട്രപതി കണ്ണൂര്‍ വിമാനത്താവളത്തില്‍ ഇറങ്ങി നാവികസേനാ ഹെലിക്കോപ്റ്ററില്‍ ഏഴിമലയിലേക്ക് പോകുന്ന സമയത്ത് വാഹനത്തില്‍ ഇരിക്കേണ്ട ഉദ്യോഗസ്ഥരാണ് അനുമതിയില്ലാതെ രാഷ്ട്രപതിയുടെ തൊട്ടടടുത്തെത്തിയത്.</p>
      <p>ഇക്കാര്യത്തിൽ സുരക്ഷാ വീഴ്ച്ച ഉണ്ടായതായി ജില്ലാ കളക്ടര്‍ നടത്തിയ പ്രാഥമിക അന്വേഷണത്തില്‍ ഇക്കാര്യം വ്യക്തമായി . തുടർന്നാണ് അന്വേഷണം നടത്താൻ തീരുമാനമായത് .</p>
      <p>കിയാല്‍ ജീവനക്കാരായ രണ്ടുപേര്‍ അനുമതിയില്ലാതെ രാഷ്ട്രപതിയുടെ തൊട്ടടുത്ത് നില്‍ക്കുന്നതിന്റെ ചിത്രവും ബ്രിജിത്ത് കൃഷ്ണ കത്തിനൊപ്പം അയച്ചിരുന്നു. ഇതേത്തുടര്‍ന്ന് സിസിവിടി ദൃശ്യങ്ങളടക്കം പരിശോധിച്ച് ജില്ലാ കളക്ടര്‍ ടി.വി സുഭാഷ് നടത്തിയ പ്രാഥമിക അന്വേഷണത്തിലാണ് സുരക്ഷാ വീഴ്ച വ്യക്തമായത്</p>
      <p>കിയാൽ ജീവനക്കാർക്ക് രാഷ്ട്രപതിയ്ക്കടുത്തെത്താൻ ആരാണ് അനുമതി നൽകിയതെന്നതും സുരക്ഷാ ചുമതലയുള്ളവര്‍ എന്തുകൊണ്ട് അവരെ നീക്കിയില്ല തുടങ്ങിയ ചോദ്യങ്ങളും ഇപ്പോൾ ഉയരുന്നു.</p>
    </article>
  </body>
</html>