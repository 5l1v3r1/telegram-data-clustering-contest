<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426270/kleidi-o-prwtos-gyros-gia-ton-aera-afantoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T13:45:01+00:00"/>
    <meta property="og:title" content="Κλειδί ο πρώτος γύρος για τον ΑΕΡΑ Αφάντου"/>
    <meta property="og:description" content="Πολλά προβλήματα ενόψει Κλεόβουλου"/>
  </head>
  <body>
    <article>
      <h1>Κλειδί ο πρώτος γύρος για τον ΑΕΡΑ Αφάντου</h1>
      <address>
        <time datetime="2019-11-22T13:45:01+00:00">22 Nov 2019, 13:45</time>
      </address>
      <p>«Η αλήθεια είναι ότι έχουμε μείνει πολύ πίσω και στην παρούσα φάση δεν μπορούμε να κοιτάμε και πολύ ψηλά!». Η παραπάνω δήλωση ανήκει στον προπονητή του ΑΕΡΑ Ανδρέα Σταύρου και έγινε μετά από ερώτηση που του έγινε σχετικά με στην παρουσία της ομάδας του στο πρωτάθλημα.</p>
      <p>Ο έμπειρος τεχνικός, τόνισε και τα ακόλουθα:<br/>«Κοιτάζουμε τα παιχνίδια ένα ένα ξεχωριστά και μετά θα κάνουμε τον απολογισμό. Θα δούμε μέχρι και το τέλος του πρώτου γύρου που θα είμαστε στη βαθμολογία και αναλόγως θα πράξουμε». Αναφερόμενος γενικότερα στο πρωτάθλημα, ο κ. Σταύρου τόνισε τα ακόλουθα:</p>
      <p>«Είναι ένα ανταγωνιστικό πρωτάθλημα. Λείπουν οι μεγάλες ομάδες του νησιού, ο Διαγόρας, η Ρόδος και ο Ιάλυσος και ως εκ τούτου βλέπουμε ένα …πραγματικό τοπικό πρωτάθλημα.</p>
      <p>Οι ομάδες είναι ανταγωνιστικές όπως μαρτυράνε και τα αποτελέσματα κάθε αγωνιστική. Στην παρούσα φάση ξεχωρίζουν ο Ηρακλής Μαριτσών και ο Αθλητικός Όμιλος Πυλίου και έχουν τον πρώτο λόγο αυτή τη στιγμή. Από εκεί και πέρα όμως είναι ένα πρωτάθλημα με ανοιχτά όλα τα αποτελέσματα σε όλες τις αναμετρήσεις και αυτό είναι πολύ καλό για τον φίλαθλο κόσμο».</p>
      <p><b>Πολλά προβλήματα ενόψει Κλεόβουλου</b><br/>Για μια ακόμα αγωνιστική, η ομάδα του Αφάντου αντιμετωπίζει αρκετά αγωνιστικά προβλήματα.</p>
      <p>Έτσι λοιπόν, ενόψει της αυριανής εκτός έδρας αναμέτρησης με τον Κλεόβουλο, θεωρείται αμφίβολη η συμμετοχή των Γκινή και Μαθιού οι οποίοι απουσιάζουν στο εξωτερικό ενώ άγνωστο είναι αν θα τα καταφέρει ο Φιλιππάκος ο οποίος υπηρετεί τη στρατιωτική του θητεία.</p>
      <p>Επίσης, ο Δήμος Παπαοικονόμου μπήκε χθες στο πρόγραμμα προπονήσεων.</p>
      <p>Ωστόσο δεν είναι ακόμη απόλυτα έτοιμος και ίσως δεν είναι σε θέση να ενισχύσει τις προσπάθειες των συμπαικτών του.</p>
      <p>Το πολύ ευχάριστο για τον προπονητή των «κόκκινων» είναι ότι επιστρέφουν οι Πλύγκος και Ρούσσος οι οποίοι εξέτισαν την ποινή τους μετά την κόκκινη κάρτα που είδαν στο παιχνίδι με τον Αστέρα Παστίδας.</p>
    </article>
  </body>
</html>