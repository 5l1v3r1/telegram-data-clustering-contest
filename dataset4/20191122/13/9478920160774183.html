<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/ergotaxio-i-larisa-me-160-erga-ypo-exelixi-kai-se-fasi-dimopratisis/"/>
    <meta property="og:site_name" content="ert.gr"/>
    <meta property="article:published_time" content="2019-11-22T13:00:24+00:00"/>
    <meta property="og:title" content="Εργοτάξιο η Λάρισα με 160 έργα υπό εξέλιξη και σε φάση δημοπράτησης"/>
    <meta property="og:description" content="Μια πόλη-εργοτάξιο η Λάρισα, με τα έργα που χρηματοδοτεί η Περιφέρεια Θεσσαλίας. Συνολικά 80 μεγάλα και μικρότερα έργα βρίσκονται σε εξέλιξη στην πόλη με συνολικό προϋπολογισμό που ξεπερνά τα 50 εκατομμύρια ευρώ, από το Πρόγραμμα Δημοσίων Επενδύσεων της Περιφέρειας. Ενώ άλλα 80 βρίσκονται σε στάδιο δημοπράτησης και ολοκληρώνονται άμεσα οι διαδικασίες ώστε να ξεκινήσει η κατασκευή τους. Σε ευρεία σύσκεψη εργασίας που συγκάλεσε ο Περιφερειάρχης Θεσσαλίας Κώστας Αγοραστός με τις τεχνικές υπηρεσίες της Περιφέρειας, τέθηκαν σαφή χρονοδιαγράμματα, επικαιροποιήθηκε ο προγραμματισμός και καταρτίστηκε οδικός χάρτης και λεπτομερές σχέδιο δράσης για να διασφαλιστεί η ομαλή υλοποίηση, ώστε να μην υπάρξουν άσκοπες καθυστερήσεις. Απαιτείται όμως, όπως επεσήμανε ο κ. Αγοραστός και στην πρόσφατη συνάντηση των Περιφερειαρχών με τον Πρωθυπουργός Κυριάκο Μητσοτάκη, «συνεργασία με όλες τις εμπλεκόμενες Υπηρεσίες, τα Υπουργεία και τους φορείς, που αποτελούν αδιάσπαστους κρίκους της αλυσίδας παραγωγής έργων. Κρινόμαστε από την ταχύτητα…"/>
  </head>
  <body>
    <article>
      <h1>Εργοτάξιο η Λάρισα με 160 έργα υπό εξέλιξη και σε φάση δημοπράτησης</h1>
      <address><time datetime="2019-11-22T13:00:24+00:00">22 Nov 2019, 13:00</time> by <a rel="author">Μίνα Μαυρογιάννη</a></address>
      <p>Μια πόλη-εργοτάξιο η Λάρισα, με τα έργα που χρηματοδοτεί η Περιφέρεια Θεσσαλίας. Συνολικά 80 μεγάλα και μικρότερα έργα βρίσκονται σε εξέλιξη στην πόλη με συνολικό προϋπολογισμό που ξεπερνά τα 50 εκατομμύρια ευρώ, από το Πρόγραμμα Δημοσίων Επενδύσεων της Περιφέρειας. Ενώ άλλα 80 βρίσκονται σε στάδιο δημοπράτησης και ολοκληρώνονται άμεσα οι διαδικασίες ώστε να ξεκινήσει η κατασκευή τους. Σε ευρεία σύσκεψη εργασίας που συγκάλεσε ο Περιφερειάρχης Θεσσαλίας Κώστας Αγοραστός με τις τεχνικές υπηρεσίες της Περιφέρειας, τέθηκαν σαφή χρονοδιαγράμματα, επικαιροποιήθηκε ο προγραμματισμός και καταρτίστηκε οδικός χάρτης και λεπτομερές σχέδιο δράσης για να διασφαλιστεί η ομαλή υλοποίηση, ώστε να μην υπάρξουν άσκοπες καθυστερήσεις.<br/>Απαιτείται όμως, όπως επεσήμανε ο κ. Αγοραστός και στην πρόσφατη συνάντηση των Περιφερειαρχών με τον Πρωθυπουργός Κυριάκο Μητσοτάκη, «συνεργασία με όλες τις εμπλεκόμενες Υπηρεσίες, τα Υπουργεία και τους φορείς, που αποτελούν αδιάσπαστους κρίκους της αλυσίδας παραγωγής έργων. Κρινόμαστε από την ταχύτητα στην μεταξύ μας επικοινωνία και την αποτελεσματικότητα στη συνεργασία μας». Στην Περιφέρεια Θεσσαλίας υπάρχει καταγεγραμμένη υποστελέχωση των τεχνικών υπηρεσιών και ζητάμε περισσότερους μηχανικούς για την παρακολούθηση του τεράστιου όγκου των έργων» είπε ο κ. Αγοραστός. Ενώ παράλληλα ζήτησε «συθέμελη αλλαγή του συστήματος δημοπράτησης, συμβασιοποίησης, εκτέλεσης και επίβλεψης των δημόσιων έργων, με απλοποίηση και δραστική επιτάχυνση διαδικασιών».<br/>«Οι Περιφέρειες» συμπλήρωσε ο κ. Αγοραστός «πρέπει να ενισχυθούν με ανθρώπινους και χρηματικούς πόρους γιατί καλούμαστε να αναλάβουμε έργα πέραν των αρμοδιοτήτων μας, σε κρίσιμους τομείς για τις τοπικές κοινωνίες. Όπως τα αντιπλημμυρικά και οι καθαρισμοί ρεμάτων. Στη Θεσσαλία εκτελείται το τελευταίο διάστημα ένα πρωτόγνωρο έργο αντιπλημμυρικής προστασίας και θωράκισης με στερέωση γεφυρών, επεμβάσεις στον Πηνειό και καθαρισμούς ρεμάτων που δεν είχαν καθαριστεί τα τελευταία 100 χρόνια».<br/>Την πρόοδο των έργων της Περιφέρειας Θεσσαλίας είχαν την ευκαιρία να διαπιστώσουν εξάλλου και κλιμάκιο κοινοτικών υπάλληλων που επισκέφτηκαν τη Λάρισα για να επιθεωρήσουν έργα που χρηματοδοτούνται από το ΕΣΠΑ 2014-2020, μεταξύ των οποίων η Λεωφόρος Καραμανλή, η Καράγιωργα, η ΔΕΥΑΛ, η Σανδράκη, το Αρχαίο Θέατρο, ο κόμβος στο Διαχρονικό Μουσείο, το Ειδικό Σχολείο Λάρισας, η Γεωργική Σχολή αλλά και η παράκαμψη Γιάννουλης μέχρι την είσοδο του Τυρνάβου.<br/>«Πρόκειται» επεσήμανε ο κ. Αγοραστός «για έργα ουσίας, χρήσιμα, που συγχρονίζουν την εικόνα της πόλης, βελτιώνουν την καθημερινότητα των πολιτών, δημιουργούν θέσεις εργασίας και δημιουργούν μόχλευση στην τοπική οικονομία».<br/>Στη σύσκεψη πέρα των στελεχών των τεχνικών υπηρεσιών της Περιφέρειας Θεσσαλίας συμμετείχαν ο Αντιπεριφερειάρχης Π.Ε. Λάρισας Χρ. Καλομπάτσιος, ο Αντιπεριφερειάρχης Αθλητισμού, Πολιτισμού και Δια βίου Μάθησης Ν. Λιούπας και ο εντεταλμένος Περιφερειακός Σύμβουλος Έργων Στ. Δημότσιος.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/roi-idiseon/volivia-politiki-krisi-kai-nea-epeisodia-sti-la-pas/"/>
        <a href="https://www.ert.gr/dimosio-vima/arthrografia/alithini-via/"/>
        <a href="https://www.ert.gr/eidiseis/ellada/politiki/o-syriza-kalei-toys-polites-na-entachthoyn-stin-plaatforma-isyriza-gr/"/>
        <a href="https://www.ert.gr/eidiseis/epistimi/ta-pio-kainotoma-eyropaika-startup-sti-skini-toy-slush-2019-sto-elsinki/"/>
        <a href="https://www.ert.gr/eidiseis/diethni/evropi/vretania-megali-pyrkagia-se-xenodocheio-sto-istmpoyrn-video/"/>
        <a href="https://www.ert.gr/eidiseis/ellada/politiki/dendias-me-tin-toyrkia-yparchei-apostasi-stis-theseis-mas-video/"/>
      </related>
    </article>
  </body>
</html>