<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191520/llibertat/dos/joves/mes/empresonats/durant/protestes/sentencia"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-22T13:40:00+00:00"/>
    <meta property="og:title" content="En llibertat dos joves més empresonats durant les protestes per la sentència"/>
    <meta property="og:description" content="Laura Solé i Joan Tortosa sortiran avui del centre penitenciari de Mas d'Enric"/>
  </head>
  <body>
    <article>
      <h1>En llibertat dos joves més empresonats durant les protestes per la sentència</h1>
      <h2>Laura Solé i Joan Tortosa sortiran avui del centre penitenciari de Mas d'Enric</h2>
      <address>
        <time datetime="2019-11-22T13:40:00+00:00">22 Nov 2019, 13:40</time>
      </address>
      <p>L'Audiència Provincial de Tarragona ha decretat llibertat provisional per a dos dels joves detinguts durant les protestes per la sentència del judici de l'1-O, que feia un mes que eren en presó preventiva. Així ho ha anunciat la seva defensa, exercida per Alerta Solidària. <br/><br/>Són Laura Solé i Joan Tortosa, tots dos privats de llibertat fins ara al centre penitenciari de Mas d'Enric. Avui en sortiran, després d'haver fet efectiu el pagament de 2.000 euros en concepte de fiança. El pagament ha estat possible gràcies a les aportacions recollides per l'Associació de Foment de la Caixa de Solidaritat.<br/><br/><a href="https://www.naciodigital.cat/tarragona/noticia/34309/video/noves/imatges/detencio/laura/sole/part/agents/paisa/tarragona">La detenció de Solé</a> va ser especialment mediàtica, ja que va ser executada per agents de paisà amb especial contundència.</p>
      <figure>
        <iframe data-src="https://twitter.com/elputuamu/status/1186756327269457921?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Tots dos van ser detinguts el 17 d'octubre i se'ls acusa de desordres públics, atemptat contra l'autoritat i un delicte de danys per la crema de contenidors.<br/><br/>Els casos de Solé i Tortosa no són aïllats, ja que les audiències provincials de Barcelona i Girona ja havien decretat l'alliberament d'altres joves detinguts durant les protestes, <a href="https://www.naciodigital.cat/noticia/191471/mes/preso/intuicions/decisions/judicials/poc/serioses">rectificant el criteri</a> inicial dels jutjats d'instrucció.<br/><br/>Amb l'alliberament de Solé i Tortosa encara són 14 els joves empresonats de manera preventiva a Catalunya, a banda del Dani, el noi madrileny que fa més d'un mes que <a href="https://www.naciodigital.cat/noticia/190997/dani/21/anys/mes/preso/manifestar-se/contra/sentencia/1-o/madrid">és a la presó</a>. </p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>