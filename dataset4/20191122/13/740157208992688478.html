<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/krok-blizej-do-nowego-mostu-na-odrze,135425.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T13:29:00+00:00"/>
    <meta property="og:title" content="Krok bliżej do nowego mostu na Odrze"/>
    <meta property="og:description" content="Ministerstwo Funduszy i Polityki Regionalnej dofinansuje budowę mostu na Odrze, który połączy miejscowość Łubowice i Ciechowice w ramach programu &quot;Mosty dla Regionów&quot;. władze regionalne odebrały dziś (22 listopada) symboliczny czek na przygotowanie dokumentacji."/>
  </head>
  <body>
    <article>
      <h1>Krok bliżej do nowego mostu na Odrze</h1>
      <address><time datetime="2019-11-22T13:29:00+00:00">22 Nov 2019, 13:29</time> by <a rel="author">AW  </a></address>
      <h4>Ministerstwo Funduszy i Polityki Regionalnej dofinansuje budowę mostu na Odrze, który połączy miejscowość Łubowice i Ciechowice w ramach programu "Mosty dla Regionów". władze regionalne odebrały dziś (22 listopada) symboliczny czek na przygotowanie dokumentacji.</h4>
      <hr/>
      <p>W ramach Programu "Mosty dla Regionów" Urząd Marszałkowski Województwa Śląskiego otrzyma dofinansowanie na przygotowanie dokumentacji przedprojektowej i projektowej niezbędnej do otrzymania pozwolenia na budowę tej inwestycji. Cały koszt przygotowania dokumentacji wynosi około 4,3 mln zł, z czego około 3,4 mln zł będzie pochodziło z budżetu państwa.</p>
      <p>- Nowy most to nowe szanse na rozwój. Lokalne przeprawy to często autostrady do inwestycji. Co ważne dla mieszkańców, mostem zostanie zastąpiona dotychczasowa przeprawa promowa, która jest nie tylko utrapieniem dla kierowców, ale stanowi też problem w przypadku konieczności przejazdu służb ratowniczych – podkreślił wiceminister Grzegorz Puda.</p>
      <p>Inwestycja „Budowa mostu nad rzeką Odrą w ciągu DW nr 421” zakłada budowę nowego mostu nad Odrą wraz z drogami dojazdowymi do najbliższych dróg publicznych. Obecnie przejazd przez Odręa w ciągu DW 421, najbliżej lokalizacji przyszłego mostu, odbywa się za pomocą przeprawy promowej.  Koszt inwestycji to 113 mln zł.</p>
      <p>Most powstanie w powiecie raciborskim, na pograniczu gmin Rudnik i Nędza. Przeprawa połączy miejscowości Łubowice i Ciechowice.</p>
      <p>W uroczystości uczestniczył także m.in. marszałek województwa śląskiego Jakub Chełstowski i wojewoda śląski Jarosław Wieczorek.</p>
      <figure>
        <iframe data-src="https://twitter.com/PrasoweSlaskie/status/1197812564152983553?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Głównym celem rządowego programu "Mosty dla Regionów" jest uzupełnienie lokalnej infrastruktury drogowej o brakujące przeprawy mostowe. Przeprawy mogą powstawać w ciągach dróg zarządzanych przez samorządy, a więc na drogach gminnych, powiatowych czy wojewódzkich.</p>
      <p>Na jego realizację rząd przeznaczył około 2,3 miliarda złotych. W programie znalazło się 21 priorytetowych, rekomendowanych przez rząd inwestycji, które po analizach wytypowało Ministerstwo Inwestycji i Rozwoju. Program ma charakter otwarty - propozycje projektów mogą zgłaszać wszystkie samorządy.</p>
      <p>Czytaj też: <a href="https://www.portalsamorzadowy.pl/prawo-i-finanse/mosty-dla-regionow-wnioski-o-dofinansowanie-zlozylo-75-samorzadow,124633.html">Mosty dla Regionów. Wnioski o dofinansowanie złożyło 75 samorządów</a></p>
    </article>
  </body>
</html>