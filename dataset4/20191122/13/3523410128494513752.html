<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641355/%D8%A2%D9%85%D8%B1%DB%8C%DA%A9%D8%A7-%D9%81%D8%B9%D9%84%D8%A7-%D8%A8%D8%B1%D8%A7%DB%8C-%D8%B9%D8%B1%D8%B6%D9%87-%D8%A7%D8%B1%D8%B2-%D8%AF%DB%8C%D8%AC%DB%8C%D8%AA%D8%A7%D9%84%DB%8C-%D8%A8%D8%B1%D9%86%D8%A7%D9%85%D9%87-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T13:04:00+00:00"/>
    <meta property="og:title" content="آمریکا فعلا برای عرضه ارز دیجیتالی برنامه ندارد"/>
    <meta property="og:description" content="رئیس بانک مرکزی آمریکا اعلام کرد این کشور فعلا برنامه‌ای برای راه‌اندازی ارز دیجیتالی ندارد."/>
  </head>
  <body>
    <article>
      <h1>
        <a href="https://www.bultannews.com/fa/news/641355/%D8%A2%D9%85%D8%B1%DB%8C%DA%A9%D8%A7-%D9%81%D8%B9%D9%84%D8%A7-%D8%A8%D8%B1%D8%A7%DB%8C-%D8%B9%D8%B1%D8%B6%D9%87-%D8%A7%D8%B1%D8%B2-%D8%AF%DB%8C%D8%AC%DB%8C%D8%AA%D8%A7%D9%84%DB%8C-%D8%A8%D8%B1%D9%86%D8%A7%D9%85%D9%87-%D9%86%D8%AF%D8%A7%D8%B1%D8%AF">آمریکا فعلا برای عرضه ارز دیجیتالی برنامه ندارد</a>
      </h1>
      <h2>رئیس بانک مرکزی آمریکا اعلام کرد این کشور فعلا برنامه‌ای برای راه‌اندازی ارز دیجیتالی ندارد.</h2>
      <address><time datetime="2019-11-22T13:04:00+00:00">22 Nov 2019, 13:04</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جروم پاول- مدیر بانک مرکزی آمریکا- با اذعان به سخت بودن مسیر انطباق فعالیت‌های ارزهای دیجیتالی با <b>نظام مالی و بانکی</b> فعلی اعلام کرد این کشور فعلا قصد ندارد در آینده‌ای نزدیک نسبت به راه‌اندازی ارزهای دیجیتالی اقدام کند. به گفته آقای پاول، فدرال رزرو از نزدیک روند عرضه ارزهای دیجیتالی توسط نهادهای بزرگ و معتبر مالی را زیر نظر دارد اما بانک مرکزی آمریکا فعلا روی توسعه این گونه رمز ارزها متمرکز نشده است.</p>
      <p>مسئولان آمریکایی در مقایسه با مقامات سایر کشورها رویکرد سرسختانه‌تری را درباره ارزهای دیجیتالی اتخاذ کرده‌اند و در شرایطی که بانک مرکزی چین رسما اعلام کرده که کار راه‌اندازی ارز دیجیتالی این کشور در مراحل پایانی قرار دارد، جروم پاول گفته که از نظر وی نظام پرداخت در آمریکا بسیار رقابت‌پذیر و نوآور است و با توجه به فراهم بودن انتخاب‌های گسترده روش‌های پرداختی در پیش روی مشتریان، راه‌اندازی یک ارز دیجیتالی در مقطع فعلی یک نیاز فوری نیست.</p>
      <p>در حال حاضر برخی از بانک‌های بزرگ آمریکایی اقدام به راه‌اندازی شبکه‌های داخلی پرداخت بر اساس پلت‌فرم بلاک چین کرده‌اند با این حال این شبکه‌ها در حال حاضر تنها قابلیت استفاده درون شبکه خود بانک‌های عامل را دارند و برای استفاده عمومی عرضه نشده‌اند.</p>
      <p>روز گذشته بانک مرکزی سوئد اعلام کرد که می‌خواهد ارز دیجیتالی ملی این کشور موسوم به "کرون الکترونیکی" را در زمان مناسب راه اندازی کند. طبق اعلام بانک مرکزی سوئد، ارز دیجیتالی جدید باعث دسترسی بیش‌تر جامعه به سیستم‌های نوین پرداختی، کاهش نیاز به وجه نقد و بهبود زنجیره تولید ارزش افزوده خواهد شد. علاوه بر سوئد و چین، کشورهای دیگری از جمله ترکیه، فرانسه، آلمان و سوئیس اعلام کرده‌اند که به دنبال راه اندازی ارزهای دیجیتالی به عنوان یکی از ابزارهای پرداختی در کنار پول‌های سنتی هستند.</p>
    </article>
  </body>
</html>