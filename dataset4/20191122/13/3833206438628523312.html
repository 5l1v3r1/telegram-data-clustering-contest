<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/30-deca-praznuvaha-v-Denya-na-hristiyanskoto-semeistvo-v-KSUDS-Plovdiv-915955"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T13:22:00+00:00"/>
    <meta property="og:title" content="30 деца празнуваха в Деня на християнското семейство в КСУДС Пловдив"/>
    <meta property="og:description" content="Тридесет деца и техните приемно семейства се събраха в дъждовния 21 ноември да празнуват и се забавл..."/>
  </head>
  <body>
    <article>
      <h1>30 деца празнуваха в Деня на християнското семейство в КСУДС Пловдив</h1>
      <address>
        <time datetime="2019-11-22T13:22:00+00:00">22 Nov 2019, 13:22</time>
      </address>
      <p>Тридесет деца и техните приемно семейства се събраха в дъждовния 21 ноември да празнуват и се забавляват в името на най-ценното - щастието да растат в грижовни и обичащи ги семейства.</p>
      <p>Домакин на празника бе Комплексът за социални услуги за деца и семейства. А събитието сложи края на Информационната кампания по приемна грижа "Приеми ме с обич", която се проведе от Областния екип по приемна грижа – Пловдив в партньорство с Комплекса.</p>
      <p>Празникът бе открит от г-жа Недка Петрова – Директор на КСУДС Пловдив, която поздрави присъстващите приемни семейства както от името на екипа на Комплекса. Г-жа Петрова изказа готовността на Комплекса и на Община Пловдив за подкрепа на приемните семейства, които са приели професията и мисията да полагат грижи за деца, които са разделени от своите биологични родители и са моста към тяхното по-добро бъдеще.</p>
      <p>Мария Коруева от ОЕПГ Пловдив представи информация за кампанията "Приеми ме с обич", която обхвана периода 01.07.2019г. – 30.10.2019г. като са проведени 7 информационни срещи в различни населени места от областта. Повече от 100 специалисти са информирани в директни среща, а чрез тях и още много други хора, представители на общинска администрация, детски градини, училища, читалища, социални услуги и граждани. Отзвукът от кампанията ще се очаква през следващите месеци, като за сега има подадено едно заявление от желаещи да станат приемни родители.</p>
      <p>Към настоящия момент Областния екип по приемна грижа отчита 78 действащи приемни семейства с 81 настанени деца в тях. Поради липса на приемни семейства за новородени в област Пловдив, през изминалите месеци, бебета са настанявани в приемни семейства в градове Нови Пазар, Дупница, Благоевград, Рудозем</p>
      <p>Опитът на работещите специалисти показва нуждата от приемни семейства за бебета и деца до 3 - 4 годишна ввъзраст, приемни семейства готови да приемат две или три деца, с цел да не се разделят братя и сестри, когато се наложи тяхното настаняване, извън семейството. Именно един такъв случай развълнува всички присъстващи - две сестрички се срещнаха със своя брат по време на празника, а срещата им взриви вълна от емоции. Те говореха разгорещено, перминавайки от български на турски език, в опит за краткото врме да вземат колкото се може повече от срещата помежду си.</p>
      <p>Забавната програма за децата включва групови ателиета "Музика в действие" и "Писмо до моето бъдещо аз", където приемни родители и деца се забавляваха и обменяха идеи и опит. По време на цялото събитие специалисти от КСУДС - Пловдив и екипа на ОЕПГ бяха на разположение за консултации и подкрепа.</p>
      <p>В края на събитието, както е редно на празник, всички се събраха около специално подготвена торта, дарение от Фондация "Горещо сърце", за което екипът на КСУДС поднася своите благодарности.</p>
      <p>В рамките на деня, традиционно се проведе акция по кръводаряване, в която имаше немалко желаещи, но само двама човека имаха подходящи показатели за кръводарители.</p>
    </article>
  </body>
</html>