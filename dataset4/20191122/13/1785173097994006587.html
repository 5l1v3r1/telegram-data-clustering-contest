<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/ministrul-transporturilor-spune-ca-razvan-cuc-a-dezinformat-in-mod-deliberat-opinia-publica-spunand-ca-magistrala-5-de-metrou-va-fi-gata-la-sfarsitul-anului-2019-1922404022142019111319177507"/>
    <meta property="og:site_name" content="News.ro"/>
    <meta property="article:published_time" content="2019-11-22T13:40:14+00:00"/>
    <meta property="og:title" content="Ministrul Transporturilor spune că Răzvan Cuc a dezinformat în mod deliberat opinia publică spunând că magistrala 5 de metrou va fi gata la sfârşitul anului 2019"/>
    <meta property="og:description" content="Ministrul Transporturilor, Lucian Bode, susţine că predecesorul său Răzvan Cuc, care anunţase ca termen de finalizare pentru magistrala 5 de metrou sfârşitul acestui an, &quot;a dezinformat opinia publică&quot; în mod deliberat, Bode susţinând că lui Cuc i s-a comunicat că magistrala de metrou nu poate fi finalizată până la finele lui 2019."/>
  </head>
  <body>
    <article>
      <h1>Ministrul Transporturilor spune că Răzvan Cuc a dezinformat în mod deliberat opinia publică spunând că magistrala 5 de metrou va fi gata la sfârşitul anului 2019</h1>
      <address><time datetime="2019-11-22T13:40:14+00:00">22 Nov 2019, 13:40</time> by <a rel="author">News.ro</a></address>
      <p>
        <b>Ministrul Transporturilor, Lucian Bode, susţine că predecesorul său Răzvan Cuc, care anunţase ca termen de finalizare pentru magistrala 5 de metrou sfârşitul acestui an, "a dezinformat opinia publică" în mod deliberat, Bode susţinând că lui Cuc i s-a comunicat că magistrala de metrou nu poate fi finalizată până la finele lui 2019.</b>
      </p>
      <p>"Am trecut în altă etapă de a face politică în România. Este inadmisibil să repeţi obsesiv că acest obiectiv va fi dat în folosinţă la sfârşitul anului 2019 când tu ştiai foarte bine că acest lucru nu se poate întâmpla. L-am întrebat pe fostul director, Aldea, de ce a dezinformat ministrul opinia publică şi mi-a spus că dânsul i-a comunicat domnului ministru că nu se poate finaliza acest obiectiv, însă dânsul a ţinut morţiş să spună 2019", a afirmat ministrul Transporturilor, Lucian Bode, vineri, în urma unei vizite pe magistrala 5 de metrou.</p>
      <p>Lucian Bode a spus că are "un document asumat sub semnătura conducerii Metrorex”, conform căruia termenele de finalizare a magistralei 5 de metrou trebuie respectate, termenul la care metroul Drumul Taberei ar urma să fie date în folosinţă fiind luna iunie a anului viitor.</p>
      <p>Potrivit lui Bode, contractul pe structură, început în 2011, trebuia finalizat în anul 2014 iar în prezent este finalizat în proporţie de 95%, contractul pe finisaje început în anul 2015 şi care trebuia terminat în doi ani este gata în proporţie de 73%, iar cel pe automatizări are proiectul tehnic depus şi are termen de şase săptămâni.</p>
      <p>Ministrul Transporturilor a mai spus că "relaţia dintre stadiul fizic şi cel financiar este impecabilă”, iar în aceste condiţii nu ar exista niciun motiv pentru ca termenele să nu fie respectate.</p>
      <p>La rândul său, premierul Ludovic Orban a afirmat că, dacă nici acest termen de finalizare nu va fi respectat, vina nu va aparţine instituţiilor statului.</p>
      <p>"Nu vreau să cred că e posibil, dar dacă cumva nu se realizează la termen nu va fi în niciun caz răspunderea actorilor instituţionali, a beneficiarului, ci pur şi simplu o proastă organizare”, a spus Orban.</p>
      <p>Acesta a precizat că autorităţile vor urmări "îndeaproape" stadiul şi modul în care se desfăşoară lucrările.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>