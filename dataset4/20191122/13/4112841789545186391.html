<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/77627-Facebook-a-Google-vraj-sledovanim-pouzivatelov-porusuju-ludske-prava"/>
    <meta property="og:site_name" content="REFRESHER"/>
    <meta property="article:published_time" content="2019-11-22T13:39:00+00:00"/>
    <meta property="og:title" content="Facebook a Google vraj sledovaním používateľov porušujú ľudské práva"/>
    <meta property="og:description" content="Ozvala sa nezisková organizácia Amnesty International."/>
  </head>
  <body>
    <article>
      <h1>Facebook a Google vraj sledovaním používateľov porušujú ľudské práva</h1>
      <address><time datetime="2019-11-22T13:39:00+00:00">22 Nov 2019, 13:39</time> by <a rel="author">Matej Krajčovič</a></address>
      <p>
        <b>Ozvala sa nezisková organizácia Amnesty International.</b>
      </p>
      <p>Imidž <b>Facebooku</b> dostáva v poslednom čase jednu ranu za druhou. Odborníci ho kritizujú za nedbalé nakladanie s osobnými údajmi a nedávno sa dokonca objavili informácie, že jeho mobilná aplikácia ťa môže špehovať cez fotoaparát, aj keď ťa o jeho využívaní neinformuje.</p>
      <related>
        <a href="https://refresher.sk/76514-Jabckari-pozor-Tento-iOS-potajomky-pouziva-tvoj-fotoaparat-ked-si-otvoris-aplikaciu-Facebooku"/>
      </related>
      <p><a href="https://www.engadget.com/2019/11/21/facebook-google-amnesty-international-human-rights/">Engadget teraz upozorňuje</a>, že varovný prst zdvíha už aj mimovládna organizácia <b>Amnesty International</b>. A okrem <b>Facebooku</b> poukazuje aj na <b>Google</b>. </p>
      <p>Obe tieto spoločnosti podľa nej predstavujú doposiaľ nevídané <b>systematické riziko pre ľudské práva. </b>Konkrétne sa majú previňovať <i>„konštantným sledovaním miliárd ľudí“.</i></p>
      <p>Amnesty International tiež požaduje radikálnu zmenu biznis modelu technologických gigantov, pretože v súčasnosti je používanie služieb Facebooku aj Googlu prakticky zadarmo, no ľudia údajne<i> „platia svojimi osobnými dátami“</i>.</p>
      <figure>
        <img src="https://i.refresher.sk/public/matejkrajcovic/photo-1543185377-b75671ac8741-2.jpeg"/>
        <figcaption>
          <cite>Unsplash.com</cite>
        </figcaption>
      </figure>
      <p><i>„Google a Facebook nás časom okradli o naše súkromie. Teraz sme v pasci. Buď sa musíme podriadiť tejto všadeprítomnej sledovacej mašinérii, kde sú naše dáta ľahko použiteľné ako zbraň pre manipuláciu a naše ovplyvňovanie alebo prídeme o výhody digitálneho sveta. Toto nikdy nemôže byť prirodzená voľba,“ </i>uvádza generálny sekretár neziskovky Kumi Naidoo.</p>
      <p>Engadget informuje, že Amnesty International chce tlačiť na vlády, aby <b>takýto spôsob podnikania obmedzili</b>. Do určitej miery má byť vinný aj Amazon alebo Microsoft, no ich služby vraj pre je ľudí dnes nie sú až také nevyhnutné, respektíve každodenne využívané ako Messenger, vyhľadávanie na Googli alebo prehliadanie internetu cez Chrome.</p>
      <p>Web sa tiež obrátil na Facebook s požiadavkou na vyjadrenie. <b>Facebook, samozrejme, podobné obvinenia odmietol</b> a pridal aj uštipačnú poznámku, že Amnesty International môže aj vďaka nemu a sponzorovaným postom na jeho sieti získavať nových podporovateľov.  </p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/48110-Uz-nikdy-bez-jedla-Facebook-predstavil-funkciu-pomocou-ktorej-si-objednas-jedlo-priamo-k-sebe-domov"/>
        <a href="https://refresher.sk/46924-Facebook-hodla-do-sveho-video-obsahu-investovat-az-miliardu-dolaru-Novymi-porady-chce-konkurovat-Netflixu-ci-Amazonu"/>
        <a href="https://refresher.sk/48401-Prieskumnik-na-Facebooku-zostane-minimalne-niekolko-mesiacov-Do-inych-krajin-sa-vsak-nedostane"/>
        <a href="https://refresher.sk/77622-LG-planuje-vyrobit-smartfon-s-roztahovacim-displejom-Zvacsil-by-sa-az-dvojnasobne"/>
        <a href="https://refresher.sk/77584-Nadchadzajuci-iPhone-12-ma-priniest-5G-displej-s-podporou-120-Hz-a-mensi-vyrez"/>
        <a href="https://refresher.sk/76699-K-pausalu-Separa-budes-potrebovat-kvalitne-sluchadla-Zdena-Studenkova-neda-dopustit-na-HBO-GO"/>
        <a href="https://refresher.sk/76623-Aplikacia-Tik-Tok-rastie-na-popularite-kazdym-dnom-Instagram-zacina-proti-konkurencii-bojovat-Opat-kopiruje"/>
        <a href="https://refresher.sk/76579-Legenda-je-spat-Motorola-predstavila-vecko-RAZR-so-skladacim-displejom-a-premrstenou-cenou"/>
      </related>
    </article>
  </body>
</html>