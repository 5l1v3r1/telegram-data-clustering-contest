<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-domov/policie-marek-pribil-pomluva-soud-milan-chovanec-kauza-capi-hnizdo_1911221315_dok"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T13:15:00+00:00"/>
    <meta property="og:title" content="Přibila známého z nahrávek skupiny Šuman chce policie obžalovat. Důvodem je článek o Chovancovi"/>
    <meta property="og:description" content="V textu novinář s odkazem na čtyři policisty napsal, že Chovanec s tehdejším policejním prezidentem Tomášem Tuhým ovlivňoval vyšetřovatele kauzy Čapí hnízdo Pavla Nevtípila. Tvrzení se nepotvrdila."/>
  </head>
  <body>
    <article>
      <h1>Přibila známého z nahrávek skupiny Šuman chce policie obžalovat. Důvodem je článek o Chovancovi</h1>
      <address><time datetime="2019-11-22T13:15:00+00:00">22 Nov 2019, 13:15</time> by <a rel="author">Dominika Kubištová</a></address>
      <p>
        <b>Policie navrhla obžalovat za pomluvu bývalého novináře MF Dnes Marka Přibila. Důvodem je článek o výpovědi čtyř policistů, kteří měli tvrdit, že vedení pražské policie šlo v kauze Čapí hnízdo na ruku tehdejšímu ministru vnitra Milanu Chovancovi (ČSSD). To se ale nepotvrdilo a citovaní policisté popřeli, že by s Přibilem mluvili. On sám řekl, že o návrhu na obžalobu neví, nikdo ho zatím nevyrozuměl.</b>
      </p>
      <p>O tom, jestli Přibil půjde před soud, nyní <a href="https://denikn.cz/239029/novinare-pribila-zene-policie-k-soudu-vini-ho-ze-si-vymyslel-text-proti-chovancovi/?ref=tit1">podle Deníku N</a> rozhoduje obvodní státní zástupce z Prahy 4. Přibil by mohl čelit žalobě kvůli článku na serveru ppmagazin.cz. V textu novinář s odkazem na kriminalisty napsal, že „Babišova aféra vznikla na Chovancovo zadání“ a že prostřednictvím policejního prezidenta ovlivňoval i vyšetřovatele případu Pavla Nevtípila.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/marek-pribil-text-capi-hnizdo-gibs-vysetrovatele_1903131628_tec"/>
      </related>
      <p>Policisté, které v článku obviňuje, ale popřeli, že by s reportérem mluvili.</p>
      <p>V případu Čapího hnízda byl stíhán současný premiér Andrej Babiš (ANO) za to, že mohl zneužít dotace pro malé a střední podniky. Nakonec stíhání v září zastavil státní zástupce Jaroslav Šaroch, v prosinci může jeho rozhodnutí ještě zvrátit nejvyšší státní zástupce Pavel Zeman. </p>
      <p>Přibil v pátek ČTK řekl, že o policejním návrhu na podání obžaloby ve své kauze neví. „Předpokládám, že jestli je to pravda, budu oficiálně vyrozuměn,“ dodal.</p>
      <h3>‚Trestný čin pomluvy‘</h3>
      <p>Obvinění policistů vyšetřovala Generální inspekce bezpečnostních sborů, poté ho předala pražským kriminalistům. „Případem se zabývali kriminalisté čtvrtého policejního obvodu, kteří po provedeném prověřování zahájili trestní stíhání konkrétní osoby pro trestný čin pomluvy. Ve věci byl následně podán návrh na podání obžaloby třiačtyřicetiletého muže na obvodní státní zastupitelství pro Prahu 4,“ řekl Deníku N mluvčí pražské policie Jan Daněk.</p>
      <p>Kvůli Přibilově článku vypovídal na policii i exministr Chovanec. Deníku N řekl, že nikdy s vyšetřovatelem Nevtípilem nemluvil. </p>
      <p>Přibil se dostal do veřejného povědomí zejména kvůli nahrávkám, které zveřejnil twitterový účet Šuman. Na nich novinář jednal s premiérem Babišem o článcích pro MF Dnes, ve které byl v té době zaměstnaný. Deník patří do holdingu Agrofert, který už v té době patřil do svěřenského fondu Andreje Babiše. Po zveřejnění audiozáznamů o práci přišel.</p>
      <p>Text, kvůli němuž Přibilovi hrozí obžaloba, navíc publikoval pár hodin poté, co server iROZHLAS.cz <a href="https://www.irozhlas.cz/zpravy-domov/capi-hnizdo-dukazy-andrej-babis-olaf-soud-faltynek_1811060555_ace">odtajnil důkazní půdorys, na němž stála kauza Čapí hnízdo. </a></p>
      <related>
        <h4>Související články</h4>
        <a href="https://www.irozhlas.cz/zpravy-domov/generalni-inspekce-bezpecnostnich-sboru-radim-dragoun-capi-hnizdo_1902211055_haf"/>
        <a href="https://www.irozhlas.cz/komentare/babis-karal-novinare-a-odkazoval-na-nevydane-clanky-marka-pribila_1802281830_rak"/>
        <a href="https://www.irozhlas.cz/zpravy-domov/policie-obvinila-novinare-pribila-z-pomluvy-hrozi-mu-dva-roky-vezeni-nebo-zakaz_1711151420_ako"/>
      </related>
    </article>
  </body>
</html>