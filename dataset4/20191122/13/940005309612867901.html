<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/alegeri-prezidentiale-2019/alegeri-prezidentiale-2019-turul-doi-romanii-asteptati-la-vot-de-vineri.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-22T13:00:00+00:00"/>
    <meta property="og:title" content="Alegeri prezidențiale 2019, turul 2. Prezența la vot, procedura de votare"/>
    <meta property="og:description" content="Alegeri prezidențiale 2019. Turul doi al alegerilor intră pe ultima sută de metri, vineri fiind prima zi în care românii din diaspora își pot exprima opțiunea pentru al doilea scrutin al alegerilor prezidențiale."/>
  </head>
  <body>
    <article>
      <h1>Alegeri prezidențiale 2019, turul 2. Prezența la vot, procedura de votare</h1>
      <h2>Alegeri prezidențiale 2019. Turul doi al alegerilor intră pe ultima sută de metri, vineri fiind prima zi în care românii din diaspora își pot exprima opțiunea pentru al doilea scrutin al alegerilor prezidențiale.</h2>
      <address>
        <time datetime="2019-11-22T13:00:00+00:00">22 Nov 2019, 13:00</time>
      </address>
      <p><a href="https://stirileprotv.ro/stiri/alegeri-prezidentiale-2019/alegeri-prezidentiale-2019-romanii-din-diaspora-au-la-dispozitie-trei-zile-sa-voteze-in-turul-doi.html">Românii din străinătate vor vota timp de trei zile</a> pentru unul dintre cei doi candidați rămași în cursă, actualul președinte Klaus Iohannis și liderul PSD, Viorica Dăncilă.</p>
      <h3>Alegeri prezidențiale 2019, turul 2. Au votat peste 30.000 de români</h3>
      <p> </p>
      <p>Ca și la primul tur al alegerilor prezidențiale 2019, românii din străinătate au la dispoziție trei zile - vineri, 22 noiembrie, sâmbătă, 23 noiembrie, și duminică, 24 noiembrie - pentru a vota.</p>
      <p>
        <u>
          <b>Citește și </b>
        </u>
        <a href="https://stirileprotv.ro/stiri/alegeri-prezidentiale-2019/alegeri-prezidentiale-2019-turul-2-cum-arata-buletinul-de-vot.html">
          <u>
            <b>Alegeri prezidențiale 2019, turul 2. Cum arată buletinul de vot</b>
          </u>
        </a>
      </p>
      <p>34.185 de persoane au votat până vineri la ora 16:00 în al doilea tur al scrutinului prezidențial din diaspora. Prezența la vot la această oră este similară cu cea din primul tur.</p>
      <p>Acestora li se adaugă 17.503 persoane care și-au exprimat votul prin corespondență.</p>
      <p>Cele mai multe voturi s-au înregistrat în Italia (6.519), Spania (4.970), Marea Britanie (4.878) și Germania (4.801).</p>
      <p>Ministerul de Externe a anunțat că românii din Diaspora vor primi cu peste 100.000 de buletine de vot în plus față de primul tur al alegerilor prezidențiale, deoarece au fost mai multe solicitări.</p>
      <p>Numărul de secții de votare din străinătate a rămas neschimbat, respectiv vor fi 835.</p>
      <p>La fel ca la primul tur, românii din străinătate au putut opta și pentru votul prin corespondență. Până la această oră, autoritățile au centralizat deja aproape 15.000 de voturi din străinătate, venite prin Poștă.</p>
      <h3>Alegeri prezidențiale 2019, turul 2. Votul în țară</h3>
      <p> </p>
      <p>În țară, urnele de vot se vor deschide duminică dimineață, la ora 07.00, și se vor închide la ora 21.00.</p>
      <p>Potrivit Ministerului Afacerilor Externe, alegătorii care la ora 21.00 se află la sediul secției de votare, precum și cei care se află la rând în afara sediului secției de votare pentru a intra în localul de vot își pot să exercita dreptul de vot până cel mult la ora 23.59.</p>
      <p>
        <u>
          <b>Citește și </b>
        </u>
        <a href="https://stirileprotv.ro/stiri/alegeri-prezidentiale-2019/alegeri-prezidentiale-2019-turul-2-totul-despre-votul-din-24-noiembrie.html">
          <u>
            <b>Alegeri prezidențiale 2019, turul 2. Totul despre votul din 24 noiembrie</b>
          </u>
        </a>
      </p>
      <p>În ţară, au fost organizate 18.748 de secţii de votare, iar lista acestora poate fi consultată pe site-ul www.roaep.ro la secţiunea Management Electoral/Geografie electorală/Registrul secţiilor de votare.</p>
      <p>Alegătorii pot afla la ce secţie de votare sunt arondaţi accesând www.registrulelectoral.ro.</p>
      <p>În primul tur, <a href="https://stirileprotv.ro/stiri/actualitate/rezultate-finale-alegeri-prezidentiale-bec-anunta-cifrele-la-ora-14-30.html">la alegerile prezidenţiale 2019 au votat peste 8,6 milioane de alegători</a> dintre cei înscrişi pe listele electorale permanente, reprezentând 47,66%, mai puţin decât în turul întâi al alegerilor prezidenţiale din 2014 şi 2009.</p>
      <p>Ca şi în primul tur, operaţiunile privind numărarea voturilor, inclusiv ale celor prin corespondenţă, sunt înregistrate video şi audio şi se desfăşoară în deplină transparenţă, în prezenţa tuturor membrilor birourilor electorale ale secţiilor de votare şi a persoanelor acreditate.</p>
      <p><i>”Menţionăm că persoanele acreditate să asiste la efectuarea operaţiunilor electorale la primul tur de scrutin sunt de drept acreditate să asiste la efectuarea acestor operaţiuni şi la al doilea tur de scrutin. Preşedintele AEP, Constantin-Florin Mituleţu-Buică, îndeamnă pe toţi cetăţenii români cu drep de vot să îşi exercite acest drept şi în cadrul celui de-al doilea tur de scrutin, iar celor din străinătate le recomandă să nu lase pe ultima zi votul la secţiile de votare, pentru a evita aglomeraţia şi pentru a fi siguri că şi votul lor va intra în calcul la alegerea Preşedintelui României”</i>, a transmis AEP.</p>
      <h3>Alegeri prezidențiale 2019, turul 2. Care este procedura de votare</h3>
      <p><a href="https://stirileprotv.ro/stiri/alegeri-prezidentiale-2019/alegeri-prezidentiale-2019-turul-2-care-este-procedura-de-votare.html">Procedura de votare în turul doi</a> al alegerilor prezidențiale 2019 este următoarea:</p>
      <p>Ajunși în secțiile de votare, alegătorii trebuie să își prezinte actele de identitate operatorilor de calculator, care preiau şi introduc datele în Sistemul informatic de monitorizare a prezenţei la vot şi de prevenire a votului ilegal (SIMPV).</p>
      <p>Operatorul de calculator va verifica datele alegătorului și va semnala dacă apar următoarele situații:</p>
      <p>- persoana care s-a prezentat la vot nu a împlinit vârsta de 18 ani până în ziua votării inclusiv;<br/>- persoanei care s-a prezentat la vot i s-a interzis exercitarea dreptului de vot;<br/>- alegătorul care s-a prezentat la vot este arondat la secţia de votare respectivă;<br/>- alegătorul care s-a prezentat la vot este arondat la altă secţie de votare;<br/>- alegătorul care s-a prezentat la vot este omis din lista electorală permanentă;<br/>- alegătorul care s-a prezentat la vot figurează că şi-a mai exercitat dreptul de vot la acelaşi scrutin;<br/>- alegătorul care s-a prezentat la vot figurează că a votat prin corespondenţă, votul prin corespondenţă transmis de acesta fiind recepţionat de biroul electoral competent.</p>
      <p>Alegătorii votează separat în cabine închise, aplicând ştampila cu menţiunea "VOTAT" înăuntrul patrulaterului care cuprinde numele candidatului pentru care optează.</p>
      <p> </p>
      <h3>Program redus în școli vineri și luni</h3>
      <p>Majoritatea școlilor din țară se vor transforma duminică în secții de votare, astfel că au început deja pregătirile pentru alegerile prezidențiale 2019, turul doi.</p>
      <p>În aceste condiții,<a href="https://stirileprotv.ro/stiri/alegeri-prezidentiale-2019/scolile-vor-avea-program-special-in-acest-weekend-cand-vor-avea-program-mai-scurt.html"> elevii ar putea avea program mai scurt </a>vineri și luni, în timp ce în unele unități de învățământ cursurile sunt suspendate.</p>
      <p>În București, din cele 418 școli, câte sunt în total, 250 vor fi secții de votare. Dintre acestea, 9 își suspendă cursurile, dar părinții trebuie să fie foarte atenți pentru că este posibil ca măsura de suspendare a cursurilor să se aplice doar la unele clase.</p>
      <p>De asemenea, unele școli nu vor mai face ore vineri, în timp ce altele vor fi închise luni, după alegeri.</p>
      <p>Elevii vor recupera însă aceste ore pierdute ulterior, după un program stabilit de fiecare școală în parte.</p>
      <p>În același timp, în alte 92 de școli, orarul va fi modificat, în sensul că se scurtează durata cursurilor și a pauzelor. În acest caz, nu este nevoie de recuperare.</p>
      <p>Sursa: Pro TV</p>
      <h4>Articolul face parte din:</h4>
      <h4>
        <a href="https://stirileprotv.ro/stiri/alegeri-prezidentiale-2019/">Alegeri Prezidentiale 2019</a>
      </h4>
      <h4>
        <a href="https://stirileprotv.ro/stiri/alegeri-prezidentiale-2019/rezultate-oficiale-alegeri-prezidentiale-2019-primele-rezultate-provizorii-anuntate-de-bec.html">REZULTATE OFICIALE ALEGERI PREZIDENŢIALE 2019. Primele rezultate provizorii anunţate de BEC</a>
      </h4>
      <h4>
        <a href="https://stirileprotv.ro/stiri/alegeri-prezidentiale-2019/">Alegeri Prezidentiale 2019</a>
      </h4>
      <h4>
        <a href="https://stirileprotv.ro/stiri/alegeri-prezidentiale-2019/rezultate-exit-poll-alegeri-prezidentiale-2019-rezultatele-vor-fi-anuntate-la-ora-21-00.html">REZULTATE EXIT-POLL ALEGERI PREZIDENŢIALE 2019. Rezultatele vor fi anunţate la ora 21:00</a>
      </h4>
    </article>
  </body>
</html>