<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/algemeen/20191122/slob-mag-financiering-haga-lyceum-stoppen/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-22T13:11:40+00:00"/>
    <meta property="og:title" content="Stoppen financiering Haga mag niet in een keer"/>
    <meta property="og:description" content="DEN HAAG (ANP) - Minister Arie Slob (Voortgezet Onderwijs) mag de financiering van het omstreden Cornelius Haga Lyceum in Amsterdam niet per 1 december volledig stopzetten. Dat is het voorlopige oordeel van de voorzieningenrechter van de Raad van State in een zaak die de islamitische middelbare school had aangespannen."/>
  </head>
  <body>
    <article>
      <h1>Stoppen financiering Haga mag niet in een keer</h1>
      <address><time datetime="2019-11-22T13:11:40+00:00">22 Nov 2019, 13:11</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Minister Arie Slob (Voortgezet Onderwijs) mag de financiering van het omstreden Cornelius Haga Lyceum in Amsterdam niet per 1 december volledig stopzetten. Dat is het voorlopige oordeel van de voorzieningenrechter van de Raad van State in een zaak die de islamitische middelbare school had aangespannen.</b>
      </p>
      <p>Volgens de rechter heeft de minister zich niet aan zijn eigen beleidsregels gehouden voor het inhouden van de bekostiging van scholen. De regel stelt dat Slob de financiering in delen moet afbouwen indien een school niet voldoet aan de voorschriften en dus niet in een keer mag stoppen. Daarmee lijkt het volledig dichtdraaien van de geldkraan voorlopig van de baan.</p>
      <p>Slob wil de financiering stopzetten omdat het schoolbestuur niet op tijd plaats maakte voor een interim-bestuurder, zoals de minister in een zogenoemde aanwijzing had geÃ«ist. De minister verloor het vertrouwen in het schoolbestuur na een vernietigend oordeel van de onderwijsinspectie. De schoolleiding zou optrekken met extremisten, leerlingen de democratische normen en waarden niet overbrengen en onzorgvuldig omspringen met het geld van de school.</p>
      <p>Het Haga Lyceum ontkent de beschuldigingen in alle toonaarden. Daarom lopen er nog diverse procedures, onder meer over het kritische inspectierapport dat volgens de school niet juist is. Het huidige bestuur had al wel een interim-bestuurder op het oog, maar die kon niet op tijd worden benoemd omdat hij geen moslim is en de statuten van de school moesten worden aangepast. De deadline verliep op 17 oktober, waarop Slob besloot de financiering per 1 december te stoppen.</p>
    </article>
  </body>
</html>