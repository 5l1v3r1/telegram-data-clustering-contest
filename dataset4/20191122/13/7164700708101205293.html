<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/regional-news/news_538744/"/>
    <meta property="og:site_name" content="INNnews"/>
    <meta property="article:published_time" content="2019-11-22T13:59:41+00:00"/>
    <meta property="og:title" content="ศรีสะเกษแถลงเดิน-วิ่งเฉลิมพระเกียรติ"/>
    <meta property="og:description" content="นายวัฒนา พุฒิชาติ ผวจ.ศรีสะเกษ พร้อมด้วย นายวิชิต ไตรสร…"/>
  </head>
  <body>
    <article>
      <h1>ศรีสะเกษแถลงเดิน-วิ่งเฉลิมพระเกียรติ</h1>
      <h2>จังหวัดศรีสะเกษ แถลงข่าวเดิน-วิ่ง มินิ ฮาล์ฟมาราธอน เฉลิมพระเกียรติ สู่อุทยานแห่งชาติเขาพระวิหาร เนื่องในโอกาสมหามงคลพระราชพิธีบรมราชาภิเษก</h2>
      <address>
        <time datetime="2019-11-22T13:59:41+00:00">22 Nov 2019, 13:59</time>
      </address>
      <p>นายวัฒนา พุฒิชาติ ผวจ.ศรีสะเกษ พร้อมด้วย นายวิชิต ไตรสรณกุล นายก อบจ.ศรีสะเกษ ท้องถิ่น จ.ศรีสะเกษ นายอำเภอกันทรลักษ์ หัวหน้าอุทยานแห่งชาติเขาพระวิหาร และผู้บังคับการตำรวจภูธร จ.ศรีสะเกษ ได้ร่วมกันแถลงข่าวโครงการสานพลังท้องถิ่นไทยถวายพ่อของแผ่นดิน เดิน-วิ่ง มินิ ฮาล์ฟมาราธอน เฉลิมพระเกียรติ สู่อุทยานแห่งชาติเขาพระวิหาร เนื่องในโอกาสมหามงคลพระราชพิธีบรมราชาภิเษก ในวันที่ 8 ธ.ค.2562 ที่ ร.ร.บ้านภูมิซรอล ต.เสาธงชัย อ.กันทรลักษ์ จ.ศรีสะเกษ เพื่อเป็นการเฉลิมพระเกียรติ สมเด็จพระเจ้าอยู่หัวมหาวชิราลงกรณ บดินทรเทพยวรางกูร รัชกาลที่ 10 เนื่องในโอกาสเฉลิมพระชนมพรรษา 67 พรรษา เพื่อประชาสัมพันธ์อุทยานแห่งชาติเขาพระวิหาร ซึ่งเป็นแหล่งท่องเที่ยวสำคัญทางประวัติศาสตร์และวัฒนธรรมให้เป็นที่รู้จักแพร่หลายทั่วไป ตลอดจนเพื่อส่งเสริมให้เยาวชนและประชาชนทั่วไป ได้ตระหนักถึงความสำคัญของการออกกำลังกายและห่างไกลยาเสพติดอีกด้วย ซึ่งรายได้ทั้งหมดโดยไม่หักค่าใช้จ่าย จะเข้าร่วมโครงการจัดตั้งกองทุนการศึกษาบรมราชาภิเษก 4 พ.ค.2562 ในมูลนิธิร่วมจิตต์น้อมเกล้าฯ โดยมี หัวหน้าส่วนราชการ พนักงานองค์กรปกครองท้องถิ่น และสื่อมวลชน จ.ศรีสะเกษ เข้าร่วมรับฟังการแถลงข่าวในครั้งนี้</p>
      <figure>
        <img src="https://www.innnews.co.th/wp-content/uploads/2019/11/Resize-of-DSC_1911.jpg"/>
      </figure>
      <p>นายวัฒนา กล่าวว่า จ.ศรีสะเกษ กระทรวงมหาดไทย ได้มอบหมายให้กรมการปกครองส่วนท้องถิ่น จัดโครงการและกิจกรรมเฉลิมพระเกียรติ เนื่องในโอกาสมหามงคลพระราชพิธีบรมราชาภิเษก โครงการสานพลังท้องถิ่นไทยถวายพ่อของแผ่นดิน โดย จ.ศรีสะเกษ ร่วมกับ ท้องถิ่น จ.ศรีสะเกษ อบจ.ศรีสะเกษ อ.กันทรลักษ์ และหน่วยงานองค์กรปกครองส่วนท้องถิ่นในพื้นที่ จ.ศรีสะเกษ ได้ร่วมกันจัดขึ้น นับเป็นโอกาสดีที่ จ.ศรีสะเกษ จะได้ต้อนรับนักวิ่งและนักท่องเที่ยวในพื้นที่ เพื่อเป็นการกระตุ้นเศรษฐกิจ ในเรื่องอาหารและที่พัก ซึ่ง จ.ศรีสะเกษ เป็นเมือง Sport City ก็จะได้มีโอกาสในการจัดงานวิ่งต่าง ๆ เราจะให้ความสำคัญของนักวิ่งที่มาเป็นบุคคลพิเศษ ที่มาร่วมเดิน -วิ่ง มินิฮาล์ฟมาราธอน เฉลิมพระเกียรติ</p>
      <p>สู่อุทยานแห่งชาติเขาพระวิหาร ในครั้งนี้ เพราะส่วนหนึ่งของการมาของนักวิ่ง จะเป็นการท่องเที่ยว ซึ่ง จ.ศรีสะเกษ เป็นเมืองที่มีอารยะธรรมที่หลากหลาย และเป็นการประชาสัมพันธ์โดยนักท่องเที่ยวเอง นอกจากนี้ ยังเป็นการกระจายรายได้ให้แก่พี่น้องประชาชนชาว จ.ศรีสะเกษ อีกด้วย ซึ่งในอนาคตเร็ว ๆ นี้ จ.ศรีสะเกษ อาจจะจัดให้มีการวิ่งในภาคกลางคืน หรือไนท์รันขึ้น ซึ่งจะเป็นการเปลี่ยนบรรยากาศสำหรับนักวิ่งที่ชอบวิ่งในช่วงเย็น ไม่อยากตื่นแต่เช้า เมื่อวิ่งเสร็จแล้ว ก็จะมีกิจกรรมการแสดงพื้นเมือง ดังนั้น ตนจึงขอเชิญชวนนักวิ่งทั้งชาวไทยและชาวต่างชาติ มาเข้าร่วมเดิน -วิ่ง มินิฮาล์ฟมาราธอน เฉลิมพระเกียรติฯ สู่อุทยานแห่งชาติเขาพระวิหาร ประจำปี 2562 ในครั้งนี้ด้วย</p>
      <figure>
        <img src="https://www.innnews.co.th/wp-content/uploads/2019/11/Resize-of-DSC_1927.jpg"/>
      </figure>
      <p>สำหรับผู้ที่สมัครไม่ทันตามระยะเวลาที่กำหนด แต่อยากจะเข้าร่วมกิจกรรมดังกล่าว สามารถสวมใส่เสื้อโทนสีเหลือง เพื่อร่วมเดิน – วิ่ง เฉลิมพระเกียรติ ในครั้งนี้ได้ แต่จะไม่ได้รับหมายเลขวิ่งและเหรียญที่ระลึก ซึ่งจะเป็นการร่วมวิ่งออกกำลังกายเพื่อสุขภาพเฉลิมพระเกียรติ นอกจากนี้ ยังได้เปิดรับสมัครช่างภาพจิตอาสา เพื่อร่วมบันทึกภาพกิจกรรมในครั้งนี้อีกด้วย โดยเปิดรับลงทะเบียนผ่านกูเกิ้ลฟอร์ม รายละเอียดหน้าเพจ มินิ – ฮาล์ฟมาราธอน สู่อุทยานแห่งชาติเขาพระวิหาร ซึ่งเปิดรับสมัครตั้งแต่บัดนี้ จนถึงวันที่ 30 พ.ย.2562 นี้ สำหรับผู้ที่สั่งจองเสื้อที่ระลึก และสมัครร่วมกิจกรรม ในระหว่างวันที่ 16 ก.ย.2562 ถึงวันที่ 31 ต.ค.2562 ให้ไปติดต่อรับเสื้อที่ระลึก พร้อมเบอร์วิ่ง ในวันที่ 28 – 29 พ.ย.2562 เวลา 09.00 – 16.00 น. ที่อาคารพลศึกษาวีสมหมาย อบจ.ศรีสะเกษ (ตรงข้าม ร.ร.กีฬา จ.ศรีสะเกษ) หลังจากนั้น ให้ไปติดติดต่อขอรับได้ที่ ร.ร.บ้านภูมิซรอล ต.เสาธงชัย อ.กันทรลักษ์ จ.ศรีสะเกษ ในวันที่ 7 ธ.ค.2562 เวลา 09.00 น. – 20.00 น. และวันที่ 8 ธ.ค. 2562 เวลา 03.00 น. – เวลา 05.00 น.</p>
      <figure>
        <img src="https://www.innnews.co.th/wp-content/uploads/2019/11/Resize-of-DSC_1881.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/Resize-of-DSC_1857.jpg"/>
      </figure>
    </article>
  </body>
</html>