<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/domokos-laszlo-megfelelo-rangra-emelkedett-a-kozpenz-vedelme-2490723"/>
    <meta property="og:site_name" content="hírTV"/>
    <meta property="article:published_time" content="2019-11-22T13:37:00+00:00"/>
    <meta property="og:title" content="Domokos László: Megfelelő rangra emelkedett a közpénz védelme"/>
    <meta property="og:description" content="Csaknem minden második forint közpénzként fordul meg a rendszerben."/>
  </head>
  <body>
    <article>
      <h1>Domokos László: Megfelelő rangra emelkedett a közpénz védelme</h1>
      <address><time datetime="2019-11-22T13:37:00+00:00">22 Nov 2019, 13:37</time> by <a rel="author">MTI</a></address>
      <h4>Magyarországon megfelelő rangra emelkedett a közpénz védelme - jelentette ki Domokos László, az Állami Számvevőszék (ÁSZ) elnöke pénteken egy Salgótarjánban tartott tanácskozáson.</h4>
      <p>A Magyar Pénzügyi-Gazdasági Ellenőrök Egyesületének (MPGE) Nógrád megyei rendezvényén Domokos László - aki egyben az MPGE elnöke is - elmondta, csaknem minden második forint közpénzként fordul meg a rendszerben. A korábbi, közel 50 százalékos újraelosztási ráta 2018-ban 43,5 százalék volt, vagyis majdnem a teljes GDP megfordul egy év alatt az állami szereplők kezében.</p>
      <p>Hangsúlyozta: ez olyan méretű kihívás, amelyhez nagyon komoly feltételeket kell szabni, ezért nagy eredménynek nevezte, hogy az alaptörvény közpénzügyi fejezetet is tartalmaz. Ezzel, pénzügyi tartalmát tekintve, a magyarországi Európa egyik legmodernebb alaptörvénye lett - tette hozzá.</p>
      <p>Domokos László beszélt arról is, hogy a digitalizáció a magyar közigazgatás legnagyobb kihívása. Mint mondta, az ÁSZ folyamatosan törekszik arra, hogy az informatikai eszközök, rendszerek, folyamatok megjelenjenek a szervezet életében, ezt stratégiában is rögzítették.</p>
      <p>Az informatikai stratégia általános feladatának nevezte, hogy támogassa az ellenőrzési és elemzési feladatok ellátását és fejlesztését, a belső szervezeti működést és a bürokrácia csökkentését az adatvédelem és a biztonság szem előtt tartásával.</p>
      <p>Az ellenőrzések és elemzések módszertani fejlesztései, kockázatelemzése, tervezése és végrehajtása során az informatikát az ÁSZ mint eszközt, módszert, és erőforrást veszi igénybe - mondta.</p>
      <p>Kitért arra, nem írja elő törvény, hogy az ellenőrzöttek elektronikusan tartsák a kapcsolatot a számvevőszékkel, mégis 95 százalék fölötti ez az arány.</p>
      <p>A NAV Nógrád Megyei Adó- és Vámigazgatóságán megtartott előadásában az ÁSZ vezetője elmondta: azokkal szemben, akik nem biztosítják a közpénzzel, közvagyonnal bánás alapvető feltételeit sem, pénzügyi zárolást hajtanak végre, legyen az párt, vállalkozó, önkormányzat, vagy intézmény.</p>
      <p>"Erősebb eszközt ma nem tudok elképzelni a közpénz védelmében, mint hogy valaki meg se kapja, amit rosszul költene el" - fogalmazott. Hozzátette: ez a kikényszerítés működik, mert az esetek döntő többségében az érintettek rövid időn belül helyreállítják a gazdálkodás alapfeltételeit.</p>
      <p>Domokos László ismertette, hogy az ÁSZ 2011 óta közel háromszorosára növelte az ellenőrzött szervezetek számát, jelentősen növelve az ellenőrzések lefedettségét. 2018-ban 806 ellenőrzött szervezet számára 2161 javaslatot fogalmazott meg, 212 figyelemfelhívó levelet küldött, és 177 alkalommal értesítette valamelyik hatóságot.</p>
      <p>Kiemelte, hogy az ÁSZ valamennyi jelentése nyilvános, a szervezet honlapján elérhető.</p>
      <p>A salgótarjáni rendezvényen együttműködési megállapodást kötött az Állami Számvevőszék és a Nógrád Megyei Kormányhivatal a lakosság pénzügyi tudatosságának és közpénzügyi ismereteinek bővítése érdekében.</p>
      <p>Az ÁSZ elnöke október 18-án Miskolcon, november 12-én pedig Debrecenben írt alá hasonló megállapodást, a számvevőszék a következő hónapokban további megyei kormányhivatalokkal indít együttműködést.</p>
      <p>MTI</p>
    </article>
  </body>
</html>