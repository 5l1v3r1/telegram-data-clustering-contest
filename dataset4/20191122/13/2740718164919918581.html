<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/unikalus-transplantacijos-atvejis-lietuvoje-mociute-anukei-padovanojo-dali-kepenu.4a8e06f0-0d2d-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-22T13:47:00+00:00"/>
    <meta property="og:title" content="Unikalus transplantacijos atvejis Lietuvoje: močiutė anūkei padovanojo dalį kepenų"/>
    <meta property="og:description" content="Mažoji Barbora šiandien gali džiaugtis artėjančiu antruoju gimtadieniu, tačiau dar visai neseniai jos gyvybė kabojo ant plauko. Prireikus kepenų transplantacijos, paaiškėjo, jog mergaitės mama donore būti negali, tad pagalbos ranką ištiesė močiutė. Ir tik dėka Lietuvos ir Lenkijos medikų operatyvaus bendradarbiavimo bei profesionalumo, ši istorija turi laimingą pabaigą."/>
  </head>
  <body>
    <article>
      <h1>Unikalus transplantacijos atvejis Lietuvoje: močiutė anūkei padovanojo dalį kepenų</h1>
      <address><time datetime="2019-11-22T13:47:00+00:00">22 Nov 2019, 13:47</time> by <a rel="author">Žmonės.lt</a></address>
      <p>
        <b>Mažoji Barbora šiandien gali džiaugtis artėjančiu antruoju gimtadieniu, tačiau dar visai neseniai jos gyvybė kabojo ant plauko. Prireikus kepenų transplantacijos, paaiškėjo, jog mergaitės mama donore būti negali, tad pagalbos ranką ištiesė močiutė. Ir tik dėka Lietuvos ir Lenkijos medikų operatyvaus bendradarbiavimo bei profesionalumo, ši istorija turi laimingą pabaigą.</b>
      </p>
      <p>Transplantacijos vaikų amžiuje yra retos, itin sudėtingos operacijos. Kiekvienas atvejis medikams tampa tikru iššūkiu, o siekiant užtikrinti kokybę, šalių bendradarbiavimas yra būtinas.</p>
      <p>Taip nutiko ir mažylės Barboros atveju – jos tulžis negalėdavo nutekėti iš kepenų į žarnas, dėl to atsirado kepenų uždegimas, vystėsi nepakankamumas. Tokiu atveju, vienintelis būdas gyvybei išgelbėti – kepenų transplantacija. Kadangi Lietuvoje tokių atvejų pasitaiko itin retai, mūsų šalies medikai glaudžiai bendradarbiauja su medicinos profesionalais iš Lenkijos.</p>
      <p>„Barborai buvo likusi gyventi vos savaitė, gydytojai skubiai mus išsiuntė į Lenkiją. Aš turėjau būti donorė, bet atlikus papildomus tyrimus, paaiškėjo, kad netinku. Buvom priversti ieškoti kito donoro“, – prisiminimais laidoje „Sveikatos medis“ dalijasi Barboros mama ir močiutė. Didžiausią padėką jos skiria medikams, išgelbėjusiems mažosios Barboros gyvybę. </p>
      <p>Sužinojusi, kad mamos kepenys yra per didelės mergaitei, į pagalbą atskubėjo ir į Varšuvą atvyko Eglės mama, Barboros močiutė Giedrė Jonaitienė. Atlikus tyrimus, jos išgirdo širdį džiuginantį rezultatą – močiutė tinkama būti donore Barborai.</p>
      <p>„Tai buvo pirmas atvejis Lietuvos praktikoje, kuomet donoru tapo močiutė, o ne tėvai. Buvo labai netikėta, kad mama netiko, nes jos kepenys buvo per didelės vaikui. Tačiau močiutės kepenys tiko ir ji paaukojo dalį savo kepenų anūkei“, – laidoje pasakoja Vaikų ligoninės VU Santaros klinikų vaikų gastroenterologas, profesorius Vaidotas Urbonas, prižiūrėjęs ir atidžiai sekęs visą mergaitės gydymą.</p>
      <p>Anot gydytojo, kepenų transplantacijos atliekamos daugelyje pasaulio šalių, tačiau Lietuvoje tokių operacijų poreikis yra nedidelis, tad su transplantologais sutarta, kad jas atlieka kitų šalių kolegos.</p>
      <p>„Esame labai dėkingi profesoriui Vaidotui Urbonui. Visas praėjusių metų žiemos šventes praleidome su juo besišnekant telefonu ir mūsų viltis palaikė tik jo priežiūra, dėmesys ir optimizmas“, – gražiausius žodžius laidoje profesoriui skiria Barboros artimieji.</p>
    </article>
  </body>
</html>