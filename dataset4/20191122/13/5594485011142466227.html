<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/prokuraturata-oglasi-ofitsialnata-prichina-za-tragediyata-s-9-godishniya-stefan-ot-kardam_news710780.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T13:34:00+00:00"/>
    <meta property="og:title" content="Прокуратурата огласи официалната причина за трагедията с 9-годишния Стефан от Кардам"/>
    <meta property="og:description" content="Таблетките с токсичното вещество са били поставени в дупки в стената, замазани след това с кал"/>
  </head>
  <body>
    <article>
      <h1>Прокуратурата огласи официалната причина за трагедията с 9-годишния Стефан от Кардам</h1>
      <h2>Таблетките с токсичното вещество са били поставени в дупки в стената, замазани след това с кал</h2>
      <address>
        <time datetime="2019-11-22T13:34:00+00:00">22 Nov 2019, 13:34</time>
      </address>
      <p>https://blitz.bg/obshtestvo/regioni/prokuraturata-oglasi-ofitsialnata-prichina-za-tragediyata-s-9-godishniya-stefan-ot-kardam_news710780.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574420752-dfgbd.jpg"/>
      </figure>
      <p><b>Готови са резултатите от три експертизи (съдебно-медицински), назначени по досъдебното производство, по случая с починалото дете в село Кардам, област Добрич. </b><br/><br/>Това съобщи на брифинг в Окръжната прокуратура в Добрич районният прокурор на Районна прокуратура – Генерал Тошево Йорданка Чанева, предава<a href="https://focus-news.bg/news/2019/11/22/2722206/otroven-gaz-fosfin-e-bil-vdishan-ot-deteto-pochinalo-v-selo-kardam-oblast-dobrich.html"> "Фокус". </a><br/><br/>Причина за смъртта е фосфин, вдишан от детето. Той действа във влажна среда и така се отделя отровният газ, в случая с летален ефект.<br/><br/>Таблетките с токсичното вещество са били поставени в дупки в стената, замазани след това с кал. Близостта до леглото на детето е причина за отравянето.<br/><br/>Подобни таблетки не се разпространяват свободно в търговската мрежа, стана ясно още от брифинга. Предстои да се изясни как са попаднали в това домакинство.<br/><br/>Според всички вещи лица децата, включително и починалото, са имали симптоми (гадене, повръщане, коремна болка, диария, замаяност и неправилен сърдечен ритъм) на отравяне с фосфин.<br/><br/>Установената концентрация на веществото в изследваните биологични тъкани значително надвишава нивото на публикувани данни за смъртен случай при отравяне с фосфин, посочи прокурор Чанева.<br/><br/>От 12 до 24 часа при подобни остри отравяния настъпва смърт. По трупа на детето не са установени травматични наранявания, които да имат отношение към настъпването на смъртта. Досъдебното производство се води не срещу конкретно лице, а за престъпление, извършено по непредпазливост.<br/><br/>Отпаднала е версията за склоняване към самоубийство. Към момента другите деца от семейството са настанени от социални работници в съседна къща с по-добри условия на живот. Предоставена е от съседи със съдействието на Община Генерал Тошево.<br/><br/><b>ОЧАКВАЙТЕ ПОДРОБНОСТИ В БЛИЦ!</b></p>
    </article>
  </body>
</html>