<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/politics/metopiki-sygkrousi-ef-olis-tis-ylis-kyvernisis-antipoliteysis-kai-sto-vathos-i-diafthora/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T13:33:58+00:00"/>
    <meta property="og:title" content="Μετωπική σύγκρουση εφ όλης της ύλης κυβέρνησης – αντιπολίτευσης και στο βάθος… η διαφθορά"/>
    <meta property="og:description" content="Σκληρό ροκ, σε πολύ υψηλούς τόνους, άγρια αντιπαράθεση εντός κι εκτός Βουλής, επαναφορά ζητημάτων όπως η αδιαφάνεια, η εξυπηρέτηση συμφερόντων από πλευράς ΝΔ, θα βρίσκονται πλέον σε ημερήσια διάταξη."/>
  </head>
  <body>
    <article>
      <h1>Μετωπική σύγκρουση εφ όλης της ύλης κυβέρνησης – αντιπολίτευσης και στο βάθος… η διαφθορά</h1>
      <h2>Σκληρό ροκ, σε πολύ υψηλούς τόνους, άγρια αντιπαράθεση εντός κι εκτός Βουλής, επαναφορά ζητημάτων όπως η αδιαφάνεια, η εξυπηρέτηση συμφερόντων από πλευράς ΝΔ, θα βρίσκονται πλέον σε ημερήσια διάταξη.</h2>
      <address><time datetime="2019-11-22T13:33:58+00:00">22 Nov 2019, 13:33</time> by <a rel="author">ΤοΒΗΜΑ Team</a></address>
      <p>Εκεχειρία μεταξύ ΝΔ και ΣΥΡΙΖΑ τέλος. Τα πρώτα σημάδια μιας σφοδρής πολιτικής σύγκρουσης που θα κρατήσει τουλάχιστον μια τετραετία, είχαν φανεί αμέσως μετά το καλοκαίρι. Η ανασύνταξη δυνάμεων ενός κόμματος που υπέστη δεινή ήττα, ξεκίνησε από τη ΔΕΘ με την ομιλία Τσίπρα και συνεχίστηκε με τις περιοδείες που κάνει ανά την Ελλάδα.</p>
      <p>Αν και η προσέλευση του κόσμου στις συγκεντρώσεις, αλλά και το προσκλητήριο στήριξης του isryiza δεν… τραβάει, είναι τουλάχιστον απογοητευτικά, ωστόσο, ο Αλέξης Τσίπρας χάραξε πλέον το δρόμο της αντιπολίτευσης που θα κάνει.</p>
      <p>
        <a href="https://www.in.gr/2019/11/22/greece/tourkiko-sxedio-kata-tis-elladas-moxlo-metanasteytiko/">Τουρκικό σχέδιο κατά της Ελλάδας με μοχλό το μεταναστευτικό</a>
      </p>
      <p>Σκληρό ροκ, σε πολύ υψηλούς τόνους, άγρια αντιπαράθεση εντός κι εκτός Βουλής, επαναφορά ζητημάτων όπως η αδιαφάνεια, η εξυπηρέτηση συμφερόντων από πλευράς ΝΔ, θα βρίσκονται πλέον σε ημερήσια διάταξη.</p>
      <p>Η χημεία μεταξύ Κυριάκου Μητσοτάκη και Αλέξη Τσίπρα είναι σχεδόν ανύπαρκτη. Η αστική ευγένεια μεταξύ δύο αρχηγών κομμάτων θα υπάρχει πάντα, όμως, σε καμιά περίπτωση δεν θα μπορέσουν να ξεπεράσουν τις διαχωριστικές γραμμές που τους χωρίζουν.</p>
      <p>Και γι’ αυτό θα ακούγονται όλο και πιο συχνά πολύ σκληρές εκφράσεις μεταξύ των εκπροσώπων δύο εντελώς διαφορετικών κόσμων.</p>
      <p>Το πρώτο ουσιαστικό μπρα ντε φερ έγινε στην «Ώρα του πρωθυπουργού» με αφορμή την επίκαιρη ερώτηση του αρχηγού της αξιωματικής αντιπολίτευσης σχετικά με την «επιεική στάση της κυβέρνησης απέναντι στους δράστες οικονομικών εγκλημάτων και εγκλημάτων διαφθοράς».</p>
      <p>Ενα θέμα που ασφαλώς ο ΣΥΡΙΖΑ πιστεύει ότι είναι προνομιακό πεδίο του και μπορεί να χτυπά τη ΝΔ. Και τα όσα ακούστηκαν προοιωνίζονται μια πολύ θερμή κοινοβουλευτική περίοδο.</p>
      <p>Ειδικότερα, ο  Κυριάκος Μητσοτάκης κλήθηκε να απαντήσει στον Αλέξη Τσίπρα, την «Ώρα του πρωθυπουργού», σε επίκαιρη ερώτηση για τη διαφθορά.</p>
      <p>Ο πρόεδρος του ΣΥΡΙΖΑ χαρακτήρισε «δειλό» και «ψεύτη» τον πρωθυπουργό, με τον κ. Μητσοτάκη να περνά στην αντεπίθεση και να υποστηρίζει ότι ο κ. Τσίπρας είναι «θεσμικά αδιάβαστος», κάνοντας λόγο για «σκελετούς που παραμένουν κρυμμένοι στην ντουλάπα».</p>
      <p>Η σφοδρή πολιτική αντιπαράθεση συνεχίστηκε με τους ίδιους τόνους και στις δευτερολογίες.</p>
      <p>Ειδικότερα, στη δευτερολογία του, ο Αλέξης Τσίπρας αναρωτήθηκε για ποιον λόγο οι Financial Times δεν προέβησαν σε επανόρθωση, αφού «όπως υποστήριξε ο κ. Μητσοτάκης έκαναν λάθος ανάγνωση της κυβερνητικής τροπολογίας».</p>
      <h4>Τσίπρας: Σας παραδίδω στη χλεύη του ελληνικού λαού</h4>
      <p>Ο αρχηγός της αξιωματικής αντιπολίτευσης επέμεινε πως το δημοσίευμα ήταν σωστό.</p>
      <p>«Το μόνο που θα κάνει το δικαστικό όργανο που προβλέπετε, θα είναι να κρίνει αν πέρασε ή όχι το 18μηνο. Για μια σειρά από υποθέσεις έχει παρέλθει το 18μηνο. Ποιους κοροϊδεύετε;» είπε ο πρόεδρος του ΣΥΡΙΖΑ.</p>
      <figure>
        <img src="https://www.in.gr/wp-content/uploads/2019/11/mm_025221574415054-1-600x400.jpg"/>
      </figure>
      <p>Όσον αφορά τις αλλαγές του Ποινικού Κώδικα, ο κ. Τσίπρας τόνισε ότι ο ΣΥΡΙΖΑ «χωρίς σκελετούς στην ντουλάπα του» έφερε εις πέρας αυτήν την κορυφαία μεταρρύθμιση. Και απευθυνόμενος στον κ. Μητσοτάκη, είπε: «Βουλευτές σας σήμερα, την υπερψήφισαν. Για το άρθρο 86. σας ρωτάμε τόσο καιρό αν συμφωνείτε ή όχι η δωροδοκία να αφορά την άσκηση καθηκόντων. Λέτε ότι υπάρχει νομολογία. Αλλά λέτε ότι διαφωνείτε (με τη διάταξή μας)». «Σας παραδίδω στη χλεύη του ελληνικού λαού».</p>
      <h3>Μητσοτάκης: Κυβερνήσατε 4 χρόνια και καταδικαστήκατε από τον ελληνικό λαό.</h3>
      <p>Από την πλευρά του, ο πρωθυπουργός στη δευτερολογία του κατηγόρησε τον Αλέξη Τσίπρα ότι επιμένει στην δήθεν σκανδαλολογία γιατί επιχειρεί να διαφοροποιηθεί, καθώς ακόμα και μέρος των πολιτών που ψήφισαν ΣΥΡΙΖΑ φαίνεται να συμφωνεί με τις μεγάλες μεταρρυθμίσεις που κάνει η κυβέρνηση εδώ και τέσσερις μήνες. «Θέλετε να κάνετε τη χώρα ένα απέραντο δικαστήριο για το χθες. Εγώ προτιμώ να την μετατρέψω σε ένα απέραντο εργοτάξιο για το αύριο» ξεκαθάρισε ο πρωθυπουργός.</p>
      <p>«Μετά από τέσσερα χρόνια διακυβέρνησης δεν μπορείτε να εμφανίζεστε ως οι νέοι, οι καθαροί, οι αμόλυντοι. Τέλειωσε αυτό, δεν περνά άλλο αυτή η καραμέλα» ανέφερε με νόημα ο πρωθυπουργός. Και υπενθύμισε ότι αυτή η τακτική αποδοκιμάστηκε από τον ελληνικό λαό στις πρόσφατες εκλογές.</p>
      <p>«Είχατε τη δυνατότητα να με ρωτήσετε για την πορεία της οικονομίας, για το προσφυγικό, για τις παρεμβάσεις στα πανεπιστήμια, για την εφαρμογή του αντικαπνιστικού νόμου, για ένα σύνολο θεμάτων που απασχολούν τους πολίτες πολύ περισσότερο. Τέσσερα χρόνια ως πρωθυπουργός, το αγαπημένο σας θέμα ήταν η διαπλοκή, τα δήθεν σκάνδαλα, για να δείξετε πως υπάρχει μια διαχωριστική γραμμή του ΣΥΡΙΖΑ με το κακό παρελθόν. Δεν σας βγήκε σε καλό αυτή η επιμονή. Ήταν οι συζητήσεις που ανέβηκαν πολύ περισσότερο, οι τόνοι με σκληρές κουβέντες. Καταλαβαίνω και συμπάσχω με τις εσωτερικές σας αντιφάσεις. Δεν είναι εύκολο να βλέπετε ανθρώπους που στήριξαν τον ΣΥΡΙΖΑ να συντάσσονται με την κυβέρνηση σε καίριες πολιτικές αποφάσεις» ανέφερε με νόημα.</p>
      <figure>
        <img src="https://www.in.gr/wp-content/uploads/2019/11/mm_025221574415054-600x400.jpg"/>
      </figure>
      <p>Και πρόσθεσε: «Κυβερνήσατε 4 χρόνια και καταδικαστήκατε από τον ελληνικό λαό. Η βολική αντιπολίτευση για εμάς είναι κακή για τον τόπο. Εύχομαι να καταφέρουμε να συμφωνήσουμε σε θέματα. Αν επιμένετε σε αυτή την ακραία διχαστική ρητορική, θα βρεθείτε σε απόλυτη σύγκρουση με μία κοινωνία που δεν είναι πια εκεί, έχει φύγει μπροστά, εμείς θα μιλάμε για το μέλλον. Αυτή την πολιτική θα υπηρετούμε».</p>
      <p>Τέλος ο πρωθυπουργός κάλεσε τον Αλέξη Τσίπρα να εγκαταλείψει την ακραία ρητορική και να ασκήσει ουσιαστική αντιπολίτευση, προειδοποιώντας τον ότι η τακτική που ακολουθεί θα τον φέρει σε σύγκρουση με την ίδια την κοινωνία.</p>
      <p>Είναι φανερό ότι εκφράσεις όπως «δειλός» και «ψεύτης» για τον Κ. Μητσοτάκη θα έχουν ανάλογη απάντηση.</p>
      <p>
        <a href="https://www.tovima.gr/2019/11/22/society/ieres-aythairesies-sta-meteora/">«Ιερές» αυθαιρεσίες στα Μετέωρα</a>
      </p>
    </article>
  </body>
</html>