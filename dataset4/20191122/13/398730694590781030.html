<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/fotboll/hamrens-island-mot-rumanien-i-em-playoff/"/>
    <meta property="og:site_name" content="DN.SE"/>
    <meta property="article:published_time" content="2019-11-22T13:19:16+00:00"/>
    <meta property="og:title" content="Hamréns Island mot Rumänien i EM-playoff"/>
    <meta property="og:description" content="Rumänien på hemmaplan. Det väntar Erik Hamréns Island i playoffsemifinalen om en biljett till fotbolls-EM. Lars Lagerbäcks Norge ställs mot Serbien."/>
  </head>
  <body>
    <article>
      <h1>Hamréns Island mot Rumänien i EM-playoff</h1>
      <address><time datetime="2019-11-22T13:19:16+00:00">22 Nov 2019, 13:19</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Rumänien på hemmaplan.<br/>Det väntar Erik Hamréns Island i playoffsemifinalen om en biljett till fotbolls-EM.<br/>Lars Lagerbäcks Norge ställs mot Serbien.</b>
      </p>
      <p>De sista biljetterna till EM delas ut i vår. På fredagen lottades de inledande playoff-mötena och där stod det klart att Island spelar sin semifinal hemma i Reykjavik den 26 mars mot Rumänien, som Sverige mötte i EM-kvalet.</p>
      <p>Semifinalerna avgörs i enkelmöten.</p>
      <p>Sverige, Danmark och Finland är redan klara för EM. Skulle Island och Norge ta sig igenom playoff-rysaren blir det alltså fem nordiska länder i mästerskapet nästa år.</p>
      <p><b>Lars Lagerbäcks Norge</b> möter Serbien i semifinalen på Ullevål i Oslo. Norrmännen är erkänt starka på hemmaplan, där laget inte har förlorat på 15 matcher – en svit som sträcker sig över tre år.</p>
      <p>Norge har hemmaplansfördel även i en eventuell playoff-final, där Skottland eller Israel väntar.</p>
      <p>– Klart det är positivt, annars skulle jag ljuga. Klarar vi den första matchen mot Serbien så är det alltid en viss fördel att spela på hemmabana. Man kan säga att vi hade tur med lottningen, säger Lars Lagerbäck i en videointervju på norska landslagets Twitterkonto.</p>
      <p><b>Hamréns Island spelar borta</b> i en eventuell playoff-final, mot Ungern eller Bulgarien.</p>
      <p>20 av 24 EM-lag är redan klara. De sista fyra platserna ska fördelas bland 16 länder, som har säkrat en plats i playoff tack vare sina Nations League-framgångar.</p>
      <p>EM spelas i tolv olika länder den 12 juni till 12 juli 2020.</p>
      <details>
        <summary>Fakta. Så spelas playoffsemifinalerna</summary>
        <p><b>Grupp A: </b>Island–Rumänien, Bulgarien–Ungern (x).</p>
        <p><b>Grupp B:</b> Bosnien-Hercegovina–Nordirland (x), Slovakien–Irland.</p>
        <p><b>Grupp C:</b> Norge–Serbien (x), Skottland–Israel.</p>
        <p><b>Grupp D:</b> Georgien–Belarus (x), Nordmakedonien–Kosovo.</p>
        <p>De två vinnarna i varje grupp möts i en final den 31 mars. Vinnarna i semifinalerna märkta ”(x)” får hemmaplan i finalerna. Vinnarna i de fyra finalerna kniper de sista biljetterna till EM 2020.</p>
        <p>EM lottas den 30 november i Bukarest. 20 av 24 lag är EM-klara och resterande fyra ansluter efter playoff i mars. Eventuellt kan det krävas en ny lottning om något ”värdland” säkrar sin slutspelsplats i playoff. Samtliga värdnationer kommer att spela minst två av sina gruppspelsmatcher på hemmaplan.</p>
      </details>
      <p>
        <a href="https://www.dn.se/sport/fotboll/allt-om-fotbolls-em-2020-datum-spelorter-klara-lag/">Guide: Allt om fotbolls-EM 2020 – datum, spelorter, klara lag</a>
      </p>
    </article>
  </body>
</html>