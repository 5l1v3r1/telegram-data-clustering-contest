<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/smettere-di-fumare-farmaco-antidiabete-placa-lastinenza-da-nicotina/1328018/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T13:04:48+00:00"/>
    <meta property="og:title" content="Smettere di fumare, farmaco antidiabete placa l’astinenza da nicotina"/>
    <meta property="og:description" content="LA SCOPERTA - E' quanto risulta dallo studio del gruppo di ricerca coordinato dal professor Roberto Ciccocioppo della Scuola di Scienze del Farmaco e dei Prodotti della Salute e composto dalla dottoressa Esi Domi e dal professor Massimo Ubaldi e da colleghi dell’Università di Bologna, della Linköping University in Svezia e dell’azienda statunitense Omeros Corporation"/>
  </head>
  <body>
    <article>
      <h1>Smettere di fumare, farmaco antidiabete placa l’astinenza da nicotina</h1>
      <h2>LA SCOPERTA - E' quanto risulta dallo studio del gruppo di ricerca coordinato dal professor Roberto Ciccocioppo della Scuola di Scienze del Farmaco e dei Prodotti della Salute e composto dalla dottoressa Esi Domi e dal professor Massimo Ubaldi e da colleghi dell’Università di Bologna, della Linköping University in Svezia e dell’azienda statunitense Omeros Corporation</h2>
      <address><time datetime="2019-11-22T13:04:48+00:00">22 Nov 2019, 13:04</time> by <a rel="author">Alessandra Pierini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Fsmettere-di-fumare-farmaco-antidiabete-placa-lastinenza-da-nicotina%2F1328018%2F">Condividi231</a><a href="https://twitter.com/intent/tweet?text=Smettere+di+fumare%2C++farmaco+antidiabete+placa++l%27astinenza+da+nicotina&amp;url=https%3A%2F%2Fwww.cronachemaceratesi.it%2F2019%2F11%2F22%2Fsmettere-di-fumare-farmaco-antidiabete-placa-lastinenza-da-nicotina%2F1328018%2F">Tweet</a>Email231 Condivisioni</p>
      <p>
        <b>Importante scoperta dei ricercatori Unicam che può rappresentare una nuova strategia nella battaglia per smettere di fumare. Un farmaco comunemente usato per trattare il diabete di tipo 2 abolisce infatti i segni caratteristici dell’astinenza da nicotina: è quanto dimostrato dal gruppo di ricerca coordinato dal professor Roberto Ciccocioppo della Scuola di Scienze del Farmaco e dei Prodotti della Salute di Unicam e composto dalla dottoressa Esi Domi e dal professor Massimo Ubaldi e da colleghi dell’Università di Bologna, della Linköping University in Svezia e dell’azienda statunitense Omeros Corporation. Lo studio è stato appena pubblicato dalla prestigiosa rivista internazionale Journal of Neurosciences.</b>
      </p>
      <p>L’astinenza da nicotina provoca in coloro che tentano di smettere di fumare diversi effetti collaterali, quali aumento dell’appetito, irrequietezza, ansia, irritabilità e depressione, tanto che molti fumatori non smettono di fumare, anche se estremamente motivati a farlo, per non essere costretti ad affrontare dei sintomi così spiacevoli. Il pioglitazone, farmaco utilizzato nelle terapie antidiabetiche, ha come bersaglio uan specifico recettore, PPARγ, che si trova in aree del cervello coinvolte nella dipendenza da sostanze. «Con il nostro lavoro di ricerca – sottolinea il prof. Ubaldi – abbiamo dimostrato che le iniezioni dirette di pioglitazone nell’area cerebrale dell’ippocampo di topi hanno ridotto i segni di astinenza fisica da nicotina, inclusi i tremori. L’iniezione di pioglitazone in un’altra area, l’amigdala, ha invece migliorato i sintomi dell’ansia associati alla sospensione della nicotina».<b>Il gruppo di ricercatori Unicam ha avuto il ruolo di coordinamento della ricerca anche delle altre unità italiane, svedesi ed americane ed inoltre il laboratorio del professor Ciccocioppo è stato il primo a dimostrare che il farmaco antidiabetico pioglitazone può essere utile nel trattamento della dipendenza da sostanze da abuso come alcol e nicotina.</b></p>
      <p>I soggetti fortemente dipendenti dalla nicotina hanno un rischio maggiore di circa il 30% di sviluppare il diabete di tipo 2. I risultati di questo studio suggeriscono che, se usato in pazienti diabetici con abitudine al fumo, il pioglitazone, oltre a migliorare la sensibilità all’insulina, può rappresentare un valido aiuto per smettere di fumare attenuando i sintomi fisici ed emotivi dovuti all’astinenza da nicotina. «Anche a nome dell’intera comunità universitaria – ha sottolineato il Rettore Unicam Claudio Pettinari – esprimo grande soddisfazione per questo ulteriore successo che conferma l’eccellenza della qualità della ricerca scientifica Unicam, sempre più spesso riconosciuta anche a livello internazionale, in settori di notevole interesse che coinvolgono il benessere e la salute pubblica».</p>
    </article>
  </body>
</html>