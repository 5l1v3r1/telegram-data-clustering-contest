<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/klaipedoje---j-jocytes-islydetuves-bus-sunku-atsisveikinti-ne-tik-su-komanda-bet-ir-su-lietuva-1751853/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T13:14:00+00:00"/>
    <meta property="og:title" content="Klaipėdoje – J. Jocytės išlydėtuvės: „Bus sunku atsisveikinti ne tik su komanda, bet ir su Lietuva“"/>
    <meta property="og:description" content="Reklama"/>
  </head>
  <body>
    <article>
      <h1>Klaipėdoje – J. Jocytės išlydėtuvės: „Bus sunku atsisveikinti ne tik su komanda, bet ir su Lietuva“</h1>
      <address><time datetime="2019-11-22T13:14:00+00:00">22 Nov 2019, 13:14</time> by <a rel="author">LMKL</a></address>
      <p>Reklama</p>
      <p>
        <b>Klaipėdos „Neptūno“ komandoje sezoną pradėjusi Justė Jocytė pasitinka etapo Moterų lygoje pabaigą. Penktadienio mūšis uostamiestyje su Kauno „Aistėmis-LSMU“ 14-metei merginai taps atsisveikinimo rungtynėmis, mat jau lapkričio 27-ąją ji pakels sparnus į Prancūziją, kur karjerą tęs Tony Parkerio valdomoje Vilerbano ASVEL krepšinio akademijoje.</b>
      </p>
      <h3>Šį sezoną pelnomi taškai</h3>
      <p>„Bus sunku atsisveikinti ne tik su šia komanda, bet ir su pačia Lietuva, – tinklalapiui „<a href="http://www.moterulyga.lt/">Moterulyga.lt</a>“ atviravo J. Jocytė. – Labiausiai neramina tai, kad atvažiavus (į Prancūziją) viskas bus nauja. Žinau, kad bus sunku palikti viską, kas buvo čia metai iš metų, ir adaptuotis naujoje erdvėje. Išlieku rami tuo klausimu ir stengiuosi žiūrėti į tai pozityviai.“</p>
      <p>Jaunoji krepšininkė šį sezoną įprastai rungtyniavo keliais frontais: Moterų lygoje gynė „Neptūno“ garbę, Moksleivių krepšinio lygoje (MKL) atstovavo Vlado Knašiaus krepšinio mokyklai, taip pat kartu su Lietuvos jaunučių rinktine sužaidė Europos jaunimo lygos turą.</p>
      <p>MKL pirmenybėse J. Jocytė U18 čempionate vidutiniškai rinko po 29 taškus ir 38,8 naudingumo balo bei pagal šiuos rodiklius neturėjo sau lygių. Palangiškė taip pat atkovojo po 11,3 kamuolio (penktas rezultatas) ir atliko po 7,5 rezultatyvaus perdavimo (antras).</p>
      <p>Reklama</p>
      <p>Dvikovoje su Alytaus sporto ir rekreacijos centro komanda ji sumetė 42 taškus, sugriebė 12 kamuolių, išdalijo 14 rezultatyvių perdavimo ir užfiksavo net 57 balų naudingumą.</p>
      <p>Moterų lygoje J. Jocytė per trejas rungtynes fiksavo 13,3 taško, 5 atkovotų kamuolių, 3,7 rezultatyvaus perdavimo ir 19,3 naudingumo balo rodiklius.</p>
      <p>„Kažkiek įgavau patirties žaidžiant jau nebe su vaikais“, – trumpai patirtį „Neptūno“ ekipoje apibendrino J. Jocytė.</p>
      <p>Prieš naują etapą Prancūzijoje moterų krepšinio talentas taip pat debiutavo Lietuvos moterų rinktinėje ir atšventė 14-ąjį gimtadienį.</p>
      <p>Manto Šerniaus vadovaujamo trenerių štabo pasitikėjimo dvikovoje su Albanija sulaukusi J. Jocytė per devynias minutes pasižymėjo 4 taškais, 3 rezultatyviais perdavimais, atkovojo ir perėmė po 1 kamuolį.</p>
      <p>Rinktinei patraukus žaisti į Turkiją, mergina paliko stovyklą ir koncentravosi ties likusiomis dienomis Lietuvoje.</p>
      <p>Reklama</p>
      <p>„Savo šansą išnaudojau gana neblogai. Aišku, galėjau ir geriau, bet buvo daug jaudulio, kas gal kiek ir sutrukdė. Neįkainojama patirtis, kuri tik pridėjo daugiau pasitikėjimo savimi. Smagu, kad gavau šansą iš arti pamatyti, kaip atrodo profesionali rinktinė ir su ja treniruotis“, – tinklalapiui „Moterulyga.lt“ sakė jauniausia visų laikų rinktinės debiutante tapusi krepšininkė.</p>
      <p>Tai buvo tik vienas iš daugelio skambių įvykių J. Jocytei skaičiuojant 14-uosius gyvenimo metus.</p>
      <p>V. Knašiaus krepšinio mokyklos auklėtinė pastaraisiais metais MKL laimėjo U14 ir U16 mergaičių čempionatus, individualiai buvo pripažinta geriausia net septyniose apdovanojimų kategorijose, o vasarą vainikavo Lietuvai istorinis sidabras Europos jaunučių čempionate, kuriame šalies žvaigždutė taip pat pateko į simbolinį turnyro penketuką.</p>
      <p>Daugumai mergaičių įkvėpimu tapusi J. Jocytė pripažįsta – šis gyvenimo laikotarpis tapo tikrai neeiliniu.</p>
      <p>„Man asmeniškai buvo superiniai metai. Kiek visko įvyko ir labai greitai. Vasarą laimėtas sidabras su U16, prisijungimas prie „Neptūno“ komandos, galimybė parodyti save moterų rinktinėje ir, aišku, naujas gyvenimo etapas Prancūzijoje“, – džiaugėsi J. Jocytė.</p>
      <p>Jos atsisveikinimo rungtynių Klaipėdoje startas – 17 val. Dvikovą tiesiogiai transliuos DELFI TV ir Moterų lygos svetainė „moterulyga.lt“.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/j-jocytes-atsisveikinima-aptemde-pralaimejimas-kaunietems-1751969/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/metu-klaipedieciai/25-aji-karta-apdovanoti-metu-klaipedieciai-1751094/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/moteru-rinktineje-debiutavo-13-mete-j-jocyte-o-lietuves-nuslave-albanes-1750008/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/metu-klaipedieciai/toks-talentas-gimsta-tik-karta-per-simtmeti-1749868/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/debiutui-rinktineje-besirengianti-jaunoji-jocyte-1749283/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/juste-jocyte-kelia-sparnus-i-prancuzija-1747770/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/13-mete-j-v-jocyte---jau-moteru-krepsinio-rinktines-nare-1742244/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/juste-jocyte-ispudingai-debiutavo-moteru-lygoje-1741163/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>