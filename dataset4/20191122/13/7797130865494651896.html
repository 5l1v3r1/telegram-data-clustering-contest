<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546072/Poslanici-SRS-Sinisi-Malom-Ne-zanima-nas-Djilas-nego-zasto-ste-smanjili-penzije.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T13:13:00+00:00"/>
    <meta property="og:title" content="Poslanici SRS Siniši Malom: Ne zanima nas Đilas, nego zašto ste smanjili penzije"/>
    <meta property="og:description" content="Trećeg dana rasprave o predlogu budžeta za 2020. godinu poslanici su sa ministrom finansija najviše polemisali o..."/>
  </head>
  <body>
    <article>
      <h1>Poslanici SRS Siniši Malom: Ne zanima nas Đilas, nego zašto ste smanjili penzije</h1>
      <address>
        <time datetime="2019-11-22T13:13:00+00:00">22 Nov 2019, 13:13</time>
      </address>
      <p>Trećeg dana rasprave o predlogu budžeta za 2020. godinu poslanici su sa ministrom finansija najviše polemisali o penzijama i predsedniku Stranke slobode i pravde Draganu Đilasu.</p>
      <p>Poslanik Srpske radikalne stranke Nemanja Šarović rekao je na današnjoj sednici da je "bio predizborni ili razvojni, budžet svakako loš".</p>
      <p>On je ponovio pitanje "zašto se vlada bavi vraćanjem nekretnina oduzetih pre 70 ili 80 godina, a ne vraća penzije koje su oduzeli protivustavnim zakonom".</p>
      <p>Šarović je izneo računicu PIO fonda da je penzioneru čija je penzija krajem 2014. godine iznosila 50 hiljada dinara, posle smanjenja i svih povećanja u medjuvremenu, do kraja septembra 2018. godine ukupno oduzeto 282.800 dinara.</p>
      <p>On je od ministra finansija tražio da on dostavi svoj obračun sa uračunatom kamatom i iznese kolike bi bile penzije da nije bilo umanjenja.</p>
      <p>Ministar finansija Siniša Mali odgovorio je da je dobio šlagvort da se ponovo vrati na Dragana Đilasa i njegovu imovinu i dodao da su nam Đilas i bivša vlast ostavili deficit, manjak u budžetu i kasu u minusu.</p>
      <p>"Taj minus iznosi 7,6 milijardi evra po tadašnjem kursu, a za to vreme Đilas je u svojim firmama prihodovao 619 miliona evra i sebi isplati dobit od 105 miliona. Tu je odgovor na pitanje gde su penzije", rekao je Mali.</p>
      <p>On je zahvalio penzionerima koji su "razumeli u kom stanju se nalazi država" i koji su najviše osetili teret reformi.</p>
      <p>Šarović je odgovorio da ni penzionere ni njega ne zanima Dragan Đilas.</p>
      <p>"Ako vi mislite da ćete to što ste u zadnjih pet godina oteli ogroman novac penzionerima pravdati vlašću Đilasa do 2012. godine, grdno se varate. To što vi kažete hvala penzionerima, vi to okačite mačku o rep", rekao je Šarović i ponovio zahtev da se iznese podatak kolika je ušteda od penzija.</p>
      <p>"Ko je to vas ovlastio da vi odredite da će penzioneri snositi trošak reformi? Što niste vi u vladi snosili taj trošak", pitao je Šarović.</p>
      <h3>Orlić: Radikali drže Đilasa na vlasti u Opštini Stari grad</h3>
      <p>Odgovorio mu je poslanik SNS-a Vladimir Orlić optužbom da se radikali zalažu za smanjivanje penzija, koje su, kako je istakao, danas veće za 13,7 do 19,4 odsto u odnosu na 2014. godinu.</p>
      <p>Orlić je rekao da radikali "drže Đilasa na vlasti u opštini Stari Grad" i pitao koliko su desetina miliona dinara uzeli zajedno iz džepa gradjana na toj opštini.</p>
      <p>Siniša Mali je pitao Šarovića kako može da zaboravi profite Dragana Đilasa i stanje u zemlji do 2013. godine i ponovio da odluka o smanjenju penzija nije bila laka, ali da je Aleksandar Vučić tada postupio hrabro i odgovorno.</p>
      <p>Šarović je ponovio da za penzije garantuje država i da u njih ne sme da se dira, odnosno da se ušteda mogla ostvariti na mnogo drugih načina.</p>
      <p>"Opet ste izbegli, gospodine Mali, možda zbog tog telefona kojim se neprestano bavite, da odgovorite koliko je tačno miliona evra uštedela država time što ste isplaćivali manje penzije", zaključio je Šarović.</p>
      <p>Poslanici će danas završiti načelnu raspravu o budžetu, a sledeće nedelje očekuje se rasprava o amandmanima i glasanje.</p>
    </article>
  </body>
</html>