<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kristoffersen-advarer-stjerneskuddet---hold-beina-pa-jorda/71789017"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T13:30:24+00:00"/>
    <meta property="og:title" content="Kristoffersen advarer stjerneskuddet: - Hold beina på jorda"/>
    <meta property="og:description" content="Lucas Pinheiro Braathen (19) er klar til å ta opp arven etter Marcel Hirscher. I framtida kan han bli Henrik Kristoffersens fremste konkurrent."/>
  </head>
  <body>
    <article>
      <h1>Kristoffersen advarer stjerneskuddet: - Hold beina på jorda</h1>
      <h2>Lucas Pinheiro Braathen (19) er klar til å ta opp arven etter Marcel Hirscher. I framtida kan han bli Henrik Kristoffersens fremste konkurrent.</h2>
      <address><time datetime="2019-11-22T13:30:24+00:00">22 Nov 2019, 13:30</time> by <a rel="author">Magnus Gamlem</a></address>
      <p>ØKERN (Dagbladet): Norsk-brasilianske Lucas Pinheiro Braathen (19) føler seg rimelig sikker på at han allerede er tidenes beste alpinist med brasilianske aner.</p>
      <p>
        <b>- Uten å høres ekkel ut, så vil jeg kanskje tro det, ler han, og sammenlikner skikjøringen med å danse samba mellom portene.</b>
      </p>
      <p>Foreløpig har det imidlertid kommet lite oppmerksomhet fra det gigantiske, idrettsgale landet i Sør-Amerika.</p>
      <p>- Ikke noe annet enn når jeg besøker bestemor. Da introduserer hun meg som verdensmester på ski til alle der borte. Familien synes det er utrolig gøy, forteller han til Dagbladet.</p>
      <p>Men det er Norge han representerer, og i verdenscupåpningen havnet han på alles lepper.</p>
      <h3>Satser mot verdenstoppen</h3>
      <p>19-åringen lå på 23.-plass etter førsteomgangen i Sölden, men var best av alle i omgang nummer to og endte på 6.-plass.</p>
      <p>- Den feteste helga noensinne, beskriver han.</p>
      <p>En utrolig prestasjon av unggutten, som det norske folket kan få mye glede av i åra som kommer.</p>
      <p>
        <b>Pinheiro Braathen har tidligere uttalt at han skal bli verdens beste alpinist innen to år. Overfor Dagbladet moderer han seg litt, men det står ikke på ambisjonene.</b>
      </p>
      <p>- Jeg er kanskje ikke verdens beste innen 2021, men jeg mener det er mulig å kunne hamle opp med toppen, sier han offensivt.</p>
      <h3>- Må holde beina på jorda</h3>
      <p>Skal han nå toppen i slalåm og storslalåm, må han blant annet utkonkurrere landsmann Henrik Kristoffersen.</p>
      <p>
        <b>- Han kan bli nest best, så lenge jeg er best, gliser Kristoffersen om lagkameraten.</b>
      </p>
      <p>- Ja, vi får se på det. Det er ikke planen min i hvert fall, kontrer Pinheiro Braathen.</p>
      <p>
        <b>Den allerede svært meritterte 25-åringen kommer med noen råd til sin yngre kollega.</b>
      </p>
      <p>- Lucas kjører veldig bra på ski, og jeg har stor tro på at han kan kjøre veldig fort i framtida også. Samtidig gjelder det å holde beina litt plantet på jorda. Det er bare andre gangen han tar verdenscuppoeng, og nå er det en liten «hype». Det gjelder å gjøre de riktige tingene og ha litt is i magen, råder Kristoffersen.</p>
      <figure>
        <img src="https://dbstatic.no/71792723.jpg?imageId=71792723&amp;width=1024&amp;height=615"/>
        <figcaption><b>STJERNETRIO:</b> Aksel Lund Svindal, Lucas Pinheiro Braathen og Henrik Kristoffersen. Foto: Nina Hansen / Dagbladet Vis mer</figcaption>
      </figure>
      <h3>Tar opp arven etter Hirscher</h3>
      <p>Kristoffersens fremste konkurrent, Marcel Hirscher, ga seg som aktiv alpinist før årets sesong. Østerrikeren var den store stjerna til skimerket Atomic. Nå er Lucas Pinheiro Braathen plukket ut som en potensiell etterfølger.</p>
      <p>
        <b>Fem skifabrikker kjempet om 19-åringens signatur, men det var Atomic som gikk seirende ut. Nordmannen er klar på at han ønsker å ta opp arven etter Hirscher.</b>
      </p>
      <p>- Det er klart, det er målet. Det er et ganske stort navn å leve opp til, men jeg skal prøve mitt beste. Med den støtten de har gitt meg, så tror jeg det er helt mulig, sier Pinheiro Braathen, som føler skimerket virkelig satser på ham.</p>
      <p>- Det er et veldig tett samarbeid, og det blir jobbet hardt hver eneste dag. Det gjør at jeg kan være tidlig ute med det beste som er å få tak i. Vi sender videoer til hverandre, sender tider, ser hvilke ski som går fortest, hva skal produseres, hva skal ikke produseres og så videre, forteller han.</p>
      <h3>Følges opp av pappa</h3>
      <p>Det er flere likheter mellom Kristoffersen og Pinheiro Braathen. Begge har fått tett oppfølging av fedrene i løpet av karrieren, og sistnevnte skjønner hvorfor folk drar paralleller mellom de to.</p>
      <p>Han mener imidlertid at hans forhold til sin far skiller seg litt fra Kristoffersen.</p>
      <p>
        <b>- Han er tett på, men han er ikke så fysisk tett på. Han er ikke med på alt av samlinger og overalt ellers. Han kommer og ser noen renn i ny og ne, men han hjelper meg veldig mye med det som er utenom ski. Alt av avtaler og mobiler går via pappa, så han hjelper meg utrolig mye. Men han er ingen trener for meg, sånn som han var da jeg var mindre.</b>
      </p>
      <p>Pinheiro Braathen mener farens hjelp er uvurderlig for hans satsing.</p>
      <p>- Det er helt avgjørende. Jeg er bare 19 år, så når det kommer til alt av det økonomiske, så har ikke jeg peiling ennå. Da er det veldig fint å ha en far som vet mye om det, sier han.</p>
      <h3>Legger planer på is</h3>
      <p>19-åringen startet alpinsatsingen da han var ti år gammel. Ved fylte 13 år forsto han at han var over gjennomsnittet interessert i å bli best, og siden har det aller meste handlet om å kjøre fort på ski.</p>
      <p>Pinheiro Braathen har tidligere gitt seg selv to år på å bli best, hvis ikke flytter han til USA for å studere. Etter den voldsomme åpningen i Sölden har perspektivet endret seg litt.</p>
      <p>- Nå har jeg lagt lista litt høyere enn det som var planlagt for denne sesongen her, så da ser det kanskje ut som det bare blir å kjøre på med dette her, sier han.</p>
    </article>
  </body>
</html>