<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/kradziez-laptopa-z-danymi-studentow-sggw-zatrzymano-trzech-gruzinow/"/>
    <meta property="og:site_name" content="Polsat News"/>
    <meta property="article:published_time" content="2019-11-22T13:13:00+00:00"/>
    <meta property="og:title" content="Kradzież laptopa z danymi studentów SGGW. Zatrzymano trzech Gruzinów"/>
    <meta property="og:description" content="Ursynowscy policjanci zatrzymali trzech obywateli Gruzji podejrzanych o kradzież laptopa z danymi studentów jednej z warszawskich uczelni - powiedział w piątek rzecznik Komendy Rejonowej Policji Warszawa II, asp. szt. Robert Koniuszy. Chodzi o Szkołę Główną Gospodarstwa Wiejskiego."/>
  </head>
  <body>
    <article>
      <h1>Kradzież laptopa z danymi studentów SGGW. Zatrzymano trzech Gruzinów</h1>
      <address>
        <time datetime="2019-11-22T13:13:00+00:00">22 Nov 2019, 13:13</time>
      </address>
      <p>
        <b>Ursynowscy policjanci zatrzymali trzech obywateli Gruzji podejrzanych o kradzież laptopa z danymi studentów jednej z warszawskich uczelni - powiedział w piątek rzecznik Komendy Rejonowej Policji Warszawa II, asp. szt. Robert Koniuszy. Chodzi o Szkołę Główną Gospodarstwa Wiejskiego.</b>
      </p>
      <related>
        <a href="https://www.polsatnews.pl/wiadomosc/2019-11-14/nieprawidlowe-dane-o-bezrobociu-po-falszowaniu-ankiet-szwedzki-urzad-statystyczny-zrobil-korekte/"/>
      </related>
      <p>Jak poinformował asp. szt. Robert Koniuszy, policjanci wpadli na trop podejrzanych, gdy zajmowali się sprawą okradania kierowców pojazdów. Sprawcy przebijali opony, a gdy właściciele wysiadali, zabierali rzeczy pozostawione w samochodzie.</p>
      <p>- W ten sposób weszli w posiadanie laptopa będącego własnością jednej z warszawskich uczelni wyższych, w którym zładowały się dane osobowe kandydatów na studia - wskazał policjant.</p>
      <p>Dodał, że według śledczych za kradzieżą mogą stać 58, 45 i 37-letni Gruzini.</p>
      <p>
        <b>"Laptopa nie znaleziono"</b>
      </p>
      <p>- Mężczyźni spotykali się w rożnych dzielnicach stolicy i przekazywali sobie skradzione przedmioty. Najczęściej był to sprzęt elektroniczny w postaci telefonów komórkowych i laptopów, a także pieniądze. To, co zdobyli najczęściej wstawiali do lombardów. Dla mężczyzn jednak nie liczyła się zawartość sprzętu, a jedynie jego wartość rynkowa - podał Koniuszy.</p>
      <p>Wskazał także, że mężczyźni każdego dnia nocowali w innym miejscu - "dlatego zatrzymanie ich nie było łatwe".</p>
      <p>
        <a href="https://www.polsatnews.pl/wiadomosc/2019-11-12/zbezczeszczony-kosciol-we-francji/">
          <b>ZOBACZ: Zbezczeszczony kościół we Francji. Tabernakulum połamane, monstrancja i hostia skradzione</b>
        </a>
      </p>
      <p>Do zatrzymania doszło we wtorek na przy ul. Targowej na warszawskiej Pradze. - W trakcie przeszukania pojazdów znaleźli przedmioty pochodzące z kradzieży i służące do ich popełnienia. Część sprzętu została odzyskana również z lombardów - tłumaczył policjant. Jak dowiedziała się PAP, nie odnaleziono jednak laptopa z danymi.</p>
      <p>Mężczyźni usłyszeli zarzuty kradzieży, za które może im grozić nawet do pięciu lat więzienia. - Policjanci i prokuratora złożyli do sądu wnioski o zastosowanie wobec mężczyzn środków zapobiegawczych w postaci tymczasowych aresztów - dodał Koniuszy.</p>
      <p>
        <b>Pesel, adres zamieszkania, seria i numer dowodu </b>
      </p>
      <p>SGGW informowała, że 5 listopada br. doszło do kradzieży komputera przenośnego użytkowanego przez jednego z pracowników. "Na dysku tego komputera znajdowały się dane osobowe przetwarzane w trakcie postępowań rekrutacyjnych w ostatnich latach na studia w SGGW" - przekazywała uczelnia.</p>
      <p>Jak podano w komunikacie SGGW na dysku komputera znajdowały się dane osobowe kandydatów obejmujące m.in.: imię, drugie imię, nazwisko, nazwisko rodowe, imiona rodziców, pesel, płeć, narodowość, obywatelstwo, adres zamieszkania, serię i numer dowodu osobistego. Były też dane m.in. o ukończonej szkole średniej, numerach telefonu komórkowego i stacjonarnego, roku ukończenia szkoły średniej, roku matury i dacie świadectwa maturalnego, wynikach uzyskanych na egzaminie maturalnym, ukończonych studiach, ukończonej uczelni, ocenie na dyplomie, średniej ze studiów i kierunku studiów, o który kandydat się ubiega.</p>
      <p>Rzecznik stołecznej SGGW Krzysztof Szwejk opublikował na stronie uczelni komunikat w tej sprawie. "Pragnę dodać, że dane osobowe studentów i kandydatów na studia w SGGW zostały wykradzione, gdyż jeden z pracowników lekkomyślnie kopiował je na przenośny komputer. Nie miał do tego prawa i zrobił to wbrew obowiązującym na uczelni procedurom" - oświadczył.</p>
      <p>
        <a href="https://www.polsatnews.pl/wiadomosc/2019-09-21/smierc-malego-swiadka-koronnego-w-lubelskim-areszcie-byl-w-czteroosobowej-celi/">
          <b>ZOBACZ: Śmierć małego świadka koronnego w lubelskim areszcie. Był w czteroosobowej celi</b>
        </a>
      </p>
      <p>Urząd Ochrony Danych Osobowych wszczął kontrolę w sprawie zgłoszenia dotyczącego naruszenia ochrony danych osobowych w Szkole Głównej Gospodarstwa Wiejskiego w Warszawie - poinformował PAP rzecznik prasowy Urzędu Ochrony Danych Osobowych Adam Sanocki.</p>
      <p>Dodał, że prezes UODO podjął czynności kontrolne, które mają ustalić, czy przetwarzanie danych w SGGW odbywa się zgodnie z RODO.</p>
      <p>Zgodnie z przepisami RODO prezes UODO ma możliwość nakładania administracyjnych kar pieniężnych. Ich wysokość zależy o rodzaju naruszenia, które mogą wynieść do 20 mln euro, a w przypadku przedsiębiorstwa – w wysokości do 4 proc. jego całkowitego rocznego światowego obrotu z poprzedniego roku obrotowego, przy czym zastosowanie ma kwota wyższa.</p>
      <p>
        <a href="https://www.polsatnews.pl/wideo/trzeba-anulowac-bo-przegramy-za-duzo-osob-tak-sejm-wybieral-czlonkow-krs_6760146/">WIDEO - "Trzeba anulować, bo przegramy, za dużo osób". Tak Sejm wybierał członków KRS</a>
      </p>
      <figure>
        <img src="https://r.dcs.redcdn.pl/http/o2/redefine/cp/gy/gyrurtqb7njv1v4xmspbbkiro61gc3wm.jpg"/>
      </figure>
    </article>
  </body>
</html>