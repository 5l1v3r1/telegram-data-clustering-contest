<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058083_aggodnak-a-cdu-jovojeert--karrenbauer-lemond-ha-a-kuldottek-nem-tamogatjak"/>
    <meta property="og:site_name" content="Népszava"/>
    <meta property="article:published_time" content="2019-11-22T13:24:00+00:00"/>
    <meta property="og:title" content="Aggódnak a CDU jövőjéért – Karrenbauer lemond, ha a küldöttek nem támogatják"/>
    <meta property="og:description" content="Felettébb rossz hangulatban kezdődött a német kereszténydemokraták lipcsei kongresszusa. A párt ugyan vezeti a közvélemény-kutatásokat, de a felmérések szerint mindössze 25-27 százalékon áll."/>
  </head>
  <body>
    <article>
      <h1>Aggódnak a CDU jövőjéért – Karrenbauer lemond, ha a küldöttek nem támogatják</h1>
      <address><time datetime="2019-11-22T13:24:00+00:00">22 Nov 2019, 13:24</time> by <a rel="author" href="https://nepszava.hu/szerzo/ronay-tamas/" target="_blank">Rónay Tamás</a></address>
      <p>
        <b>Felettébb rossz hangulatban kezdődött a német kereszténydemokraták lipcsei kongresszusa. A párt ugyan vezeti a közvélemény-kutatásokat, de a felmérések szerint mindössze 25-27 százalékon áll.</b>
      </p>
      <p>Az őszi három keletnémet tartományi választáson is gyengén szerepelt, ráadásul a CDU elnöke, Annegret Kramp-Karrenbauer népszerűségi mutatói is rosszak, legutóbb már csak 19 százalék bízott abban, hogy jó kancellár lenne Angela Merkel mandátumának 2021-es lejárta után. Sokan Friedrich Merzben, a CDU egykori frakcióvezetőjében látják a nagy megmentőt, aki tavaly Kramp-Karrenbauerrel szemben indult a pártelnökválasztáson, de hajszállal alulmaradt vele szemben. Többen azt remélték, hogy Merz már a lipcsei kongresszuson előtérbe kerül, ő azonban aligha akarja most kenyértörésre vinni a dolgot. A CDU elnöke előzetesen közölte, tartalmi, programbéli témákról lesz szó, amivel arra utalt: nem beszélnek személyi kérdésekről. Az biztos ugyanakkor, hogy Merz nem adta fel kancellári ambícióit, nemrégiben keményen bírálta Angela Merkelt, attól ugyanakkor látványosan ódzkodik, hogy a pártelnököt is nyilvánosan támadja.</p>
      <p>Minden jel arra vall, Merkelnek igaza volt, amikor egykor úgy vélte, hogy a pártelnöki és a kancellári tisztség elválaszthatatlanok egymástól. Bármekkora legyen is az összhang a két tisztség gyakorlója között, elkerülhetetlenek a súrlódások. Ráadásul Merkel hiába próbál fokozatosan visszavonulni, a védelmi tárcát irányító Kramp-Karrenbauer túl szürkének tűnik az árnyékában. Sok kérdésben nem is könnyű közös nevezőre jutniuk. A kongresszuson több küldött beadványt kívánt benyújtani az ellen, hogy az Egyesült Államok által kémkedéssel vádolt kínai cég, a Huawei szerepet vállalhasson az országban a szupergyors 5G mobilinternet-hálózat felépítésében. A kancellár azonban nem akarja kizárni a versenyből a kínai céget sem, ha az megtartja az előírásokat. Várhatóan kompromisszumos megoldás születik. A CDU egyik vezető politikusa, Norbert Röttgen olyan javaslatot nyújtott be, melynek értelmében a Huaweit fokozott ellenőrzésnek vetik alá, de nem zárják ki.</p>
      <p>Kramp-Karrenbauer bejelentette, lemond, ha a küldöttek nem támogatják.</p>
    </article>
  </body>
</html>