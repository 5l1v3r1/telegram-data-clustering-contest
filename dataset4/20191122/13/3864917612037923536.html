<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823633-gpu-zapevnae-so-slidstvo-u-spravah-majdanu-ne-zupinitsa.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T13:19:00+00:00"/>
    <meta property="og:title" content="ГПУ запевняє, що слідство у справах Майдану не зупиниться"/>
    <meta property="og:description" content="Генпрокуратура направить до органів досудового розслідування 114 кримінальних справ, які пов’язані з масовими протестами у 2013-2014 роках."/>
  </head>
  <body>
    <article>
      <h1>ГПУ запевняє, що слідство у справах Майдану не зупиниться</h1>
      <h2>Генпрокуратура направить до органів досудового розслідування 114 кримінальних справ, які пов’язані з масовими протестами у 2013-2014 роках.</h2>
      <address>
        <time datetime="2019-11-22T13:19:00+00:00">22 Nov 2019, 13:19</time>
      </address>
      <p>Відповідна інформація оприлюднена на <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=261569">сайті відомства</a>.</p>
      <p>“У зв’язку із закінченням строку повноважень досудового розслідування органами прокуратури 114 проваджень щодо злочинів, пов’язаних з масовими протестами у 2013-2014 рр., будуть скеровані до органів досудового розслідування”, - йдеться у повідомленні.</p>
      <p>При цьому прокурори спеціально створеного департаменту процесуального керівництва в цих провадженнях зможуть проводити невідкладні процесуальні дії для розслідування, поки не завершиться передача матеріалів справ до відповідних органів, зазначають у ГПУ.</p>
      <p>Зокрема, до Державного бюро розслідувань, в якому вже створили спеціальний слідчий підрозділ для розслідування злочинів, пов’язаних із подіями на Майдані у 2013-2014 рр., відійде 50 проваджень, ще 43 – до Національного антикорупційного бюро. Решта проваджень будуть передані – до органів Національної поліції, СБУ та Державної податкової служби.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2822108-gpu-stvorila-inventarizacijnu-komisiu-dla-peredaci-sprav-majdanu-organam-slidstva.html">ГПУ створила інвентаризаційну комісію для передачі "справ Майдану" органам слідства</a>
      </blockquote>
      <p>Як повідомлялося, адвокат родин героїв Небесної сотні Євгенія Закревська оголосила голодування, вимагаючи прийняття ВР поправки, яка дасть змогу продовжити розслідування справ Майдану після втрати 20 листопада Генпрокуратурою слідчих функцій.</p>
      <p>Як відомо, розслідуванням справ Майдану займалося управління спецрозслідувань ГПУ, яке очолював прокурор Сергій Горбатюк. Але з 20 листопада прокуратура втратила повноваження на розслідування кримінальних проваджень, і управління Горбатюка було розформовано.</p>
      <p>У вересні в <a href="https://www.ukrinform.ua/tag-gpu">ГПУ</a> створили департамент процесуального керівництва у кримінальних провадженнях про злочини, скоєні у зв'язку з масовими протестами у 2013–2014 роках, до нього увійшли три відділи.</p>
      <p>До кінця листопада більшу частину справ про події на Євромайдані мали передати для розслідування до ДБР, а також в СБУ, Нацполіцію і НАБУ. У ГПУ повідомляли, що співробітникам управління спеціальних розслідувань запропонували або перейти на роботу в ДБР, щоб і надалі займатися розслідуванням майданівських справ, або після атестації продовжити роботу в ГПУ у новому департаменті процесуального керівництва у справах Майдану.</p>
      <p>15 листопада Рада почала розглядати законопроєкт №2116 про внесення змін до Закону України «Про Державне бюро розслідувань» щодо вдосконалення діяльності ДБР, але не встигла розглянути всі правки. Наступне пленарне засідання парламенту заплановано на 3 грудня.</p>
    </article>
  </body>
</html>