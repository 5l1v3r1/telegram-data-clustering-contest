<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/v-ivano-frankivsku-reyderi-zahopili-miskiy-rinok-policiya-ne-vtruchajetsya-zmi-641748.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T13:13:33+00:00"/>
    <meta property="og:title" content="В Івано-Франківську рейдери захопили міський ринок. Поліція не втручається - ЗМІ"/>
    <meta property="og:description" content="Відповідно до реєстру Мін'юсту новим «власником» ринку стала резидентка непідконтрольної Україні Авдіївки, а новим «керівником» - житель окупованої Авдіївки"/>
  </head>
  <body>
    <article>
      <h1>В Івано-Франківську рейдери захопили міський ринок. Поліція не втручається - ЗМІ</h1>
      <address>
        <time datetime="2019-11-22T13:13:33+00:00">22 Nov 2019, 13:13</time>
      </address>
      <h4>Відповідно до реєстру Мін'юсту новим «власником» ринку стала резидентка непідконтрольної Україні Авдіївки, а новим «керівником» - житель окупованої Авдіївки</h4>
      <p>В Івано-Франківську рейдери захопили продовольчий ринок. Наприкінці жовтня було змінено місце реєстрації керуючої компанії - ТОВ «Торговий сервіс», її засновника і директора. Відповідно до реєстру Мін'юсту новим «власником» ТОВ стала резидентка непідконтрольної Україні Авдіївки, а новим «керівником» - житель окупованої Авдіївки.</p>
      <p>Про це йдеться в розслідуванні <a href="https://www.obozrevatel.com/crime/kak-rejderyi-iz-dnr-zahvatili-ryinok-v-ivano-frankovske-i-pochemu-ih-ne-vidit-mestnaya-politsiya.htm">«Обозревателя» в статті «Як рейдери з «ДНР» захопили ринок в Івано-Франківську і чому їх не бачить місцева поліція»</a>.</p>
      <p>Компанія, що багато років є власником міського ринку, звернулася до поліції і суду з заявами про рейдерство. «Також в компанії заявили, що люди спортивної статури захопили і викрали службову машину, що перевозила документацію і трудові книжки працівників», - написав журналіст «Обозревателя».</p>
      <p>За інформацією ЗМІ, 27 жовтня чоловіки в балаклавах увірвалися на територію ринку, побили охоронця, зламали двері офісу і захопили будівлю адміністрації. Поліцейські, які охороняли територію, не зупинили явно злочинні дії. Їх задовольнили представлені рейдерами «документи» про зміну права власності, зареєстровані держреєстратором однієї з сільрад Кіровоградської області. Цікаво, що незабаром реєстратор заявив, що таких реєстраційних операцій не здійснював.</p>
      <p>«Самоназвані власники ринку працюють за сфальсифікованими документами. Ніяких офіційних рахунків немає. Зібрані кошти передаються новим «власникам», в так звану, «ДНР». Ніяких комунальних платежів або відрахувань до міського бюджету не здійснюють», - повідомив справжній власник Ігор Халаменда.</p>
      <p>Багаторічні власники вже довели в Мін'юсті, що зміни до реєстру внесені незаконно. Офіційний лист, підписаний міністром юстиції Молюською, підтверджує їх право власності. Однак за цей час нові «власники» встигли передати ринок у оренду третій стороні, яка за допомогою людей спортивної статури контролює ринок.</p>
      <p>Як повідомляють ЗМІ, днями в присутності поліції ці люди напали на представника справжнього власника, який намагався поспілкуватися з рейдерами. Цікаво, що поліція і далі не втручається в ситуацію, при тому, що у відношенню нападників відкрите кримінальне провадження за трьома статтями Кримінального кодексу. На думку місцевого адвоката Тараса Жарський, це свідчить, що окремі представники поліції можуть перебувати в змові з «новими власниками».</p>
      <p>Мер Івано-Франківська Руслан Марцінків в коментарі інтернет-ресурсу «Галичина» заявив, що містяни налякані подіями навколо ринку, але поліція не робить нічого, щоб їх заспокоїти.</p>
      <p>«Я звернувся до ОДА, до представників влади. Наше спокійне місто не повинне повертатися до бандитських методів. На незаконні дії повинні реагувати силовики. Люди стурбовані і очікують підтримки правоохоронних органів», - зазначив міський голова.</p>
      <related>
        <a href="https://glavcom.ua/news/daishnik-yakiy-peresliduvav-jevromaydanivcya-otrimaje-moralnu-kompensaciyu-u-300-tisyach--641699.html"/>
        <a href="https://glavcom.ua/news/prikarpatec-viddav-aferistovi-60-tisyach-griven-za-rozmitnennya-avto-641597.html"/>
        <a href="https://glavcom.ua/news/na-mikolajivshchini-u-kolishnogo-viyskovogo-viluchili-granatometi-ta-narkotiki-641574.html"/>
      </related>
    </article>
  </body>
</html>