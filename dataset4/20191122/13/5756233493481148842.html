<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622763/%D9%81%D8%B1%D9%85%D8%A7%D9%86%D8%AF%D9%87-%D9%BE%D8%AF%D8%A7%D9%81%D9%86%D8%AF-%D9%87%D9%88%D8%A7%DB%8C%DB%8C-%D8%A7%D8%B1%D8%AA%D8%B4-%D8%AF%D8%B4%D9%85%D9%86%D8%A7%D9%86-%D8%B1%D8%A7-%D8%A7%D8%B2-%DA%A9%D8%B1%D8%AF%D9%87-%D8%AE%D9%88%D8%AF-%D9%BE%D8%B4%DB%8C%D9%85%D8%A7%D9%86-%D9%85%DB%8C%E2%80%8C%DA%A9%D9%86%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T13:49:00+00:00"/>
    <meta property="og:title" content="فرمانده پدافند هوایی ارتش: دشمنان را از کرده خود پشیمان می‌کنیم"/>
    <meta property="og:description" content="فرمانده نیروی پدافند هوایی ارتش با بیان اینکه اگر دشمنان خیالی به سرشان زد ما در میدان آنها را از کرده خود پشیمان می‌کنیم، تاکید کرد: آنها خود می‌دانند که ورودشان به فضای جمهوری اسلامی ایران برعهده خودشان است، اما خروج‌شان قطعا با آنها نخواهد بود."/>
  </head>
  <body>
    <article>
      <h1>فرمانده پدافند هوایی ارتش: دشمنان را از کرده خود پشیمان می‌کنیم</h1>
      <address>
        <time datetime="2019-11-22T13:49:00+00:00">22 Nov 2019, 13:49</time>
      </address>
      <p>
        <i>فرمانده نیروی پدافند هوایی ارتش با بیان اینکه اگر دشمنان خیالی به سرشان زد ما در میدان آنها را از کرده خود پشیمان می‌کنیم، تاکید کرد: آنها خود می‌دانند که ورودشان به فضای جمهوری اسلامی ایران برعهده خودشان است، اما خروج‌شان قطعا با آنها نخواهد بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش قرارگاه رسانه‌ای رزمایش مدافعان آسمان ولایت ۹۸، امیر سرتیپ «علیرضا صباحی‌فرد» فرمانده نیروی پدافند هوایی ارتش جمهوری اسلامی ایران در مرحله نهایی رزمایش مشترک پدافند هوایی مدافعان آسمان ولایت ۹۸ گفت: همانگونه که در این رزمایش توانستیم با موفقیت به اهداف‌مان دست پیدا کنیم، اگر دشمن هم خیالی به سرش زد ما در میدان مقابله هم دشمنان را از کرده خود پشیمان می‌کنیم.</p>
      <p>وی تصریح کرد: دشمنان نیز خود می‌دانند که ورودشان به فضای جمهوری اسلامی ایران برعهده خودشان است اما خروج‌شان قطعا با آنها نخواهد بود.</p>
      <figure>
        <img src="https://aftabnews.ir/files/fa/news/1398/9/1/362096_676.jpg"/>
      </figure>
      <p>فرمانده نیروی پدافند هوایی ارتش با بیان اینکه همانطور که قبل از رزمایش قول داده بودیم توانستیم بر اهداف سخت در نظر گرفته شده در این رزمایش فائق آییم، اظهار داشت: به همه اهداف این رزمایش دست یافتیم و توانستیم هر هدفی که وارد آسمان منطقه رزمایش شد را مقتدرانه منهدم کنیم و اجازه برگشت به آنها ندهیم.</p>
      <p>صباحی‌فرد ادامه داد: هر هدف و پهپادی که وارد منطقه رزمایش شد، با هوشیاری و آتش سامانه‌های پدافندی، لاشه آن بر روی زمین باقی مانده است.</p>
      <p>رزمایش مشترک پدافند هوایی مدافعان آسمان ولایت ۹۸ در منطقه عمومی سمنان از روز گذشته (پنج‌شنبه) با هدف ارتقای آمادگی رزمی، هم‌افزایی توان پدافند هوایی نیروهای مسلح در شرایط نزدیک به رزم واقعی و در منطقه‌ای به وسعت ۴۱۶ هزار کیلومتر مربع و در منطقه عمومی سمنان آغاز شد.</p>
      <p>در این رزمایش انواع سامانه‌های بومی موشکی و راداری ارتفاع پست، متوسط و بلند به عملیات مقابله با انوع تهدیدات هوایی خواهند پرداخت.</p>
      <p>صبح امروز نیز عملیات اسکرامبل پهپادهای رزمی نیروی پدافند هوایی ارتش برای نخستین بار در رزمایش مشترک پدافند هوایی مدافعان آسمان ولایت ۹۸ و با حمله گسترده هواگردهای مهاجم دشمن انجام شد.</p>
      <p>همچنین اهداف ارتفاع بلند مهاجم در مرحله نهایی رزمایش مشترک پدافند هوایی مدافعان آسمان ولایت ۹۸ با شلیک سامانه بومی تلاش نیروی پدافند هوایی ارتش سرنگون شدند.</p>
    </article>
  </body>
</html>