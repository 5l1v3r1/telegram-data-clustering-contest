<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/abd-rakkadaki-petrol-bolgesi-cezraya-geri-dondu-1391644"/>
    <meta property="og:site_name" content="Karar.com"/>
    <meta property="article:published_time" content="2019-11-22T13:12:00+00:00"/>
    <meta property="og:title" content="ABD, Rakka'daki petrol bölgesi 'Cezra'ya geri döndü"/>
    <meta property="og:description" content="ABD, Rakka'da bulunan petrol bölgesi Cezra'ya geri döndü. Irak'tan gönderilen askerler, yoğun güvenlik önlemleri altında Cezra'ya konuşlandı. Bölgede 30 civarında ABD askerinin olduğu belirtilirken, üssün çevresine yerleştirilen ABD'li güçler zaman zaman devriye de attı."/>
  </head>
  <body>
    <article>
      <h1>ABD, Rakka'daki petrol bölgesi 'Cezra'ya geri döndü</h1>
      <address>
        <time datetime="2019-11-22T13:12:00+00:00">22 Nov 2019, 13:12</time>
      </address>
      <p>
        <b>ABD, Rakka'da bulunan petrol bölgesi Cezra'ya geri döndü. Irak'tan gönderilen askerler, yoğun güvenlik önlemleri altında Cezra'ya konuşlandı. Bölgede 30 civarında ABD askerinin olduğu belirtilirken, üssün çevresine yerleştirilen ABD'li güçler zaman zaman devriye de attı.</b>
      </p>
      <p>Barış Pınarı Harekatı'nın ardından Suriye'nin kuzeyinde bazı bölgelerden çekilen ABD ordusu, geçen sene Rakka batısında kurduğu Cezra üssüne geri döndü.</p>
      <p>Cezra'ya dün akşam saatlerinde bir grup asker gönderildiği ortaya çıktı. Irak'tan gönderilen askerler, havadan ve karadan yoğun güvenlik önlemleri altında Cezra bölgesine ulaşarak petrol bölgesinde konuşlandı. Bölgede 30 civarında ABD askerinin olduğu öğrenilirken, üssün çevresinde ABD askerleri zaman zaman devriye turları attı.</p>
      <p>
        <b>TRUMP'TAN PETROL AÇIKLAMASI</b>
      </p>
      <p>Rakka'ya 4 kilometre yakınlıkta bulunan Cezra bölgesinin çevresinde petrol kuyuları bulunuyor.</p>
      <p>Suriye'de 400 civarında askeri bulunan ABD, Suriye kuzeyinde petrol bölgeleri olan Deyrizor, Rakka, Kamışlı, Derbesiye, Rimelan, Çılağa, Derik ve Haseke kırsalında petrol bölgelerinde askerlerini bulunduruyor.</p>
      <p>ABD Başkanı Donald Trump, Suriye'nin doğusundaki petrol sahalarını güvence altına almak için bölgede asker bırakacaklarını açıklamış, "Petrolü güven altına aldık. O nedenle az sayıda ABD askeri petrolün olduğu bölgelerde kalacak ve biz de petrolü koruyacağız. Petrolle ne yapacağımıza sonra karar vereceğiz" demişti.</p>
      <related>
        <a href="https://www.karar.com/guncel-haberler/abd-ve-ypg-suriye-petrolleri-icin-ortak-devriye-yapti-1379889"/>
      </related>
      <related>
        <a href="https://www.karar.com/guncel-haberler/cavusoglundan-abdye-petrol-mesaji-suriyenin-zenginlikleri-suriye-halkinindir-1378784"/>
      </related>
      <related>
        <a href="https://www.karar.com/dunya-haberleri/abdden-petrol-sahasi-deyrizora-asker-takviyesi-1365383"/>
      </related>
    </article>
  </body>
</html>