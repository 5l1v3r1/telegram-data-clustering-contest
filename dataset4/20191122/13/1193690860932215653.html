<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/suspilstvo/ihor-mazur-rozpoviv-pro-rozvytok-podii-navkolo-chechenskoi-spravy-u-polshchi-203280.html"/>
    <meta property="og:site_name" content="5 канал"/>
    <meta property="article:published_time" content="2019-11-22T13:06:00+00:00"/>
    <meta property="og:title" content="&quot;Буцімто воював у Чечні разом з Яценюком&quot;: Мазур прокоментував те, що РФ передала Польщі матеріали щодо нього"/>
    <meta property="og:description" content="Завтра з матеріалами має ознайомитись український консул"/>
  </head>
  <body>
    <article>
      <h1>"Буцімто воював у Чечні разом з Яценюком": Мазур прокоментував те, що РФ передала Польщі матеріали щодо нього</h1>
      <address>
        <time datetime="2019-11-22T13:06:00+00:00">22 Nov 2019, 13:06</time>
      </address>
      <p>Росія переслала Польщі матеріали "чеченської справи", за якою поляки затримали громадянина України Ігоря Мазура. Згідно з цими матеріалами, Мазур був командиром підрозділу, де служив Арсеній Яценюк та брати Тягнибоки.  розповів він сам у коментарі <a href="https://www.radiosvoboda.org/a/news-mazur-topolia-chechenska-sprava/30285123.html">"Радіо Свобода"</a>.</p>
      <p>За словами Мазура, завтра з ними має ознайомитись український консул.</p>
      <p>Сам Мазур називає показання сфальсифікованими та вибитими з політв'язнів кремля Миколи Карпюка та Станіслава Клиха.</p>
      <p>"Має консул завтра зустрітися із прокурором окружним, йому дадуть, я думаю, подивитися ці документи. Я думаю, це ті покази, які вибиті з Миколи Карпюка, Станіслава Клиха, який зараз лікується у психіатричній лікарні після тих катувань; ще покази кількох росіян, які сиділи у російських тюрмах сиділи за кримінальні злочини, а потім через 20 років згадали, що ще й "у Чечні воювали". Тобто це – надумані покази, бо, за тими матеріалами, я був командиром підрозділу, де служив Арсеній Яценюк, брати Тягнибоки, служили хлопці, які на той час були взагалі дітьми – не можна воювати у три з половиною роки", – сказав активіст.</p>
      <blockquote>Як повідомляв 5.UA, 9 листопада за запитом Російської Федерації в Польщі затримали одного з лідерів "УНА-УНСО", ветерана АТО Ігоря Мазура. В ніч проти 14 листопада Мазур повернувся до України. Перед цим його передали на поруки Генерального консула України у Любліні. Посол України в Польщі Андрій Дещиця повідомив, що Інтерпол не закрив справу Мазура. І наразі вона "у підвішеному стані". Суд ще має визначити, передавати Мазура Москві, чи закрити справу.</blockquote>
    </article>
  </body>
</html>