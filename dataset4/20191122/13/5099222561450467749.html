<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23507389-primar-din-maramures-impuscat-vecina-tragand-dupa-iepure.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T13:15:00+00:00"/>
    <meta property="og:title" content="Un primar din Maramureș a împușcat o vecină, trăgând după un iepure"/>
    <meta property="og:description" content="Primarul comunei Săcălășeni, județul Maramureș, Emilian Pop, este cercetat de polițiști după ce și-a împuşcat o vecină cu o pușcă airsoft, trăgând după un iepure din curtea casei sale."/>
  </head>
  <body>
    <article>
      <h1>Un primar din Maramureș a împușcat o vecină, trăgând după un iepure</h1>
      <address><time datetime="2019-11-22T13:15:00+00:00">22 Nov 2019, 13:15</time> by <a rel="author">Redactia</a></address>
      <p><b>Primarul comunei Săcălășeni, județul Maramureș, Emilian Pop, este cercetat de polițiști după ce și-a împuşcat o vecină cu o pușcă airsoft, trăgând după un iepure din curtea casei sale.</b><br/><br/>Purtătorul de cuvânt al IPJ Maramureș, Florina Meteș, a declarat, vineri, pentru Mediafax, că, în funcție de cele constatate în acest caz, urmează să fie luate măsuri de către polițiști.<br/><br/>„Polițiștii Serviciului Arme, Explozibili și Substanțe Periculoase din cadrul IPJ Maramureș s-au sesizat din oficiu privind un incident care a avut loc în comuna Săcălășeni, un bărbat fiind cercetat cu privire la aspectele apărute. Urmează să fie luate măsuri în funcție de cele constatate”, a spus Meteș.<br/><br/>Surse judiciare au declarat la rândul lor că bărbatul cercetat este primarul comunei Săcălășeni, Emilian Pop, care ar fi rănit o vecină pe care ar fi împușcat-o cu o pușcă de airsoft, în timp ce trăgea după un iepure în curtea casei sale.<br/><br/>Edilul a declarat că este o anchetă a polițiștilor și nu poate oferi detalii: „Este o anchetă deschisă, am tras joi seara cu o pușcă de airsoft, din greșeală am atins-o pe vecină. Nu este nimic grav”.<br/><br/>Potrivit <a href="https://2mnews.ro/exclusiv-afla-de-ce-a-primit-comuna-maramureseana-sacalaseni-15-milioane-de-lei-din-fondul-de-rezerva-al-guvernului/">presei locale</a>, acesta este membru PSD.</p>
    </article>
  </body>
</html>