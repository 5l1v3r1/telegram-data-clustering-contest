<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232745/"/>
    <meta property="og:site_name" content="Українська правда"/>
    <meta property="article:published_time" content="2019-11-22T13:17:34+00:00"/>
    <meta property="og:title" content="Справи Майдану: в ГПУ переконують, що слідство не зупинятиметься"/>
    <meta property="og:description" content="До органів досудового розслідування буде скеровано 114 проваджень щодо злочинів, пов’язаних з подіями Євромайдану, слідство не зупинятиметься."/>
  </head>
  <body>
    <article>
      <h1>Справи Майдану: в ГПУ переконують, що слідство не зупинятиметься</h1>
      <address>
        <time datetime="2019-11-22T13:17:34+00:00">22 Nov 2019, 13:17</time>
      </address>
      <p>До органів досудового розслідування буде скеровано 114 проваджень щодо злочинів, пов’язаних з подіями Євромайдану, слідство не зупинятиметься.</p>
      <p><b>Джерело:</b> <a href="https://www.gp.gov.ua/ua/news.html?_m=publications&amp;_c=view&amp;_t=rec&amp;id=261569">Генпрокуратура</a></p>
      <p><b>Дослівно:</b> "У зв’язку із закінченням строку повноважень досудового розслідування органами прокуратури 114 проваджень щодо злочинів, пов’язаних з масовими протестами у 2013-2014 рр., будуть скеровані до органів досудового розслідування".</p>
      <p><b>Деталі:</b> У ГПУ зазначають, що при цьому прокурори спеціально <a href="https://www.pravda.com.ua/news/2019/10/21/7229694/">створеного департаменту </a>процесуального керівництва в цих провадженнях зможуть проводити невідкладні процесуальні дії для розслідування, поки не завершиться передача матеріалів справ до відповідних органів.</p>
      <p>Так, до Державного бюро розслідувань, в якому вже створили спеціальний слідчий підрозділ для розслідування злочинів, пов’язаних з подіями на Майдані у 2013-2014 рр., відійде 50 проваджень, ще 43 – до Національного антикорупційного бюро. Решта проваджень будуть передані – до органів Національної поліції, СБУ та Державної податкової служби.</p>
      <p><b>Чому це важливо:</b> Ключове значення має прийняття Верховною Радою закону щодо удосконалення роботи ДБР, який дозволить слідчим прокуратури, що працювали над вказаними провадженнями, перейти до відповідного підрозділу ДБР у спрощеному порядку. Це забезпечило б більш ефективне подальше розслідування цих злочинів.</p>
      <p><b>Що відбулося раніше:</b> Адвокатка Євгенія Закревська оголосила голодування через нерозглянуту парламентом поправку до законопроєкту про ДБР, яка має дозволити слідчим у справах Майдану поновити розслідування.</p>
      <related>
        <a href="https://www.pravda.com.ua/news/2019/11/21/7232676/"/>
        <a href="https://www.pravda.com.ua/news/2019/11/21/7232674/"/>
        <a href="https://www.pravda.com.ua/news/2019/11/20/7232516/"/>
      </related>
    </article>
  </body>
</html>