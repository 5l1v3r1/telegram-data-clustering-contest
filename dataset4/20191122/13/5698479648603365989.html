<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/iran-protests-reactions-and-latest-news-after-a-week?utm_source=whatsapp"/>
    <meta property="og:site_name" content="euronews"/>
    <meta property="article:published_time" content="2019-11-22T13:57:00+00:00"/>
    <meta property="og:title" content="ناآرامی‌ها در ایران؛ پمپئو از ایرانی‌ها خواست عکس و ویدئو بفرستند"/>
    <meta property="og:description" content="در حالیکه یک هفته از اعلام ناگهانی افزایش بهای بنزین و آغاز اعتراض‌ها در ایران می‌گذرد اما همچنان دسترسی به اینترنت بسیار محدود است و واکنش‌ها و خبرها درباره این ناآرامی‌ها ادامه دارد. آخرین تحولات مربوط به ناآرامی‌های ایران را در این گزارش پیگیری کنید."/>
  </head>
  <body>
    <article>
      <h1>ناآرامی‌ها در ایران؛ پمپئو از ایرانی‌ها خواست عکس و ویدئو بفرستند</h1>
      <address><time datetime="2019-11-22T13:57:00+00:00">22 Nov 2019, 13:57</time> by <a rel="author">یورونیوز فارسی </a></address>
      <p>در حالیکه یک هفته از اعلام ناگهانی افزایش بهای بنزین و آغاز اعتراض‌ها در ایران می‌گذرد اما همچنان دسترسی به اینترنت بسیار محدود است و واکنش‌ها و خبرها درباره این ناآرامی‌ها ادامه دارد.</p>
      <p>گرچه طبق گزارش رسانه‌های داخل ایران، اعتراض‌های خیابانی فروکش کرده است اما در مقابل امروز یک آذر، پس از نماز جمعه در برخی از شهرهای کشور، افرادی حاضر در نماز جمعه با راهپیمایی تیغ انتقادهای خود را متوجه دولت حسن روحانی کردند، علیه وی شعار دادند و از سوی دیگر حوادث اخیر را محکوم کردند.</p>
      <p>طبق آمار اعلام شده از سوی عفو بین‌الملل، سرکوب اعتراض‌ها در شهرهای ایران منجر به مرگ دست‌کم ۱۰۶ نفر شده است.</p>
      <p>آخرین تحولات مربوط به ناآرامی‌های ایران را در این گزارش پیگیری کنید.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/20/iran-protests-killed-map-amnesty-international">گزارش عفو بین‌الملل؛ استان‌های ایران در اعتراض‌های آبان ۱۳۹۸ چه تعداد کشته دادند؟</a>
        </li>
        <li>
          <a href="https://farsi.euronews.com/2019/11/20/iran-mastering-internet-blocking-better-than-many-developed-countries">لوموند: قطع اینترنت در ایران نخستین نمونه از نظر پیچیدگی در جهان است</a>
        </li>
        <li>
          <a href="https://farsi.euronews.com/2019/11/21/possibility-of-satellite-internet-in-iran-amid-internet-shutting-down-by-authorities">آیا ارتباط اینترنت ماهواره‌ای در ایران امکان پذیر است؟</a>
        </li>
      </ul>
      <h3>سفارت ایران در لندن: از سه شبکه تلویزیونی فارسی زبان شکایت می‌کنیم</h3>
      <p>حمید بعیدی‌نژاد، سفیر ایران در بریتانیا در توئیتی اعلام کرد که از شبکه‌های بی‌بی‌سی فارسی، ایران اینترنشنال و من و تو به آفکام (نهاد نظارت بر شبکه‌های تصویری در بریتانیا) شکایت خواهند کرد.</p>
      <p>وی دلیل این شکایت مدعی شد که این شبکه‌ها تحولات اخیر ایران را به‌طور مغرضانه تحریف کرده‌اند و علیه نهادهای مدنی ایران دعوت به خشونت گسترده کرده‌اند.</p>
      <figure>
        <iframe data-src="https://twitter.com/euronewses/status/1197818539555663876" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>رئیس قوه قضاییه: مجازات سختی در انتظار ناامن‌کنندگان جامعه است</h3>
      <p>ابراهیم رئیسی، رئیس قوه قضاییه امروز در واکنش به حوادث اخیر در ایران با زبان تهدید گفت: «کسانیکه از فضای خواسته‌ها و دغدغه‌های مردم سواستفاده کردند، در جامعه ناامنی ایجاد کردند، به اموال عمومی حمله کردند، بدانند مجازات سختی در انتظار آن‌ها خواهد بود.»</p>
      <h3>توئیت پمپئو به زبان فارسی: ویدئوها و عکس‌های خود را برای ما بفرستید</h3>
      <p>مایک پمپئو، وزیر امور خارجه آمریکا شب گذشته در توئیتی به زبان فارسی نوشت: معترضان شجاع ایران! ویدئوها، عکس‌ها و اطلاعات خود را پیرامون سرکوب اعتراض‌ها توسط رژیم ایران برای ما بفرستید.</p>
      <p>وی در این توئیت تاکید کرده است که ایالات متحده آمریکا، آزار معترضان را علنی و محکوم خواهد کرد.</p>
      <p>وزیر امور خارجه آمریکا، در ادامه این توئیت آدرسی در تلگرام را برای دریافت عکس‌ها، ویدئوها و اطلاعات منتشر کرده است.</p>
      <figure>
        <iframe data-src="https://twitter.com/euronewses/status/1197659041465602048" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>برایان هوک: تحریم مسئولان ایرانی را بررسی می‌کنیم</h3>
      <p>برایان هوک، مسئول امور ایران در وزارت خارجه آمریکا، روز پنجشنبه ۳۰ آبان به بی‌بی ‌سی فارسی گفت: «ما تحریم مسئولان ایران و کسانی که در سرکوب اعتراض‌های اخیر دست داشته‌اند را بررسی می‌کنیم.»</p>
      <p>وی همچنین با اشاره به اعتراض‌های سال‌های گذشته، تصریح کرد: « ما سعی کردیم از اعتراض‌های سال‌های پیش درس بگیریم و به حکومت ایران اعتماد نکنیم. ما با در اختیار گذاشتن ابزار ارتباطی توانستیم که حتی با قطع اینترنت در ایران، مردم بتوانند با ابزاری که ما در اختیارشان گذاشتیم در ارتباط باشند.»</p>
      <p>وی تاکید کرد که همچنان فن‌آوری‌هایی را برای اینکه مردم ایران که بتوانند با دنیای خارج در ارتباط باشند در اختیار آن‌ها قرار خواهیم داد.</p>
      <h3>مشاور رئیس جمهوری ایران و مقایسه اعتراض‌های اخیر با عملیات فروغ جاودان</h3>
      <p>حسام‌الدین آشنا، رئیس مرکز بررسی‌های استراتژیک و مشاور رئیس‌جمهوری ایران در توئیتی اعتراض‌های یک هفته اخیر را با عملیات فروغ جاویدان مجاهدین خلق در اواخر جنگ ایران و عراق تشبیه کرد و نوشت: «خیال کردند عملیات فروغ جاودان ۲ را کلید زده‌اند ولی حالا به خوبی فهمیدند که در واقع عملیات مرصاد ۲ کلید خورده‌است.»</p>
    </article>
  </body>
</html>