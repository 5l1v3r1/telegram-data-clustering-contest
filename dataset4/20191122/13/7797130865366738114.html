<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Kolumne/Draza-Petrovic/a546088/Epidemija-virusa-N1.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T13:49:00+00:00"/>
    <meta property="og:title" content="Epidemija virusa N1"/>
    <meta property="og:description" content="Naučna studija o štetnosti Televizije N1 na životnu okolinu i zdravlje ljudi pokazala je da se virus N1 u raznim..."/>
  </head>
  <body>
    <article>
      <h1>Epidemija virusa N1</h1>
      <address>
        <time datetime="2019-11-22T13:49:00+00:00">22 Nov 2019, 13:49</time>
      </address>
      <p>Naučna studija o štetnosti Televizije N1 na životnu okolinu i zdravlje ljudi pokazala je da se virus N1 u raznim oblicima pojavljivao još pre osnivanja N1.</p>
      <p>-Dakle, još pre 10 godina svet je zahvatila epidemija svinjskog gripa koji se nimalo slučajno zvao virus H1N1. Pet godina kasnije taj virus je mutirao u Televiziju N1, a Junajted grip je mutirao u Junajted grupu – rekao je ministar doktor Zlatibor na predstavljanju Naučne studije o štetnosti Televizije N1 na životnu okolinu i zdravlje ljudi. Osobito na zdravlje velikih ljudi, takoreći istorijskih ličnosti.</p>
      <p>I nema mu leka! – uzdahnuo je istom prigodom primarijus Dr. J. Vučićević, poznati domaći ekspert za borbu protiv virusa N1.</p>
      <p>Naš najpoznatiji "enjedanolog", koji je razvio naučnu disciplinu – "enjedanologija" – prezentovao je okupljenima sve opasnosti koje virus N1 nosi sa sobom.</p>
      <p>-Virus N1, najpre, od opasnosti koje nosi sa sobom, nosi kameru i mikrofon! Utvrdili smo da je mikrofon plave boje, liči na XXL sladoled na štapiću, ali u poslednje vreme virus N1 nosi i mobilni telefon koji unosi u facu istorijskim ličnostima na koje naiđe ne bi li ih zarazio! – rekao je "enjedanolog" Dr. J. Vučićević, a puna sala ga je gledala zamišljeno ko Sarapa na sabajle.</p>
      <p>Tako je nepobitno utvrđeno da je virus N1 pošast savremenog čovečanstva. Ali je, slično socijalizmu sa ljudskim likom, i virus N1 postao virus sa ljudskim likom. I to prvi virus sa ljudskim likom na celom svetu.</p>
      <p>-Evo ga! – mahali su i ministar Zlatibor i Dr. J. Vučićević mikroskopskom slikom do koje su došli dugo istražujući pravo lice virusa N1, pa su konačno jednog dana uspeli da utvrde kako on tačno izgleda.</p>
      <p>-Pljunuti Sovilj! – cela sala koja je gledala u onu sliku ko Sarapa na sabajle skoro unisono je uzviknula svoje sumnje na koga virus N1 najviše liči.</p>
      <p>-Dobro, možda nije baš pljunuti Sovilj, ali ćemo se mi potruditi narednih dana da bude pljunuti Sovilj! Skroz pljunuti Sovilj! – obećali su "enjedanolozi" da će utvrđivanje pljunutosti pljuvanjem tek da usledi.</p>
      <p>Naučnoj konferenciji o štetnosti Televizije N1 na životnu okolinu i zdravlje ljudi prethodila je jedna obična nenaučna konferencija za štampu posle koje je predsednik Srbije završio na Vojnomedicinskoj akademiji, dva dana prikovan za krevet, što je bila skoro biblijska scena, mada u Bibliji ljude nisu prikivali za krevet, ali su posle prikivanja postali planetarno poznati.</p>
      <p>Opozicija se tokom cele situacije pokazala totalno nespremnom za vanredne događaje. Niko iz opozicije nije izjavio: „Ako ovih dana vidite negde Aleksandra Vučića, recite mu da je i Tito pred smrt imao kardiovaskularnih problema“, kako i treba da se ponaša opozicija kad je neko bolestan.</p>
      <p>To pokazuju istorijska iskustva. Naime, kada je osnivač Srpske napredne stranke još bio opozicioni radikal, a vladajući Đinđić imao nogu u gipsu, pokazao je kako opozicija treba da se ponaša u situacijama kada vlast ima zdravstevene probleme.</p>
      <p>-Ako ovih dana vidite negde Zorana Đinđića, recite mu da je i Tito pred smrt imao problema s nogom! – rekao je on tada, dok mu je drugi osnivač Srpske napredne stranke ushićeno aplaudirao, jerbo prvo pravilo dobrog opozicionog delovanja glasi: nemaj samilosti ni kad je čovek bolestan.</p>
      <p>Tako da je još tada, predanim opozicionim radom osnivača Srpske napredne stranke, utvrđeno da nema te situacije u kojoj moraš biti bar malo moralan da makar, iz ljudskih razloga, ne moraš likovati nad tuđim zdravstvenim problemima.</p>
      <p>Kilava srpska opozicija, dakle, nije umela da iskoristi zicer i prigodnim slaleničko-podlim izjavama obeleži odlazak predsednika na VMA, ali su zato duhovni naslednici onog tipa što je svojevremno rekao: "Ako ovih dana vidite negde Zorana Đinđića....", organizovali naučnu konferenciju o štetnosti Televizije N1 na zdravlje ljudi i životnu okolinu.</p>
      <p>Doduše, Svetska zdravstvena organizacija, skraćeno SZO, njihove nalaze po kojima kardiovaskularni problemi nastaju unošenjem telefona u facu, proglasila je totalnim budalaštinama, ali su "enjedanolozi" imali opravdanje i za totalni amaterizam Svetske zdravstvene organizacije.</p>
      <p>-SZO je istureno odeljenje SZS, tako da direktno rade za raspalu srpsku opoziciju time što negiraju da postoji virus N1, i što negiraju da telefon zaražen tim virusom ispred nosa predsednika može izazavati kardiovaskularne problemi! – zaključili su "enjedanolozi", veći doktori i od doktora.</p>
    </article>
  </body>
</html>