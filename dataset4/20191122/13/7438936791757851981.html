<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Slama-TOP-09-Podporime-stadion-ale-ne-v-centru-mesta-604305"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-22T13:49:00+00:00"/>
    <meta property="og:title" content="Sláma (TOP 09): Podpoříme stadion, ale ne v centru města"/>
    <meta property="og:description" content="Obří jednoúčelová stavba má jednou provždy zabrat jedny z nejkrásnějších pozemků s výhledem na řeku a zámek v centru krajských Pardubic. Zároveň město zadluží na dalších 20 let, kdy nebude možné výrazněji investovat do rozvoje městské infrastruktury. TOP 09 je proti umístění stadionu v centru města i způsobu jeho financování."/>
  </head>
  <body>
    <article>
      <h1>Sláma (TOP 09): Podpoříme stadion, ale ne v centru města</h1>
      <address>
        <time datetime="2019-11-22T13:49:00+00:00">22 Nov 2019, 13:49</time>
      </address>
      <p>
        <b>Obří jednoúčelová stavba má jednou provždy zabrat jedny z nejkrásnějších pozemků s výhledem na řeku a zámek v centru krajských Pardubic. Zároveň město zadluží na dalších 20 let, kdy nebude možné výrazněji investovat do rozvoje městské infrastruktury. TOP 09 je proti umístění stadionu v centru města i způsobu jeho financování.</b>
      </p>
      <p>V roce 1931 postavili všesportovní stadion na okraji města, které bylo úplně jiné než dnes. Žilo zde 29 000 obyvatel, málo kdo měl automobil, za stadionem už byly jen louky. „Postavme stadion znovu na okraji města, s dobrou dopravní dostupností pro fanoušky z města i okolí, s možností využití jeho parkovacích ploch jako záchytné parkoviště pro další akce,“ říká předseda TOP 09 Pardubice Michal Sláma.</p>
      <p>Jde o tvář našeho města na dalších 100 let. Místo, kde má stadion stát, jsou jedny z nejkrásnějších pozemků s výhledem na řeku a zámek v centru krajských Pardubic. „Hmotově naddimenzovaná, jednoúčelová, stavba do centra města prostě nepatří. Na jedněch z nejkrásnějších pozemků města může vzniknout pardubická „La Défense“, kde se město konečně může otevřít řece,“ říká Michal Sláma a doplňuje: "Projekt nemá podporu ani v Komisi pro strategii, která na svém posledním jednání doporučila revizi záměru výstavby letního stadionu reflektující dopravní situaci, urbanistické a společenské hledisko, parkovací kapacity a funkční možnosti města a doporučuje relokaci na vhodnější místo na území města.”</p>
      <p>Otázkou zůstává, zda je úlohou města budovat stadion pouze ze svých zdrojů, což by znamenalo enormní zadlužení a zablokování dalších investic. „TOP 09 podporuje sport a podpoří v cestě za novým stadionem i fotbal.</p>
      <p>Město může darovat vhodné pozemky, vybudovat infrastrukturu, parkoviště, může pomoci s dotačními programy nebo na stadion přispět. Ale nemůže ho platit celý. Potřebujeme dopravní infrastrukturu, město je, není kde parkovat, chybí nám koncertní hala, hotely, kongresové sály a další investice pro vyšší kvalitu života v Pardubicích,“ shrnuje krajský předseda TOP 09 Michal Pilař. Město by mělo být partnerem fotbalového klubu a pomoci mu k vybudování jeho snu. Nikoliv ale v centru města 21. století a ne výhradně z rozpočtu města. V případě schválení projektu zastupitelstvem, TOP 09 podpoří iniciativu vedoucí k referendu o takto cenném území.</p>
      <p> </p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/TOP-09-Fotbalovy-stadion-nepatri-do-centra-mesta-576319"/>
        <a href="https://www.parlamentnilisty.cz/politika/politici-volicum/Slama-TOP-09-TOP-09-na-obeti-komunistickeho-rezimu-nezapomina-572122"/>
        <a href="https://www.parlamentnilisty.cz/politika/politici-volicum/Slama-TOP-09-Veda-vyzkum-a-vzdelavani-musi-byt-prioritou-526701"/>
        <a href="https://www.parlamentnilisty.cz/politika/politici-volicum/Slama-TOP-09-V-Pardubicich-sazime-na-technologicke-obory-487675"/>
      </related>
    </article>
  </body>
</html>