<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/other_kinds/atlethics/krievijas-vieglatletikas-federacijas-prezidents-diskvalificets-par-antidopinga-parkapumiem.d?id=51661729"/>
    <meta property="og:site_name" content="DELFI"/>
    <meta property="article:published_time" content="2019-11-22T13:42:52+00:00"/>
    <meta property="og:title" content="Krievijas Vieglatlētikas federācijas prezidents diskvalificēts par antidopinga pārkāpumiem "/>
    <meta property="og:description" content="Krievijas Vieglatlētikas federācijas (VFLA) prezidents Dmitrijs Šļahtins un vēl vairāki šīs organizācijas pārstāvji saņēmuši diskvalifikāciju par nopietniem pārkāpumiem antidopinga noteikumos, tādējādi apdraudot lielvalsts atlētu iespējas piedalīties nākamā gada vasaras olimpiskajās spēlēs."/>
  </head>
  <body>
    <article>
      <h1>Krievijas Vieglatlētikas federācijas prezidents diskvalificēts par antidopinga pārkāpumiem </h1>
      <address><time datetime="2019-11-22T13:42:52+00:00">22 Nov 2019, 13:42</time> by <a rel="author">LETA</a></address>
      <p>
        <b>Krievijas Vieglatlētikas federācijas (VFLA) prezidents Dmitrijs Šļahtins un vēl vairāki šīs organizācijas pārstāvji saņēmuši diskvalifikāciju par nopietniem pārkāpumiem antidopinga noteikumos, tādējādi apdraudot lielvalsts atlētu iespējas piedalīties nākamā gada vasaras olimpiskajās spēlēs.</b>
      </p>
      <p>Jau ziņots, ka Vieglatlētikas integritātes vienība (AIU) apsūdz VFLA un tās vadību antidopinga noteikumu pārkāpuma piesegšanā.</p>
      <p>Mediji vasarā ziņoja, ka VFLA palīdzējusi augstlēcējam Daņilam Lisenko izvairīties no diskvalifikācijas par to, ka viņš pērn pirms Eiropas čempionāta nav dopinga uzraugiem ziņojis par savu atrašanās vietu. 22 gadus vecajam Lisenko pērn Eiropas čempionāta priekšvakarā par šo pārkāpumu tika anulēts zem neitrāla karoga startējoša sportista statuss.</p>
      <p>Piektdien apsūdzības pāraugušas jau diskvalifikācijās, kā rezultātā pagaidu sodus saņēmuši Šļahtins un izpilddirektors Aleksandrs Parkins. Tāpat no darba pienākumiem uz nenoteiktu laiku atstādināts Lisenko treneris Jevgēņijam Zagorulko.</p>
      <p>FLVA pārstāve Natālija Juhareva atklāja, ka advokāti patlaban iepazīstas ar apsūdzībām. "Saņēmām dokumentus tikai ceturtdien. Mūsu advokāti iepazīstas ar lietas materiāliem un detaļām. Diskvalifikācijas ir tikai pagaidu, izmeklēšana aizvien vēl noris, bet lietas detaļas ir konfidenciālas," aģentūrai TASS norādīja Juhareva.</p>
      <p>Kopā ar Krievijas Antidopinga aģentūru (RUSADA) veiktā izmeklēšana ilga 15 mēnešus, bet tās pēdējā fāzē no šī gada aprīļa līdz novembrim tika veiktas 22 liecinieku intervijas, pārbaudītas 14 elektronisko sakaru iekārtas, pārbaudīti seši terabaiti ar datiem un no krievu uz angļu valodu tulkoti aptuveni 7000 dokumentu.</p>
      <p>Ņemot vērā Pasaules Antidopinga aģentūras (WADA) antidopinga kodeksu, apsūdzības viltošanā un dalībā nelikumīgā shēmā izvirzītas VFLA prezidentam Šļahtinam, VFLA izpilddirektoram Parkinam, VFLA valdes loceklim un Maskavas Reģionālās vieglatlētikas federācijas vadītājam Arturam Karamjanam, VFLA administratorei Jeļenai Orlovai, VFLA antidopinga koordinatorei Jeļenai Ikoņņikovai, Lisenko un viņa trenerim Zagorulko.</p>
      <p>VFLA līdz 12. decembrim jāatbild apsūdzībai, lai AIU valde varētu lietu nodot "World Athletics" Padomei, kas, balstoties uz antidopinga noteikumiem, var lemt par tālākajām sankcijām.</p>
      <p>Kā vasarā ziņoja mediji, ja tiktu pierādītā VFLA vaina, Krievijas vieglatlēti var tikt diskvalificēti no 2020. gada Tokijas olimpiskajām spēlēm, tāpat kā viņi nevarēja piedalīties Riodežaneiro olimpiskajās spēlēs.</p>
      <p>Pēc mediju publikācijām slavenā krievu augstlēcēja Marija Lasickene aicināja VFLA vadību atkāpties.</p>
      <p>"World Athletics" par sistemātiskiem dopinga pārkāpumiem diskvalificēja VFLA 2015. gadā un tā vairākkārt pagarinājusi tās sodu.</p>
      <p>Jau iepriekš ziņots, ka krievu sportistiem tika liegts piedalīties pagājušā gada Phjončhanas ziemas olimpiskajās spēlēs, jo tika uzsvērts, ka Krievijā izveidota valsts atbalstīta dopinga lietošanas sistēma, tomēr tagad šīs valsts sportisti optimistiski raugās uz startiem 2020. gada Tokijas olimpiskajās spēlēs.</p>
      <related>
        <h4>Lasi vēl</h4>
        <a href="https://www.delfi.lv/sports/news/other_kinds/atlethics/krievijas-vieglatletikas-federacija-apsudzeta-antidopinga-noteikumu-parkapuma-piesegsana.d?id=51658441"/>
        <a href="https://www.delfi.lv/sports/news/other_kinds/other/wada-decembra-sakuma-lems-par-krievijas-antidopinga-agenturas-nakotni.d?id=51655173"/>
      </related>
    </article>
  </body>
</html>