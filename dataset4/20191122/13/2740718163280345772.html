<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/kauno-kaledu-eglute-iprasmins-svajones-ir-leis-kartu-kurti-sventiniu-stebukla-planeta.a0d31f82-0d29-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-22T13:14:00+00:00"/>
    <meta property="og:title" content="Aiškėja, kaip atrodys Kauno Kalėdų eglutė: leis kartu kurti šventinių stebuklų planetą"/>
    <meta property="og:description" content="Lapkričio 30-ąją, 18 valandą Kauno Rotušės aikštėje bus oficialiai įžiebta Kalėdų eglė. Renginio pavadinimas – „Kosminės Kalėdos Kaune“ leidžia nuspėti meninę aikštės dekoracijų kryptį. Jas kuriančios pripažintos Kauno menininkės Jolanta Šmidtienė ir Aušra Kleizaitė sako, kad pagrindinės miesto aikštės papuošimai leis kiekvienam pabandyti surasti savyje gyvenantį Mažąjį Princą ir jo planetą."/>
  </head>
  <body>
    <article>
      <h1>Aiškėja, kaip atrodys Kauno Kalėdų eglutė: leis kartu kurti šventinių stebuklų planetą</h1>
      <address><time datetime="2019-11-22T13:14:00+00:00">22 Nov 2019, 13:14</time> by <a rel="author">Žmonės.lt</a></address>
      <p>
        <b>Lapkričio 30-ąją, 18 valandą Kauno Rotušės aikštėje bus oficialiai įžiebta Kalėdų eglė. Renginio pavadinimas – „Kosminės Kalėdos Kaune“ leidžia nuspėti meninę aikštės dekoracijų kryptį. Jas kuriančios pripažintos Kauno menininkės Jolanta Šmidtienė ir Aušra Kleizaitė sako, kad pagrindinės miesto aikštės papuošimai leis kiekvienam pabandyti surasti savyje gyvenantį Mažąjį Princą ir jo planetą.</b>
      </p>
      <p>Šiuo metu kalėdinės dekoracijos gimsta dirbtuvėse, jas kuria didelė profesionalų komanda. Didžiosios eglės konkstrukcija su viršūne bus 22 metrų aukščio. Kalėdų medžio šakas menininkės dekoruos mistiniais, stebuklingais papuošimais, palikdamos vietos kiekvieno asmeninei fantazijai.</p>
      <p>„Jau prieš porą metų aš turėjau tokią idėją – sukurti truputį kitokią eglę – spalvingą, kuri primintų ne vieną konkretų dalyką, bet leistų žmogui pačiam pasvajoti, įsivaizduoti, kas tai yra. Juk eglutė – tik simbolis, prasmė slypi daug giliau. Prisiminkime knygą „Mažasis princas“, kuri visiems suprantama savaip. Ji turėjo įtakos šių metų koncepcijai“, – sakė J. Šmidtienė, sukūrusi ir pernai daugybės kauniečių bei miesto svečių komplimentų pelniusią eglę.</p>
      <p>Tradicinį kalėdinį žaliaskarės ir baltojo sniego derinį šįkart praturtins visa paletė spalvų, gimstančių procese, kuriame aktyviai dalyvauja ir A. Kleizaitė. „Ji yra prieš porą dešimtmečių atradusi, sukūrusi tokią technologiją – iš plastiko gamino skulptūrinius objektus, kurie yra kaip meno kūriniai“, – teigė J. Šmidtienė.</p>
      <figure>
        <img src="https://www.zmones.lt/photo/cafeb3a6-0d29-11ea-9fe0-aa000054c883/1200x750s/busimos-kauno-eglutes-dekoracijos-organizatoriu-archyvo-nuotr-5dd7ded5c2bef5-66691439.jpeg"/>
        <figcaption>Būsimos Kauno eglutės dekoracijos/Organizatorių archyvo nuotr.</figcaption>
      </figure>
      <p>„Mes abidvi esame baigusios Kauno dailės institutą, Tekstilės katedrą. To, kas dabar madinga – atsakingas vartojimas, mus mokė jau prieš tris dešimtmečius. Mes viską darome atsakingai“, – kalbėjo Aušra.</p>
      <p>Praėjusiais metais buvo pažadėta, kad didieji eglės papuošimai iš plastiko šiaudelių nebus išmesti – jie virs kitomis papuošimo formomis. „Mes pasižadėjome tai perdirbti ir vėl kažką įdomaus pagaminti iš to plastiko, tai ir darome“, – kalbėjo J. Šmidtienė.</p>
      <p>Įspūdinga eglė bus įžiebta šventiniame koncerte „Kosminės Kalėdos Kaune“, kuriame pasirodys populiarūs šių dienų atlikėjai: Monique, Vaidas Baumila, „Antikvariniai Kašpirovskio Dantys“, Iglė, Tadas Juodsnukis, Giedrė, Jurijus Veklenko, Justinas Jarutis ir kiti. Renginio pradžia bei tiesioginė transliacija per LRT – 18 val. Į šventę atvyks ir Kalėdų senelis.</p>
      <p>Renginio globėjos – Kauno miesto savivaldybės iniciatyva, Kalėdų eglė leis prie jos pridurti kiekvieno miestiečio svajonę: eglės konstrukcijos viduje bus galima palikti savo linkėjimą – kalėdinį žaisliuką.</p>
      <p>Lapkričio 30 d. Kauno Rotušės aikštėje pradės veikti ir Kalėdų miestelis, kuris pasiūlys pramogų ir edukacinių užsiėmimų kasdien iki sausio 6-osios. Veiks kalėdinis paštas, kuris pasiūlys nemokamai išsiųsti sveikinimus ir linkėjimus artimiesiems visoje Lietuvoje. Tam bus paruošti specialūs kosminių Kauno Kalėdų atvirukai.</p>
    </article>
  </body>
</html>