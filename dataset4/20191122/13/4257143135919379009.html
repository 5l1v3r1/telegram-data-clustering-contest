<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/22/rossi-velemenyt-mondott-a-sorsolasrol"/>
    <meta property="og:site_name" content="infostart"/>
    <meta property="article:published_time" content="2019-11-22T13:16:00+00:00"/>
    <meta property="og:title" content="Rossi véleményt mondott a sorsolásról"/>
    <meta property="og:description" content="Az Európa-bajnokságért először Bulgária vár a magyar labdarúgó-válogatottra."/>
  </head>
  <body>
    <article>
      <h1>Rossi véleményt mondott a sorsolásról</h1>
      <address><time datetime="2019-11-22T13:16:00+00:00">22 Nov 2019, 13:16</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/22/sorsolas-eb-2020-bulgaria-ellen-kezd-magyarorszag-a-potselejtezon"/>
      </related>
      <h3>Az Európa-bajnokságért először Bulgária vár a magyar labdarúgó-válogatottra.</h3>
      <p>"Bulgária ugyan mögöttünk áll a világranglistán, de erős csapatról van szó, amely saját közönsége támogatását élvezve játszhat ellenünk. El kell végeznünk ezt az extra munkát, hogy ott lehessünk a részben budapesti rendezésű Eb-n" - idézte Marco Rossi szövetségi kapitányt a Magyar Labdarúgó Szövetség Twitter-oldala.</p>
      <p>Az olasz szakember szerint nem is kérdés, hogy kaphattak volna sokkal nehezebb sorsolást is az elődöntőt illetően, ugyanakkor leszögezte, nincsenek abban a helyzetben, hogy azt mondhassák, könnyű dolguk lesz.</p>
      <p>"A jó dolog az, ha ezt a mérkőzést megnyerjük, akkor ugyan egy még erősebb csapat ellen, de hazai pályán játszhatunk majd a rájátszás döntőjében. Ez mindenféleképpen még több motivációt kell, hogy adjon" - jelentette ki Rossi, aki úgy vélte,</p>
      <blockquote>a legfontosabb, hogy a legjobb játékosai felépüljenek és jó formában legyenek márciusra.</blockquote>
      <p>"A bolgár válogatott új szövetségi kapitányát már kinevezték, az ő edzői felfogásáról ki kell derítenünk, amit csak lehet, de Izlandról és Romániáról is mindent meg kell tudnunk annak érdekében, hogy készen álljunk az ellenük játszandó mérkőzésekre."</p>
      <p>A mérkőzést március 26-án rendezik Bulgáriában.</p>
      <p>A bolgár kapitány visszafogottan nyilatkozott.</p>
      <p>"Ez egy rendkívül fontos mérkőzés, melyhez felelősségteljesen fogunk hozzáállni. Nem foglalkoztunk előzetesen azzal, mi lenne számunkra a legjobb - idézte Georgi Dermendzhievet, a bolgár válogatott szövetségi kapitányát a topsport.bg című oldal. - Nem szabad eufóriába esnünk és a múlttal foglalkozunk. Kielemezzük az ellenfelet annak érdekében, hogy a játékosok minél jobban fel tudjanak készülni. Tény, hogy van esélyünk, amit szeretnénk kihasználni. A magyar labdarúgás folyamatosan fejlődik, jól játszik a válogatottja, de ennél jóval részletesebben meg kell ismernünk. Nem szabad, hogy feleslegesen örömködjünk, nem éghetünk meg Magyarország ellen".</p>
      <p>A magyar együttes siker esetén az izlandi-román párharc nyertesével csaphatna össze az Eb-részvételért, március 31-én.</p>
      <p>
        <i>Nyitókép: MTI/Illyés Tibor</i>
      </p>
    </article>
  </body>
</html>