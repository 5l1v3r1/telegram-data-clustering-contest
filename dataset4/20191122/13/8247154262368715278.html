<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/na-poltavshchini-sbu-blokuvala-realizaciyu-nebezpechnogo-kontrafaktnogo-medobladnannya"/>
    <meta property="og:site_name" content="Кременчугская газета"/>
    <meta property="article:published_time" content="2019-11-22T13:30:00+00:00"/>
    <meta property="og:title" content="На Полтавщині СБУ блокувала реалізацію небезпечного контрафактного медобладнання"/>
    <meta property="og:description" content="Ділок встиг поставити до лікувально-профілактичних закладів 70 контрафактних стерилізаторів на суму майже 8 мільйонів гривень."/>
  </head>
  <body>
    <article>
      <h1>На Полтавщині СБУ блокувала реалізацію небезпечного контрафактного медобладнання</h1>
      <address>
        <time datetime="2019-11-22T13:30:00+00:00">22 Nov 2019, 13:30</time>
      </address>
      <p>
        <b>Ділок встиг поставити до лікувально-профілактичних закладів 70 контрафактних стерилізаторів на суму майже 8 мільйонів гривень.</b>
      </p>
      <p>Співробітники Управління Служби безпеки України в Полтавській області блокували виготовлення та реалізацію контрафактного медичного обладнання, експлуатація якого могла призвести до масового зараження та інфікування пацієнтів. Про це повідомляє прес-група УСБУ в Полтавській області.</p>
      <p>Оперативники спецслужби встановили, що мешканець обласного центру організував у кустарних умовах виготовлення апаратів для стерилізації медінвентаря. Чоловік раніше працював на легальному підприємстві, яке виробляло таку продукцію. Зловмисник зареєстрував кілька комерційних структур для участі у тендерах на поставки обладнання до лікувально-профілактичних закладів. Для перемоги у торгах він використовував підроблений пакет документів на продукцію відомого офіційного виробника стерилізаторів.</p>
      <p> Ділок встиг поставити до лікувально-профілактичних закладів 70 контрафактних стерилізаторів на суму майже 8 мільйонів гривень. Завдяки втручанню СБУ все нелегальне устаткування виводиться з експлуатації, ризику для пацієнтів немає.</p>
      <p> Під час обшуків за місцем нелегального виготовлення стерилізаторів правоохоронці вилучили обладнання та компоненти для їх виготовлення, документацію, яка підтверджує поставки контрафактного устаткування до медичних закладів.</p>
      <p>За фактом умисного введення в обіг на територію України небезпечної до використання продукції фігуранту кримінального провадження оголошено підозру за ч. 1 ст. 227 Кримінального кодексу України.</p>
      <p>Заходи з викриття зловмисника проводились під процесуальним керівництвом обласної прокуратури.</p>
      <p> </p>
      <p> </p>
      <p>За матеріалами джерела</p>
    </article>
  </body>
</html>