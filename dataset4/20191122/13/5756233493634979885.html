<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622759/%D8%B9%D9%84%D9%85%E2%80%8C%D8%A7%D9%84%D9%87%D8%AF%DB%8C-%D8%A7%D8%B4%D8%B1%D8%A7%D8%B1-%D8%A8%D9%87-%D8%A8%D9%87%D8%A7%D9%86%D9%87-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86-%D9%86%D8%A7%D9%86-%D9%88-%D8%B3%DB%8C%D8%A8%E2%80%8C%D8%B2%D9%85%DB%8C%D9%86%DB%8C-%D8%B1%D8%A7-%D9%87%D9%85-%DA%AF%D8%B1%D8%A7%D9%86-%D9%85%DB%8C%E2%80%8C%DA%A9%D9%86%D9%86%D8%AF%D9%85%D8%B1%D8%AF%D9%85-%D9%85%D8%B3%D8%AA%D8%B6%D8%B9%D9%81-%D8%A8%D8%B1%D8%A7%DB%8C-%D8%A7%D8%B9%D8%AA%D8%B1%D8%A7%D8%B6-%D8%A8%D9%87-%D8%AE%DB%8C%D8%A7%D8%A8%D8%A7%D9%86%E2%80%8C%D9%87%D8%A7-%D8%A2%D9%85%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T13:23:00+00:00"/>
    <meta property="og:title" content="علم‌الهدی: اشرار به بهانه افزایش قیمت بنزین، نان و سیب‌زمینی را هم گران می‌کنند/مردم مستضعف برای اعتراض به خیابان‌ها آمدند"/>
    <meta property="og:description" content="نماینده ولی فقیه در خراسان رضوی گفت: افرادی که بهانه گران شدن بنزین، نان و سیب زمینی را هم گران می‌کنند، پیاده نظام آمریکا هستند."/>
  </head>
  <body>
    <article>
      <h1>علم‌الهدی: اشرار به بهانه افزایش قیمت بنزین، نان و سیب‌زمینی را هم گران می‌کنند/مردم مستضعف برای اعتراض به خیابان‌ها آمدند</h1>
      <address>
        <time datetime="2019-11-22T13:23:00+00:00">22 Nov 2019, 13:23</time>
      </address>
      <p>
        <i>نماینده ولی فقیه در خراسان رضوی گفت: افرادی که بهانه گران شدن بنزین، نان و سیب زمینی را هم گران می‌کنند، پیاده نظام آمریکا هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام و المسلمین سیداحمد علم‌الهدی ظهر امروز در خطبه‌های نماز جمعه مشهد مقدس اظهار داشت: به همان اندازه که اسراف ممنوع است، سختگیری هم ممنوع است، مصداق تقوا، کسانی که در زندگی به زن و فرزندانشان سخت می‌گیرند، این‌ها به خدا بدبین هستند، خدا تا الان زندگی را برای شما تامین می‌کند از الان به بعد هم نیازهای شما برآورده می‌شود.</p>
      <p>او افزود: درست نیست که شما درآمد خود را بگیرید و با سخت‌گیری بر عائله نسبت به آینده وحشت داشته باشید، در آیه قرآن آمده است که سوظن به خدا نسبت به تامین آینده زندگی، با تقوا و توحید نمی سازد.</p>
      <figure>
        <img src="https://aftabnews.ir/files/fa/news/1398/9/1/362092_787.jpg"/>
      </figure>
      <p>امام جمعه مشهد مقدس با اشاره به سال روز صدور حکم امام بزرگوار در تشکیل بسیج، گفت: اندیشه امام در مسئله تاسیس بسیج مورد توجه تمام سیاستمداران دنیا قرار گرفت، یک سیاستمدار آمریکایی بعد از رحلت امام گفت، چند سال است امام از داخل قبر بر مردم و نظام ایران بوسیله بسیج حکومت می‌کند، این زیربنای فکری جریان مدیریت ولایت فیقه است که براساس سیره پیغمبر است.</p>
      <p>علم‌الهدی افزود: مردم مدینه با پیغمبر(ص) بیعت کرده بودند اما با کدام امکانات و تجهیزات، هیچکدام این‌ها نبود، پیغمبر به مردم فرمود هرکسی با شمشیر و سپر خودش در میدان دفاع حضور پیدا کند.</p>
      <p>وی با اشاره به اینکه سیره پیغمبر(ص) زیربنای فکری امام(ره) در تاسیس بسیج شد، گفت: امام به مردم گفت عین زمان پیغمبر در خط دفاع از انقلاب و دین با تجهیزات خودشان بایستند.</p>
      <p>نماینده ولایت فقیه در خراسان رضوی در ادامه گفت: در هر بحرانی که پیش می‌آید برکات بسیج را می‌بینیم، بسیج یعنی مردم، مسئله بسیج در نظام ما، نماد حضور مردم در صحنه انقلاب است، حضور بسیج به دنیا نشان داده است که مردمسالاری دینی بالاترین نوع مردم سالاری است.</p>
      <p>او ادامه داد: آنچه در عمر چهل ساله انقلاب دشمن را در همه حرکت‌ها، فتنه‌ها و توطئه‌ها مستاصل کرده مردمی بودن این نظام و حضور مردم در عرصه نظام به عنوان بسیج است، یعنی هر وقت آمریکا موازنه قدرت کند که آیا می‌تواند در حرکت نظامی بیاید بر سرما، در موازنه قدرت دچار مشکلات شده، از نظر فناوری نظامی توانسته است، اما آنجایی که ناامید شده، از نظر نیروی انسانی است و نتوانسته حساب کند، در هر فتنه‌ایی می‌بینند همه جا مردم حضور دارند و توطئه دشمن را جمع می‌کنند و مقابل دشمنان این نظام می‌ایستند.</p>
      <p>علم‌الهدی با اشاره به اینکه متاسفانه در بعضی از مشکلات مردم را نادیده می‌گیریم، گفت: مردم جلوتر از مسئولان و قدرت‌ها در عرصه‌ها حضور دارند و هرجا مردم حضور دارند بحران‌ها حل است.</p>
      <p>او ادامه داد: ما در سال ۸۹ در این ممکلت این تجربه را داشتیم که بنزین سهمیه بندی ۴ برابر قیمت بشود، و بنزین آزاد ۷ برابر قیمت، ولی چون مردم در صحنه بودند و از اول این مسئله با خود مردم در میان گذاشته شد، بدون کوچکترین مسئله‌ای این مسئله حل شد.</p>
      <p>نماینده ولایت فقیه در خراسان رضوی با اشاره به اینکه نباید مردم در مسئله بنزین غافلگیر می‌شدند گفت: حامل انرژی برای همه مردم است، نه برای عده‌ای خاصی، برنامه توسعه ششم هم این است که دولت یارانه را هر سال ارتقا بدهد و این یارانه را از حامل‌های انرژی تامین کند.</p>
      <p>علم‌الهدی در ادامه گفت: چهل سال دشمن اطراف ماست ولی جرات نزدیک شدن به ما را ندارد و این بخاطر مردم است.</p>
      <p>او با اشاره به اینکه نباید مسئولین کاری بکنند که مردم شوکه بشوند، گفت: عزیزان ما موقعیت منطقه را می‌دانند، در همچنین موقعیتی که لبنان و عراق را به‌خاطر ما بهم می‌ریزند، نباید جوری برنامه‌ریزی کنیم که سیبل دشمن بشویم. در سایر شهرها که اوضاع بهم ریخت غالبا در حاشیه شهرها بود، مردم مستضعف و فقیر دچار مشکلات معیشتی هستند، شوکه شدند و برای اعتراض به خیابان‌ها آمدند اما دشمن آمد بر موج اعتراض این‌ها سوار شد و بیمارستان و پمب بنزین را آتش زدند.</p>
      <p>نماینده ولی فقیه در خراسان رضوی در ادامه با اشاره به اینکه مشهد نسبت به تمام کشور وضعیت استثایی داشت، گفت: در مشهد ما مشکلی نداشتیم نه خسارت داشتیم نه کشتار داشتیم نه زخمی داشتیم و این عنایت خاصه امام هشتم (ع) است، جهت دومی که در مشهد بود هماهنگی و وحدت بین نیروهای امنیتی و قضایی و درجات مختلف و حضور همه مسئولین در عرصه جریان بود و این هماهنگی موجب موفقیت شد.</p>
      <p>وی گفت: ما دو جور اشرار داریم. یک دسته آن‌هایی بودند که که عامل دشمن بودند و دستگیر شدند، اما قسمت دوم اشرار باقی مانده است، و آن آدم‌های فرصت طلبند که به بهانه اینکه بنزین گران شده است، یک مرتبه سیب زمینی و نان را هم گران می‌کنند. کجای بنزین به سیب زمینی و نان مربوط است؟ آن‌هایی که دست به این کار زدند ناخواسته و ندانسته پیاده نظام آمریکا هستند. دشمن بداند که بر پایه‌های ستون این نظام مردم ایستادند.</p>
    </article>
  </body>
</html>