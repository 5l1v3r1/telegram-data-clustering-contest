<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/kristalova-lupa-2019-vysledky"/>
    <meta property="og:site_name" content="Cnews.cz"/>
    <meta property="article:published_time" content="2019-11-22T13:14:34+00:00"/>
    <meta property="og:title" content="Křišťálovou lupu 2019 vyhráli Průša, Honest Guide a Milion chvilek"/>
    <meta property="og:description" content="Pomyslný „Český slavík“ internetu je za námi. Čtrnáctý ročník ovládli staří známí, cenu získali i nováčci. A kdo si letos odnesl anticenu?"/>
  </head>
  <body>
    <article>
      <h1>Křišťálovou lupu 2019 vyhráli Průša, Honest Guide a Milion chvilek</h1>
      <h2>Pomyslný „Český slavík“ internetu je za námi. Čtrnáctý ročník ovládli staří známí, cenu získali i nováčci. A kdo si letos odnesl anticenu?</h2>
      <address><time datetime="2019-11-22T13:14:34+00:00">22 Nov 2019, 13:14</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/kristalova-lupa-2019-vysledky/galerie-179635-1">
            <img src="https://www.cnews.cz/wp-content/uploads/2019/11/kristalova-lupa-2019-01.png"/>
          </a>
        </figure>
        <figure>
          <a href="https://www.cnews.cz/kristalova-lupa-2019-vysledky/galerie-179635-2">
            <img src="https://www.cnews.cz/wp-content/uploads/2019/11/kristalova-lupa-2019-02.png"/>
          </a>
        </figure>
        <figure>
          <a href="https://www.cnews.cz/kristalova-lupa-2019-vysledky/galerie-179635-3">
            <img src="https://www.cnews.cz/wp-content/uploads/2019/11/kristalova-lupa-2019-03.png"/>
          </a>
        </figure>
        <figure>
          <a href="https://www.cnews.cz/kristalova-lupa-2019-vysledky/galerie-179635-4">
            <img src="https://www.cnews.cz/wp-content/uploads/2019/11/kristalova-lupa-2019-04.png"/>
          </a>
        </figure>
      </slideshow>
      <p>
        <a href="https://www.cnews.cz/kristalova-lupa-2019-vysledky/galerie-179635-1">VŠECHNY FOTOGRAFIE</a>
      </p>
      <p>Včera večer se opět udělovaly ceny českého internetu. O výsledcích v jednotlivých kategoriích rozhodovali fanoušci ve veřejné anketě (přihlásilo se 90 000 uživatelů), polovinu cen udělila odborná porota. Tradičně si představíme vítěze jednotlivých kategorií. Kompletní pořadí najdete <a href="https://kristalova.lupa.cz/2019/vysledky/">na oficiálním webu</a>.</p>
      <h3>Ceny internetové veřejnosti (uživatelská anketa)</h3>
      <p><a href="https://video.aktualne.cz/dvtv/">DVTV</a> Martina Veselovského a Daniely Drtinové stejně jako předchozích letech ovládlo dvě kategorie. První publicistický kanál postavený pouze na videu získal popáté v řadě <b>Cenu popularity</b>. Počtvrté za sebou také porazilo konkurenci v kategorii <b>Zpravodajství</b>.</p>
      <p>Cenu pro <b>internetové obchodování</b> obhájila <a href="https://www.alza.cz/">Alza</a>. Ta zůstává největším e-shopem a pozici posílí i Evropě. Po pobočkách na Slovensku a v Maďarsku <a href="https://www.cnews.cz/alza-vysledky-q4-2018">chce proniknout</a> do Německa a Rakouska.</p>
      <p>V kategorii <b>Nástroje a služby</b> letos opět zvítězily <a href="https://mapy.cz/">Mapy.cz</a>. Z dřívějších ročníků již mají nepočítaně jiných cen. Úspěchy jsou ale zasloužené, Seznam mapy pořád vylepšuje a dokazuje, že to umí dělat jinak (i lépe) než Google.</p>
      <p>Loňské a předloňské vítězství se podařilo obhájit i <a href="https://www.databazeknih.cz/">DatabáziKnih.cz</a>, která vyhrála mezi <b>zájmovými weby</b>. „ČSFD pro knihomoly“ eviduje přes 400 000 knih a bezmála 270 000 uživatelů za 11 let napsali milion komentářů a udělili pět milionů hodnocení.</p>
      <p>Nejúspěšnějším <b>one (wo)man show</b> se stala stránka <a href="https://www.facebook.com/TMBKOFFICIAL/">TMBK</a>. Designér Tomáš Břínek dělá koláže zesměšňující politiky, umělce i sportovce. Svou tvorbu prezentuje na sociálních sítích a v časopisu Reflex. Momentálně rozjel také <a href="https://www.hithit.com/cs/project/6758/tmbk-uvadi-vystava-za-milion">crowdfundingovou kampaň</a> na financování první výstavy.</p>
      <p><a href="https://www.televizeseznam.cz/porad/honest-guide_porad">Honest Guide</a> Janka Rubeše a Honzy Mikulky ovládl kategorii online video. Tvůrci mapují největší bizarnosti a podvody, na které mohou turisté v Praze ale i celém Česku narazit. <b>Na YouTubu</b> mají kanál v angličtině, kde radí cizincům, jak se u nás neztratit a nenechat okrást.</p>
      <h3>Ceny odborné poroty</h3>
      <p><a href="https://www.prusa3d.cz/">Průša3D</a> se stal nejlepším <b>globálním projektem</b>. Tuzemský výrobce 3D tiskáren boduje i v zahraničí. Dnes už zaměstnává přes 400 lidí a každý měsíc expeduje 6000 tiskáren. Letos Průša představil <a href="https://www.cnews.cz/original-prusa-mini-3d-tiskarna">nejlevnější model</a>, který lze koupit pod 10 000 Kč.</p>
      <p>Aplikace <a href="https://www.zachrankaapp.cz/">Záchranka</a> zvítězila v kategorii <b>veřejně prospěšná služba</b>. Aplikace zachraňující lidské životy umí vytočit linku 155 a záchranářům odeslat přesnou polohu. Kromě toho obsahuje instrukce pro udělení první pomoci a vybraná města skrz ni mohou informovat o nouzové situaci. Záchranku si už nainstalovalo milion lidí a za tři roky provozu už díky ní záchranáři vyjeli ve více než 35 000 případech.</p>
      <p>Nejlepší <b>E-commerce inspirací</b> je <a href="https://www.zasilkovna.cz/">Zásilkovna.cz</a>. Tuto službu využívají desítky tisíc e-shopů k doručování zboží na téměř 4000 výdejních míst. Zásilkovna letos začala přepravovat zboží i mezi soukromými osobami a umožňuje levně odesílat balíky do celé Evropy.</p>
      <p><b>Obsahovou inspirací</b> se stala <a href="https://radiozurnal.rozhlas.cz/zaznam-ziva-rekonstrukce-okupace-1939-7762800">Živá rekonstrukce okupace 1939</a>, kterou uskutečnil Český rozhlas. Ten v březnu sedm hodin a minutu po minutě mapoval, co se v Československu dělo před 80 let, kdy do země vtrhla nacistická armáda.</p>
      <p><a href="https://www.milionchvilek.cz/">Milion chvilek pro demokracii</a> byl odbornou porotou zvolen jako nejlepší <b>marketingová inspirace</b>. Spolek, jenž si dal za cíl kultivovat demokratickou kulturu, letos zburcoval stovky tisíc lidí, kteří přišli na největší demonstrace od roku 1989.</p>
      <p><b>Osobností roku</b> je <a href="https://twitter.com/OliverDlouhy">Oliver Dlouhý</a>. Bratr herců Vladimíra a Michala se dal na jinou dráhu a založil podnik Kiwi.com (dříve Skypicker.com), který se zabývá vyhledávání levných letů, vlaků a autobusů po celém světě. Kiwi denně vyhledá přes 100 milionů spojů a prodá 35 000 sedadel.</p>
      <p><a href="https://denikn.cz/">Deník N</a> byl zvolen <b>projektem roku</b>. Zaujal crowdfundingovou kampaní, která okusila zájem čtenářů. Nebo tím, jak rychle stačil nový projekt nabrat šikovné lidi odjinud. A také tím, že se zpravodajské „Enko“ nebálo veškerý obsah zpoplatnit.</p>
      <p><b>Anticena</b> putuje české vládě za nedostatečný vývoj <a href="https://www.mvcr.cz/egovernment.aspx">eGovernmentu</a>. Úřady nejsou schopny sdílet informace, data se na různých místech duplikují a ne všechny formuláře mají elektronickou podobu.</p>
      <slideshow>
        <figure>
          <a href="https://www.cnews.cz/kristalova-lupa-2019-vysledky/galerie-179635-1">
            <img src="https://www.cnews.cz/wp-content/uploads/2019/11/kristalova-lupa-2019-01.png"/>
          </a>
        </figure>
        <figure>
          <a href="https://www.cnews.cz/kristalova-lupa-2019-vysledky/galerie-179635-2">
            <img src="https://www.cnews.cz/wp-content/uploads/2019/11/kristalova-lupa-2019-02.png"/>
          </a>
        </figure>
        <figure>
          <a href="https://www.cnews.cz/kristalova-lupa-2019-vysledky/galerie-179635-3">
            <img src="https://www.cnews.cz/wp-content/uploads/2019/11/kristalova-lupa-2019-03.png"/>
          </a>
        </figure>
        <figure>
          <a href="https://www.cnews.cz/kristalova-lupa-2019-vysledky/galerie-179635-4">
            <img src="https://www.cnews.cz/wp-content/uploads/2019/11/kristalova-lupa-2019-04.png"/>
          </a>
        </figure>
      </slideshow>
      <p>
        <a href="https://www.cnews.cz/kristalova-lupa-2019-vysledky/galerie-179635-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/prehled-slev-cerny-patek-black-friday-2019"/>
        <a href="https://www.cnews.cz/ctu-pasmo-60-ghz-uvolneni-listopad-2019"/>
        <a href="https://www.cnews.cz/levne-smartphony-vanoce2019-tipy/"/>
        <a href="https://www.cnews.cz/nvidia-geforce-gtx-1660-super-uvedeni-cena-parametry-vykon/"/>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/"/>
      </related>
    </article>
  </body>
</html>