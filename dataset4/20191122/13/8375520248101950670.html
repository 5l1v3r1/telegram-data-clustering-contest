<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/mer-odesi-truhanov-potrapiv-do-likarni-yogo-prooperuvali-641753.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T13:32:03+00:00"/>
    <meta property="og:title" content="Мер Одеси Труханов потрапив до лікарні: його прооперували"/>
    <meta property="og:description" content="Діагноз не розкривається, відомо лише, що оперували міського голову у звичайній одеській клініці"/>
  </head>
  <body>
    <article>
      <h1>Мер Одеси Труханов потрапив до лікарні: його прооперували</h1>
      <address>
        <time datetime="2019-11-22T13:32:03+00:00">22 Nov 2019, 13:32</time>
      </address>
      <h4>Діагноз не розкривається, відомо лише, що оперували міського голову у звичайній одеській клініці</h4>
      <p>Мера Одеси Геннадія Труханова вчора, 21 листопада, госпіталізували, і він переніс операцію. Про це повідомили у пресслужбі міськради.</p>
      <p>Діагноз не розкривається. Відомо лише, що оперували міського голову в одеській клініці.</p>
      <p>«Лікарня не приватна», - зазначили у пресслужбі.</p>
      <p>У зв'язку з хворобою Труханов не зміг приїхати на засідання Вищого антикорупційного суду <a href="https://glavcom.ua/odesa/news/antikorupciyniy-sud-nastupnogo-tizhnya-vizmetsya-za-spravu-truhanova-637138.html">у справі стосовно невнесеного у декларацію майна</a>.</p>
      <p>Раніше повідомлялося, що <a href="https://glavcom.ua/odesa/news/spravu-truhanova-peredali-do-antikorupciynogo-sudu-633381.html">Вищий антикорупційний суд України розглядатиме справу про внесення мером Одеси Геннадієм Трухановим </a>завідомо неправдивих відомостей у декларації за 2015 і 2016 роки.</p>
      <p>За даними правоохоронців, Труханів не задекларував квартиру, два паркомісця, елінг, дачу, нежитлову нерухомість, два автомобіля, частки у низці суб'єктів господарювання, відсотки за вкладами у банках. Всього в декларації 2015 року мер Одеси не вніс майновий стан на загальну суму 32, 5 млн грн, у декларації 2016 року - на 18, 81 млн грн. Все майно записане на його колишню дружину, з якою у Труханового є діти.</p>
      <p>Сам Труханов після оголошення йому підозри заявив, що ця справа – «метод тиску» на нього і членів його сім'ї.</p>
      <p>У разі доведення провини, Труханову загрожує ув'язнення від 2 до 5 років з позбавленням права обіймати певні посади чи займатися певною діяльністю на строк до 3 років. Крім того, міський голова може достроково припинити свої повноваження через рішення суду.</p>
      <related>
        <a href="https://glavcom.ua/odesa/news/antikorupciyniy-sud-nastupnogo-tizhnya-vizmetsya-za-spravu-truhanova-637138.html"/>
        <a href="https://glavcom.ua/odesa/news/spravu-truhanova-peredali-do-antikorupciynogo-sudu-633381.html"/>
        <a href="https://glavcom.ua/news/antikorupciyna-prokuratura-oskarzhila-rishennya-sudu-po-truhanovu-614515.html"/>
      </related>
    </article>
  </body>
</html>