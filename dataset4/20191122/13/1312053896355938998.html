<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/22/m5s-emilia-romagna-bonaccini-salvini/"/>
    <meta property="og:site_name" content="NewNotizie"/>
    <meta property="article:published_time" content="2019-11-22T13:21:54+00:00"/>
    <meta property="og:title" content="M5S da solo in Emilia Romagna, Bonaccini: “Grave errore, regalo a Salvini”"/>
    <meta property="og:description" content="Il Movimento 5 Stelle correrà alle regionali in Emilia Romagna, ma da solo. Il candidato presidente del centrosinistra Bonaccini: &quot;Regalo alla destra&quot;."/>
  </head>
  <body>
    <article>
      <h1>M5S da solo in Emilia Romagna, Bonaccini: “Grave errore, regalo a Salvini”</h1>
      <address><time datetime="2019-11-22T13:21:54+00:00">22 Nov 2019, 13:21</time> by <a rel="author">roberto.naccarella</a></address>
      <figure>
        <img src="https://www.newnotizie.it/wp-content/uploads/2019/11/bonaccini-1.jpg"/>
      </figure>
      <h3>Il Movimento 5 Stelle correrà alle elezioni regionali in Emilia Romagna e in Calabria, ma non con il Partito Democratico.</h3>
      <p>L’alleanza delle scorse regionali in Umbria<b> non verrà replicata</b> nei prossimi appuntamenti elettorali. Il popolo pentastellato ha deciso, tramite una votazione online, che il M5S deve presentarsi<b> sia in Emilia Romagna che in Calabria</b>, ma il capo politico dei grillini, Luigi Di Maio, ha ribadito che il Movimento “correrà da solo”.</p>
      <p>Una scelta che non convince il candidato del centrosinistra alla presidenza dell’Emilia Romagna, <b>Stefano Bonaccini</b>, che al “Corriere della Sera” sostiene che il Movimento 5 Stelle commetta “un errore” nel <b>non volersi confrontare con il PD</b> e più in generale con il centrosinistra sul futuro della Regione per i prossimi 5 anni.</p>
      <h3>Bonaccini: “M5S sbaglia, così è regalo alla destra”</h3>
      <p>“Le forze che vincono insieme governano insieme e questa sarebbe la prima volta per il Movimento – sottolinea Bonaccini – Rinunciare ad assumersi responsabilità significa <b>precludersi la possibilità di contare e lavorare</b> per i propri obiettivi. Oltre che regalare un vantaggio ad una destra che non sta mostrando particolare interesse per questa regione, ma solo l’intenzione di mandare a casa il governo Conte”.</p>
      <p>Bonaccini ha poi ricordato ai grillini che su<b> molte tematiche</b> il M5S e il centrosinistra lavorano già all’unisono: “Sui diritti civili, su quelli sociali, <b>da ultimo anche sul plastic free</b> – afferma il candidato presidente – Negli ultimi mesi sono più le cose che ci uniscono rispetto a quelle che ci dividono”.</p>
    </article>
  </body>
</html>