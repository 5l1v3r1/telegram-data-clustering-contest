<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Historia/311229921-Blask-katedry-i-palacu-odnowionych-na-Ukrainie.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T13:29:00+00:00"/>
    <meta property="og:title" content="Blask katedry i pałacu odnowionych na Ukrainie"/>
    <meta property="og:description" content="Instytut POLONIKA zakończył prace konserwatorskie we Lwowie oraz w Jazłowcu na Ukrainie."/>
  </head>
  <body>
    <article>
      <h1>Blask katedry i pałacu odnowionych na Ukrainie</h1>
      <address><time datetime="2019-11-22T13:29:00+00:00">22 Nov 2019, 13:29</time> by <a rel="author">Marek Kozubal</a></address>
      <p>
        <b>Instytut POLONIKA zakończył prace konserwatorskie we Lwowie oraz w Jazłowcu na Ukrainie.</b>
      </p>
      <p>Zakończyły się prace konserwatorskie w katedrze ormiańskiej we Lwowie oraz w dawnym pałacu Poniatowskich w Jazłowcu.</p>
      <p>Konserwacji poddana została mozaika ukazująca Świętą Trójcę, autorstwa Józefa Mehoffera, która zdobi sklepienie kopuły katedry ormiańskiej. Projekt konserwacji mozaiki sfinansował kwotą ponad 375 tys. zł. Instytut POLONIKA.</p>
      <p>Mozaika, wykonana w latach 1912-1913 na zlecenie abp. Józefa Teodorowicza według projektu Józefa Mehoffera przez włoską firmę Gianese z Murano, od swojego powstania nie była poddawana czyszczeniu ani żadnym pracom konserwatorskim. W wyniku upływu czasu i działania niekorzystnych warunków, w jakich znajduje się ten zabytek, w dekoracji mozaikowej wystąpiły uszkodzenia, zagrzybienie i zasolenie, a wiele szklanych elementów utraciło swoją przezroczystość.</p>
      <p>Po przeprowadzeniu prac konserwatorskich obejmujących – prócz konserwacji estetycznej obiektu – uszczelnienie poszycia dachu i okien, udało się zahamować proces niszczenia mozaiki oraz przywrócić wystrojowi świątyni wartość artystyczną zbliżoną do pierwotnej.</p>
      <p>Konserwację mozaiki przedstawiającej Świętą Trójcę przeprowadził polsko-ukraiński zespół konserwatorów ze Stowarzyszenia Absolwentów Akademii Dziedzictwa w Krakowie. Pracami zespołu kierowali dr hab. Joanna Czernichowska i Paweł Baranowski.</p>
      <p>Kolejnym projektem konserwatorskim, który zakończył się w listopadzie jest konserwacja XVII-wiecznego portalu pałacu w Jazłowcu (obwód tarnopolski na Ukrainie).</p>
      <p>W miejscowości tej znajduje się jeden z najciekawszych i najbardziej malowniczo położonych zabytków Podola – dawna rezydencja magnacka składająca się ze średniowiecznego zamku oraz XVIII-wiecznego pałacu wraz z zabytkowym parkiem. Pałac jazłowiecki został zbudowany w połowie XVIII wieku przez kasztelana krakowskiego Stanisława Poniatowskiego, ojca przyszłego króla Rzeczypospolitej.</p>
      <p>Rezydencja parokrotnie zmieniała właścicieli, aż w 1863 r. stała się siedzibą klasztoru Sióstr Niepokalanek i szkoły dla dziewcząt. Instytucje te działały aż do II wojny światowej i zostały zlikwidowane przez władze sowieckie, które w pałacu urządziły sanatorium dla gruźlików, funkcjonujące w jednym skrzydle pałacu do dziś. Drugie skrzydło zwrócono w latach 90. siostrom Niepokalankom. Pałac w Jazłowcu jest zatem jedynym tego typu zabytkiem na zachodniej Ukrainie, który (częściowo) wrócił do przedwojennych właścicieli.</p>
      <p>Zakończona w tym roku konserwacja była kontynuacją prac rozpoczętych i przerwanych w ubiegłych latach (2010-2012) finansowanych z funduszy ministerstwa kultury. Renesansowy kamienny portal z gipsowymi figurami aniołów stanowiący główne wejście do pałacu od strony ogrodu, w momencie rozpoczęcia konserwacji znajdował się w bardzo złym stanie. W wyniku działania warunków atmosferycznych doszło do zawilgocenia, rozwoju bakterii i mikroorganizmów oraz rozsadzania kamienia przez zamarzającą wodę.</p>
      <p>Przeprowadzone prace konserwatorskie objęły oczyszczenie kamienia, wzmocnienie konstrukcji obiektu oraz konieczne uzupełnienia i rekonstrukcje. Portal został również zabezpieczony przed działaniem szkodliwych czynników w przyszłości.</p>
      <p>Prace finansowane przez Instytut POLONIKA kwotą ponad 90 tys. zł. nadzorowała konserwator sztuki Anna Sztymelska-Karczewska.</p>
    </article>
  </body>
</html>