<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Kosarka/ABA-League/a315293-Mijovic-za-SK-Partizan-je-jak-ali-jaki-smo-i-mi.html"/>
    <meta property="og:site_name" content="Sport Klub"/>
    <meta property="article:published_time" content="2019-11-22T13:57:00+00:00"/>
    <meta property="og:title" content="Mijović za SK: Partizan je jak, ali jaki smo i mi"/>
    <meta property="og:description" content="Ljubitelji košarke sa nestrpljenjem očekuju nedelju, kada će sa početkom u 18 časova u Podgorici snage odmeriti Budućnost i Partizan."/>
  </head>
  <body>
    <article>
      <h1>Mijović za SK: Partizan je jak, ali jaki smo i mi</h1>
      <h2>Ljubitelji košarke sa nestrpljenjem očekuju nedelju, kada će sa početkom u 18 časova u Podgorici snage odmeriti Budućnost i Partizan.</h2>
      <address><time datetime="2019-11-22T13:57:00+00:00">22 Nov 2019, 13:57</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/170273/jpeg/Petar-Mijovic-1-.jpg"/>
        <figcaption>
          <cite>KK Budućnost Voli</cite>
        </figcaption>
      </figure>
      <p>  Veliki derbi osmog kola ABA lige oba tima čekaju u dobrom rasploženju. Partizan je posle pobede nad Crvenom zvezdom, slavio i protiv Lijetuvos Ritasa, obezbedio mesto u TOP 16 fazi Evrokupa. S druge strane, Budućnost je uspešno prebrodila tri jako teška gostovanja.</p>
      <p>Pobedila je Trento, Igokeu i Arku iz Gdinje. Zadržali su Podgoričani lidersku poziciju na tabeli ABA lige zajedno sa Cedevita Olimpijom, a u isto vreme probudila nadu da i pored šest poraza na jednu loptu, može do plasman u TOP 16 fazu Evrokupa.</p>
      <p>Favorita definitivno nema. Šanse za pobedu su podjednake, a u derbi koji sledi Budućnost ulazi jača za Amerikanca Šona Kilpatrika, koji je nedavno zadužio opremu šampiona Crne Gore.</p>
      <p>„<i>Jak je Partizan, ali jako smo i mi. Očekuje nas jako teška utakmica. Moraćemo da odigramo na izuzetno visokom nivou u oba pravca, ako želimo da stignemo do pobede. Igramo na našem parketu, imaćemo ogroman vetar u leđa. Moramo da smanjimo adute Partizana na što manju meru, da sa druge strane iskoristimo naše prednosti u odnosu na rivala</i>”, naglasio je <b>Petar Mijović</b> za Sport Klub i nastavio:</p>
      <p>„<i>Partizan je pokazao da se radi o sjajnom timu. Ekipa je sastavljena i složena tako da može da se bori za osvajanje trofeja u ABA ligi i Evrokupu. Odlično je vođena sa klupe i ima veliki kvalitet u odbrani i ofanzivni potencijal. Partizan je dobrom raspoloženju dolazi u Podgoricu, izborio je plasman u TOP 16 fazu Evrokupa, pobedio Zvezdu. Međutim, mi smo takođe u dobrom nizu i dobrom raspoloženju, tako da zaista očekujem veliku borbu</i>”.</p>
      <p>Izvesno je da su obe ekipe umorne. Da li bi umor mogao da bude jezičak koji će prevagnuti na tasu jedne od ekipe u derbiju i šta se može očekivati od Šona Kilpatrika?</p>
      <p>„<i>Umor neće sigurno uticati na epilog derbija. I mi i Partizan smo ekipe koje su navikle da igraju u ubitačnom ritmu koje nosi učešće u ABA ligi i Evropi. Šon Kilpatrik je odličan igrač i dragoceno pojačanje. Biće u sastavu tima protiv Partizana. Na nama je da ga što pre uklopimo u sistem, a njegove kvalitete iskoristimo da unapredimo igru kompletnog tima, a na njemu je da za početak pokaže šta ume i zna protiv Partizana. Naravno da moramo da budemo malo strpljivi, jer je Kilpatriku ovo prvi meč u dresu Budućnosti</i>”, naglasio je Mijović.</p>
      <p>Utakmica počinje u nedelju u 18 časova. Budućnost je sa Cedevita Olimpijom lider ABA lige, sa skorom 6-1. Partizan u Podgoricu dolazi posle pobede nad Crvenom zvezdom, sa skorom 5-2.</p>
    </article>
  </body>
</html>