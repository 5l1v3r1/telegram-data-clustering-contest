<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119643-vucic-politicki-protivnici-predvodjeni-djilasom-iza-neistinite-pricu-o-izvozu-oruzja-u-ukrajinu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-22T13:55:03+00:00"/>
    <meta property="og:title" content="Vučić: Odluka o doktoratu Malog duboko politička, neće uticati na njegovo mesto u Vladi"/>
    <meta property="og:description" content="Predsednik Srbije Aleksandar Vučić izjavio je danas da je odluka Univerziteta u Beogradu o doktoratu ministra finansija Siniše Malog &quot;duboko politička&quot;, ali da ta odluka neće uticati na mesto Malog u Vladi jer se &quot;za izbor ministara analiziraju uspesi&quot;.&quot;Akademska čestitost je važna. Rad Siniše Malog nisam čitao i ne mogu da dajem sud kao što to čini neobrazovana elita&quot;, kazao je Vučić za televiziju &quot;Prva&quot;.On je ocenio da je ta odluka Odbora za profesionalnu etiku BU važna u &quot;eri diktatura&quot; jer pokazuje da je moguće doneti &quot;političku odluku&quot; protiv nosilaca vlasti.&quot;To pre pet, šest godina nije bilo moguće, nije bilo moguće razgovarati o doktoratu Bojana Pajtića. To govori koliko je naše društvo napredovalo&quot;, rekao je on.Vučić je istakao da je sramota da o &quot;jednom od najboljih studenata&quot; (Siniši Malom) govore &quot;neškolovani, najgori i večiti studenti&quot;.&quot;Mene zanima šta je u interesu gradjana, a ne šta je u interesu pojedinaca&quot;, kazao je Vučić.Odbor za profesionalnu etiku Univerziteta u Beogradu dostaviće Senatu Univerziteta…"/>
  </head>
  <body>
    <article>
      <h1>Vučić: Odluka o doktoratu Malog duboko politička, neće uticati na njegovo mesto u Vladi</h1>
      <address>
        <time datetime="2019-11-22T13:55:03+00:00">22 Nov 2019, 13:55</time>
      </address>
      <p><b>Predsednik Srbije Aleksandar Vučić izjavio je danas da je odluka Univerziteta u Beogradu o doktoratu ministra finansija Siniše Malog "duboko politička", ali da ta odluka neće uticati na mesto Malog u Vladi jer se "za izbor ministara analiziraju uspesi".</b><br/><br/>"Akademska čestitost je važna. Rad Siniše Malog nisam čitao i ne mogu da dajem sud kao što to čini neobrazovana elita", kazao je Vučić za televiziju "Prva".<br/><br/>On je ocenio da je ta odluka Odbora za profesionalnu etiku BU važna u "eri diktatura" jer pokazuje da je moguće doneti "političku odluku" protiv nosilaca vlasti.<br/><br/>"To pre pet, šest godina nije bilo moguće, nije bilo moguće razgovarati o doktoratu Bojana Pajtića. To govori koliko je naše društvo napredovalo", rekao je on.<br/><br/>Vučić je istakao da je sramota da o "jednom od najboljih studenata" (Siniši Malom) govore "neškolovani, najgori i večiti studenti".<br/><br/>"Mene zanima šta je u interesu gradjana, a ne šta je u interesu pojedinaca", kazao je Vučić.<br/><br/>Odbor za profesionalnu etiku Univerziteta u Beogradu dostaviće Senatu Univerziteta da postupi po pravilniku o poništavanju doktorata u slučaju ministra Siniše Malog jer je jednoglasno utvrdio postojanje neakademskog ponašanja u njegovom radu, izjavila je u četvrtak rektorka Univerziteta Ivanka Popović.<br/><br/>Ona je novinarima nakon sednice Odbora kazala da je Siniša Mali prekršio etički kodeks Univerziteta jer je bez navodjenja citirao tekstove drugih autora.<br/><br/>Predsednik Srbije Aleksandar Vučić je odbacio kao neistinite navode pojedinih opozicionih političara o izvozu minobacačkih granata u Ukrajinu, dodajući da nisu izdavane dozvole za izvoz naoružanja u tu zemlju kako zbog sukoba na istoku Ukrajine tako i zbog veza sa Rusijom.<br/><br/>"Bilo je izvoza minobacačkih granata, više hiljada komada, ali u Poljsku a ne u Ukrajinu i to preko Kipra. Sve je dozvoljeno, s kojim obrazloženjem da ne izvozimo naoružanje u Poljsku ili SAD, zašto onda proizvodimo oružje? Da li hoćete da ukinemo našu namensku industriju koja je uz sve probleme, danas značajno jača nego ranije kad nije bila meta napada", kazao je Vučić.<br/><br/>On je optužio "političke protivnike predvodjene Draganom Djilasom" da su plasirali navode o izvozu naoružanja u Ukrajinu kako bi "dobili neki politički poen".<br/><br/>"Na snimku koji smo dobili videli smo koji je lot, svaku granatu možete da preoznate. Data je dozvola kompaniji 'Tehnoremont' iz Temerina u kojoj radi gospodja mama lažnog uzbunjivača iz Krušika i slučajno da su baš oni koje podržavaju naši politički protivnici izvezli te granate za Poljsku, preko Kipra", dodao je predsednik Srbije.<br/><br/>On je izjavio da će u decembru u Sočiju razgovarati sa predsednikom Rusije Vladimirom Putinom kao i uvek otvoreno o svemu, istakavši da veruje da je Rusija Srbiji iskren prijatelj i dobar partner.<br/><br/><b>"Priština dobrodošla u 'mali Šengen', ali kao statusno neutralna zemlja"</b><br/><br/>Vučić je rekao je da je Priština dobrodošla u "mali Šengen", ali kao statusno neutralna kao u slučaju CEFTA i dodao da statusna pitanja treba rešavati kroz dijalog.<br/><br/>On je za televiziju Prva rekao da će onaj ko bude ostao van "malog Šengena" imati, kako je ocenio, ozbiljne probleme u stopi rasta ekonomije za nekoliko godina u odnosu na članove te inicijative.<br/><br/>"Nema nijednog negativnog aspekta", poručio je Vučić za Prvu o toj inicijativi i dodao da je ogromna stvar kada se "neko u svetu predstavlja sa 12 miliona stanovnika".</p>
    </article>
  </body>
</html>