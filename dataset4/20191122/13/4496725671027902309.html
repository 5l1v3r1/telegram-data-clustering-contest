<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/cultura/article/19-cultura/1700349-carme-riera-distingida-amb-el-premi-atlantida-2019.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T13:25:37+00:00"/>
    <meta property="og:title" content="Carme Riera, distingida amb el Premi Atlàntida 2019"/>
    <meta property="og:description" content="Els editors reconeixeran l'Editorial Salvat, Anagrama i Tusquets i Triangle Postals"/>
  </head>
  <body>
    <article>
      <h1>Carme Riera, distingida amb el Premi Atlàntida 2019</h1>
      <address><time datetime="2019-11-22T13:25:37+00:00">22 Nov 2019, 13:25</time> by <a rel="author">ACN</a></address>
      <ul>
        <li>
          <b>Els editors reconeixeran l’Editorial Salvat, Anagrama i Tusquets i Triangle Postals</b>
        </li>
      </ul>
      <p>El Gremi d’Editors de Catalunya ha distingit amb el Premi Atlàntida a l’escriptora Carme Riera. El guardó premia cada any una personalitat de reconegut prestigi que s’hagi distingit per la seva contribució al foment de la lectura i del món del llibre i, també, pel seu compromís en la promoció i defensa del valor de la cultura i de la propietat intel·lectual. El lliurament tindrà lloc el proper 9 de desembre, en el marc de la 34a Nit de l’Edició.</p>
      <p>En el mateix acte, els editors també reconeixeran l’Editorial Salvat pels seus 150 anys d’activitat editorial continuada; l’Editorial Anagrama i Tusquets Editores pel seu 50è aniversari i Triangle Postals pels 25 anys de la seva creació.</p>
      <p>A més, es lliurarà també el Memorial Fernando Lara, que atorga la Cambra del Llibre de Catalunya a una iniciativa empresarial del sector del llibre de nova creació i de trajectòria reconeguda, que aquest any ha recaigut en Editorial Comanegra de Barcelona.</p>
      <p>L’Associació Col·legial d’Escriptors de Catalunya farà el lliurament del XXII Premi de Traducció Ángel Crespo a José María Micó per la traducció de l’italià al castellà de l’obra <i>Comedia</i> de Dante Alighieri, publicada per Acantilado.</p>
      <p>Des de la primera convocatòria, l’any 1986, el Premi Atlàntida ha recaigut en personalitats de rellevància com Václav Havel, Jacques Santer, Viviane Reding, Fabià Estapé, José Manuel Blecua, Javier Solana, Jordi Savall, Joan Manuel Serrat, Jaume Plensa, Isabel Coixet, Jordi Herralde, Lluís Pascual, entre d’altres.</p>
      <p>El jurat del Premi Atlàntida, consta de 17 membres i està integrat per editors i periodistes de les capçaleres dels diaris impresos que tenen edició a Catalunya. El jurat està presidit per Patrici Tixis, president del Gremi d’Editors de Catalunya, i format pels tres vicepresidents del Gremi d’Editors de Catalunya Roman de Vicente (Anagrama), Patxi Beascoa (Penguin Random House) i Montserrat Ayats (Eumo i presidenta de l’Associació d’Editors en Llengua Catalana); els editors Daniel Fernández (Edhasa i president de CEDRO), Jordi Herralde (Anagrama), Idoia Moll (Alba), Carles Revés (Planeta), Luis Solano (Libros del Asteroide) i Núria Tey (Penguin Random House); i els periodistes David Castillo (<b>El Punt Avui</b>), Ignasi Aragay (<i>Ara</i>), Lluís Bassets (<i>El País</i>), Anna Cristeto (<i>El Periódico de Catalunya</i>), Sergi Dòria (<i>ABC</i>), Francisco Marhuenda (<i>La Razón</i>) i Sergio Vila-Sanjuán (<i>La Vanguardia</i>).</p>
    </article>
  </body>
</html>