<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/sinucidere-sau-accident-adolescenta-de-16-ani-din-oradea-moarta-in-conditii-suspecte-in-propria-casa-152906.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-22T13:00:00+00:00"/>
    <meta property="og:title" content="Sinucidere sau accident? Adolescentă de 16 ani din Oradea, moartă în condiţii suspecte în propria casă"/>
    <meta property="og:description" content="Poliţia Bihor a început o anchetă pentru a stabili împrejurările în care o adolescentă în vârstă de 16 ani din Oradea, elevă la Liceul de Artă, şi-a pierdut viaţa. Fata a fost găsită fără suflare duminică seară, iar în jurul tragediei s-au ţesut deja numeroase poveşti potrivit cărora fata ar fi fost victima bullyingului în şcoală."/>
  </head>
  <body>
    <article>
      <h1>Sinucidere sau accident? Adolescentă de 16 ani din Oradea, moartă în condiţii suspecte în propria casă</h1>
      <address><time datetime="2019-11-22T13:00:00+00:00">22 Nov 2019, 13:00</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://www.ebihoreanul.ro/modules/news/files/eleva-arte-191119jpg.jpg"/>
      </figure>
      <p>Poliţia Bihor a început o anchetă pentru a stabili împrejurările în care o adolescentă în vârstă de 16 ani din Oradea, elevă la Liceul de Artă, şi-a pierdut viaţa duminica trecută, în propria casă. Ea ar fi fost găsită în camera sa, chiar de mama ei, căzută şi cu o rană la nivelul capului.</p>
      <p>Cazul a ajuns în atenția ziarului la sesizarea unor cititori și a stârnit vâlvă după ce în liceu s-a auzit că fata şi-ar fi pus capăt zilelor, din cauză că ar fi fost victima bullyingului în şcoală, pe seama unor probleme de sănătate pe care le avea.</p>
      <p>Încercând să elucideze aceste aspecte, echipaje de poliţişti au mers, zilele trecute, la şcoală, pentru a sta de vorbă cu profesorii şi cu colegii tinerei.</p>
      <p>Rămâne de văzut ce va scoate la iveală ancheta demarată de poliţişti în acest caz. "Există o cauză care are ca obiect moarte suspectă însă, cel puţin deocamdată, nu se pot oferi alte informaţii", a declarat purtătorul de cuvânt al Parchetului de pe lângă Tribunalul Bihor, prim-procurora adjunctă Maria Cotrău. </p>
      <p>Sursele <b>BIHOREANULUI </b>spun că, în urma autopisiei, a reieşit că adolescenta ar fi murit în urma unui anevrism cerebral provocat de ingerarea unor substanţe toxice. Rana de la nivelul capului a fost cauzată, se pare, de căzătură. </p>
      <p>Părinţii nu par să accepte ideea sinuciderii, anunţurile mortuare publicate lăsând să se înţeleagă că ar fi fost vorba de un acccident. </p>
      <p>Cert e că eleva era îndrăgită de mulţi dintre colegii ei, care o plâng şi i-au amenajat pe bancă un altar cu lumânări aprinse şi trandafiri (<i>foto).</i></p>
      <p>Date fiind particularitățile acestui caz, <b>BIHOREANUL </b>a ales să nu facă publică identitatea tinerei.</p>
    </article>
  </body>
</html>