<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vertigo.com.ua/frozen-2-review/"/>
    <meta property="og:site_name" content="Vertigo"/>
    <meta property="article:published_time" content="2019-11-22T13:49:20+00:00"/>
    <meta property="og:title" content="Музичний привіт з минулого"/>
    <meta property="og:description" content="Disney не міг не випустити сиквел, якого фанатам довелося чекати цілих шість років! Та чи варто було повертатися в королівство Арендель?"/>
  </head>
  <body>
    <article>
      <h1>Музичний привіт з минулого</h1>
      <h2>Як Disney загорнув другорядний сюжет у першокласну обгортку</h2>
      <address><time datetime="2019-11-22T13:49:20+00:00">22 Nov 2019, 13:49</time> by <a rel="author" href="https://vertigo.com.ua/author/spider_jerusalem/" target="_blank">Юра Поворозник</a></address>
      <p>
        <b>З 2007 року, коли у анімаційному відділі Disney почали хазяйнувати хлопці з Pixar, проекти студії суттєво виросли в аспектах в оригінальності та актуальності: «Вольт», «Рапунцель», «Ральф-руйнівник», <a href="https://vertigo.com.ua/zootopia-review/">«Зоотрополіс»</a> сильно відрізнялися від класичних чи то навіть академічних робіт минулого. Особливо змінився підхід до принцес — студія нарешті позбулася стилю 30-90-х, подарувавши нам нестандартні фільми про Рапунцель, Тіану, Моану і, звичайно ж, Ельзу з Анною. Історія про сестринську любов взагалі підірвала прокат і з бойовим кличем «Let it go!» зібрала мільярд. Зрозуміло, що після такого Disney просто не міг не випустити сиквел, якого фанатам довелося чекати цілих шість років! Та чи варто було знову повертатися в королівство Арендель?</b>
      </p>
      <p>Друга частина «Крижаного серця» детальніше акцентується на магії — на королівство нападають магічні духи і Ельзі разом з друзями та родичами доводиться мандрувати у зачаклований ліс аби врятувати свій народ. У мандрівці дівчина більше дізнається про власні сили та складну політичну ситуацію в королівстві.</p>
      <p>Нова картина — лише другий сиквел Disney Animation з 1990 року. Тоді «Рятівники в Австралії» провалилися з таким гуркотом, що корпорація відмовилася випускати продовження у кінотеатрах, вони одразу виходили на домашніх носіях. Щоправда у 1999 році Pixar, попри усі застереження успішно випустили «Історію іграшок 2», що стало знаком для ринку. От тільки Disney ніяк не наважувалася на сиквели і крок у цьому напрямку зробила лише в 2018 році з анімацією <a href="https://vertigo.com.ua/wreck-it-ralph-2-review/">«Ральф-руйнівник 2: Інтернетрі»</a>. Стрічка, попри деякі мінуси, вдалася і змогла уникнути «синдрому продовження». «Крижане серце», натомість, таки потрапило у сіру зону.</p>
      <figure>
        <img src="https://vertigo.com.ua/wp-content/uploads/2019/11/frozen-2-poster.jpg"/>
      </figure>
      <h4>ОРИГІНАЛЬНА НАЗВА</h4>
      <h4>FROZEN 2</h4>
      <h4>ХРОНОМЕТРАЖ</h4>
      <h4>103 ХВ</h4>
      <h4>ПРЕМ'ЄРА</h4>
      <h4>21 ЛИСТОПАДА 2019</h4>
      <h4>ЖАНР</h4>
      <h4>АНІМАЦІЯ</h4>
      <h4>РЕЖИСЕР</h4>
      <h4>КРІС БАК <br/>ДЖЕННІФЕР ЛІ</h4>
      <h4>СЦЕНАРІЙ</h4>
      <h4>КРІС БАК <br/>ДЖЕННІФЕР ЛІ</h4>
      <h4>В РОЛЯХ</h4>
      <h4>КРІСТЕН БЕЛЛ <br/>ДЖОНАТАН ГРОФФ <br/>ДЖОШ ГАД</h4>
      <h4>ПРОКАТЧИК</h4>
      <h4>KINOMANIA</h4>
      <figure>
        <img src="https://vertigo.com.ua/wp-content/uploads/2019/11/frozen-2-2.jpg"/>
      </figure>
      <blockquote>З точки зору візуальної складової «Крижане серце» можна цілком назвати найдовершенішою анімаційною стрічкою в історії.</blockquote>
      <p>Творці фільму, Кріс Бак та Дженіфер Лі, максимально масштабували позитивні сторони оригіналу — тут стало більше магії, Олафа та пісень. Щоправда якщо з першими двома кількісний показник був витриманий, то з музичною складовою трохи перестаралися — музика займає п’яту частину усього хронометражу, але розставлена вона нерівномірно. У результаті перша половина фільму здається куди більш мюзикловою, ніж друга. Але це складно назвати мінусом анімації, враховуючи, що пісні у Disney писати не розучилися, а українські локалізатори чудово впоралися з власною роботою.</p>
      <p>А от що є її величезним плюсом, то це технічна сторона. З точки зору візуальної складової «Крижане серце» можна цілком назвати найдовершенішою анімаційною стрічкою в історії. Особливо захоплює робота зі стихіями — у деяких кадрах вода здається абсолютно реальною. Те саме стосується і неймовірно яскравого осіннього лісу, яким мандрують головні герої. При цьому творці не переборщили з фотореалізмом — персонажі все одно виглядають милими та «анімаційними».</p>
      <p>Головним ворогом сиквелу стала передбачуваність та прямолінійність. Сюжет читається вже з першої сцени фільму і надалі розкривається з надмірним драматизмом. Це при тому, що потенціал у історії є, але він безнадійно розбивається об стіну під назвую «анімація студії Disney» — усі підозри рівня «це ж діснеївський мультфільм, тут не може такого відбутися» доволі швидко перетворюються у «дійсно, не може». «Крижане серце 2» виявилась дуже пласкою та нудною стрічкою, якій скоріше місце на DVD, а не в кінотеатрі. З якихось причин у Disney не знайшлось оригінальних ідей для картини і якщо раніше це зупиняло компанію від випуску подібних стрічок для великого екрану, то цього разу бюджети та відданість прихильників зробили спробу поставити потік сиквелів на рейки цілком безболісною.</p>
      <figure>
        <img src="https://vertigo.com.ua/wp-content/uploads/2019/11/frozen-2-1.jpg"/>
      </figure>
      <p>Так-так, із сентиментальних глядачів анімація з легкістю вижме сльозу, але це примудряється робити навіть Адам Сендлер — а у нас тут милий фільм про сімейні узи. Щодо родинної тематики, то сиквел здався мені куди менш цікавим і скоріше більш проблематичним за оригінал. Якщо у оригінальному «Крижаному серці» підіймалися питання щирої любові та надмірної фіксації на обов’язковості стосунків для щасливого життя, то у сиквелі над певним посилом не задумувалися. Тут дивна (і часом токсична) динаміка між Ельзою та Анною, а також дуже клішовані взаємодії між Анною та Крістофом. Доволі дивно таке бачити у сучасній діснеївській анімації.</p>
      <p>Тож як результат, віддані фанати отримали репертуар на наступний рік, анімаційна індустрія просунулась ще далі у технологічному плані, а Disney раптом відкотився до свого рівня 15-річної давності. От тільки цього разу навряд чи компанія отримає копняка у прокаті.</p>
      <figure>
        <iframe src="https://www.youtube.com/embed/YEUKHmXd7QQ" width="640" height="360" data-service="Youtube" scrolling="no"/>
      </figure>
      <figure>
        <a href="https://vertigo.com.ua/linkout/51418">
          <img src="https://vertigo.com.ua/wp-content/uploads/2019/10/got-ad-b1.jpg"/>
        </a>
      </figure>
      <related>
        <h4>You May Also Like</h4>
        <a href="https://vertigo.com.ua/maleficent-2-review/"/>
        <a href="https://vertigo.com.ua/lion-king-review/"/>
        <a href="https://vertigo.com.ua/dumbo-review/"/>
      </related>
    </article>
  </body>
</html>