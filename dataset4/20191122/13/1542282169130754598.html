<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/22/nekros-ellinas-ploiarxos-apofotiase-fortigo-ploio"/>
    <meta property="og:site_name" content="euronews"/>
    <meta property="article:published_time" content="2019-11-22T13:46:45+00:00"/>
    <meta property="og:title" content="Νεκρός Έλληνας πλοίαρχος από φωτιά σε φορτηγό πλοίο"/>
    <meta property="og:description" content="Σύμφωνα με τα όσα ανακοίνωσε το υπουργείο Ναυτιλίας, στο πλοίο επέβαιναν 27 μέλη πληρώματος, εκ των οποίων οι 9 ήταν Έλληνες"/>
  </head>
  <body>
    <article>
      <h1>Νεκρός Έλληνας πλοίαρχος από φωτιά σε φορτηγό πλοίο</h1>
      <address><time datetime="2019-11-22T13:46:45+00:00">22 Nov 2019, 13:46</time> by <a rel="author">euronews </a></address>
      <p>Νεκρός Έλληνας πλοίαρχος σε υπό ελληνική σημαία φορτηγό πλοίο ανοικτά της Βραζιλίας. Στο μεγάλο σκάφος ξέσπασε φωτιά στην περιοχή Γκουάιμπα.</p>
      <p>Σύμφωνα με ανακοίνωση του Λιμενικού Σώματος, η φωτιά ξέσπασε τα ξημερώματα στο υπό ελληνική σημαία Φ/Γ “ORE SUDBURY” Ν.Π. 10723, στη θαλάσσια περιοχή Γκουάιμπα της Βραζιλίας, με αποτέλεσμα να χάσει την ζωή του ο πλοίαρχος 40 ετών.</p>
      <p>Στο πλοίο επέβαιναν 27 άτομα ως μέλη του πληρώματος, εκ των οποίων, οι εννέα ήταν Έλληνες.</p>
      <p>Η πυρκαγιά φαίνεται να ξεκίνησε κοντά στις καμπίνες και στο εστιατόριο στο τρίτο κατάστρωμα του πλοίου, σβήστηκε από το πλήρωμα αλλά δυστυχώς ο 40χρονος Πλοίαρχος ανασύρθηκε χωρίς τις αισθήσεις του.</p>
      <p>Δεν έχει αναφερθεί τραυματισμός άλλου μέλους πληρώματος και δεν προκλήθηκε ρύπανση.</p>
      <p>Ολόκληρη η ανακοίνωση του Λ.Σ.</p>
      <p>Εκδήλωση πυρκαγιάς σε υπό ελληνική σημαία Φ/Γ πλοίο στη θαλάσσια περιοχή “GUAIBA” της Βραζιλίας και θάνατος ημεδαπού ναυτικού</p>
      <p>Ενημερώθηκε, πρωινές ώρες σήμερα το Κέντρο Επιχειρήσεων του Αρχηγείου Λιμενικού Σώματος – Ελληνικής Ακτοφυλακής για την εκδήλωση πυρκαγιάς πρώτες πρωινές ώρες σήμερα, στο υπό ελληνική σημαία Φ/Γ “ORE SUDBURY” Ν.Π. 10723, στη θαλάσσια περιοχή “GUAIBA” της Βραζιλίας, καθώς και για το θάνατο του 40χρονου Έλληνα Πλοιάρχου.</p>
      <p>Στο εν λόγω πλοίο επέβαιναν είκοσι επτά (27) μέλη πληρώματος, εκ των οποίων, εννέα (09) Έλληνες. Η πυρκαγιά, η οποία ξεκίνησε σε χώρους ενδιαιτήσεων του τρίτου καταστρώματος του πλοίου, κατασβέστηκε από το πλήρωμα με ίδια μέσα, ενώ χωρίς τις αισθήσεις του ανασύρθηκε ο 40χρονος Έλληνας Πλοίαρχος.</p>
      <p>Από το συμβάν δεν αναφέρθηκε τραυματισμός άλλου μέλους πληρώματος, δεν προκλήθηκε ρύπανση, ενώ ενημερώθηκαν άμεσα οι τοπικές Αρχές.</p>
    </article>
  </body>
</html>