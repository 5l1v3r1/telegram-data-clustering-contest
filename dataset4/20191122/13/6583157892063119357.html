<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/urzednicy-znowu-utrudniaja-i-rzucaja-klody-pod-lapy-zwierzat-kolejny-problem-z-uratowanymi-na-granicy-tygrysami/"/>
    <meta property="og:site_name" content="lublin112.pl"/>
    <meta property="article:published_time" content="2019-11-22T13:23:00+00:00"/>
    <meta property="og:title" content="„Urzędnicy znowu utrudniają i rzucają kłody pod łapy zwierząt”. Kolejny problem z uratowanymi na granicy tygrysami"/>
    <meta property="og:description" content="Wczoraj Ewa Zgrabczyńska z poznańskiego zoo poinformowała, że przez decyzję wójta gminy Terespol, jest problem z umieszczeniem tygrysów w azylu w Hiszpanii. Trwa walka z czasem, gdyż miejsce dla nich niebawem może zostać zajęte przez inne zwierzęta."/>
  </head>
  <body>
    <article>
      <h1>„Urzędnicy znowu utrudniają i rzucają kłody pod łapy zwierząt”. Kolejny problem z uratowanymi na granicy tygrysami</h1>
      <address>
        <time datetime="2019-11-22T13:23:00+00:00">22 Nov 2019, 13:23</time>
      </address>
      <p>
        <b>Wczoraj Ewa Zgrabczyńska z poznańskiego zoo poinformowała, że przez decyzję wójta gminy Terespol, jest problem z umieszczeniem tygrysów w azylu w Hiszpanii. Trwa walka z czasem, gdyż miejsce dla nich niebawem może zostać zajęte przez inne zwierzęta.</b>
      </p>
      <p>W czwartek dyrekcja poznańskiego zoo zwołała konferencję prasową, na które przedstawiono obecną sytuację z tygrysami, które trafiły tam z przejścia granicznego w Koroszczynie. Jak już informowaliśmy, ciężarówka z umieszczonymi w niewielkich klatkach zwierzętami jechała z Rzymu do Dagestanu w Rosji. Białoruskie służby nie przepuściły jej przez granicę ze względu na brak dokumentów weterynaryjnych oraz aktualnej wizy u jednego z kierowców. Transport do wyjaśnienia umieszczono na terenie terminalu w Koroszczynie. Tam jeden z tygrysów padł.</p>
      <p>Jak ustalili śledczy, za całość odpowiada Rosjanin Rinat V. To on zorganizował transport zwierząt, podczas którego miał dbać o przewożone tygrysy. Zgodnie z przepisami, powinien im zapewnić nie tylko odpowiednie pożywienie i nieograniczony dostęp do wody, lecz również właściwe warunki oraz opiekę weterynaryjną. Tymczasem włoscy kierowcy karmili je kupowanymi w sklepach kurczakami, a poili lejąc po klatkach wodę z węża. To miało wystarczyć. W efekcie jeden z tygrysów padł z powodu nieodpowiedniego pokarmu, stan pozostałych uległ drastycznemu pogorszeniu. Zwierzęta były odwodnione i niedożywione.</p>
      <p>Uratowane tygrysy trafiły do ogrodów zoologicznych, gdzie zajęli się nimi specjaliści. Siedem przebywa w zoo w Poznaniu, dwa w Człuchowie. Ostatecznie w Poznaniu i w Człuchowie miały pozostać po dwa zwierzęta a pięć miało trafić do azylu w Hiszpanii. Dyrektor poznańskiego zoo Ewa Zgrabczyńska wyjaśniała jednak, że pojawiły się z tym problemy spowodowane decyzjami urzędników. Chodzi o wójta gminy Terespol, który w postępowaniu dotyczącym powierzenia tygrysów poznańskiemu zoo uznał Rinata V. za ich właściciela i stronę w postępowaniu administracyjnym.</p>
      <blockquote>– W momencie, kiedy wystąpiliśmy o zmianę tego postanowienia, żeby formalnie można było przekazać te zwierzęta stowarzyszeniu Adwokaci Zwierząt i zoo w Człuchowie wójt stwierdził, że niestety nie udało się dostarczyć stronie przeciwnej odpisu, bo to strona przeciwna musi wyrazić swoje zdanie. Wójt nie widzi błędu w tym, że stroną wskazaną w tym postępowaniu jest obywatel Rosji, po którym ślad wszelki i słuch zaginął. Zgodnie z przepisami, Rinat V. ma czas do 30 listopada, by ustosunkować się do planów wywiezienia tygrysów do Hiszpanii. Jeżeli się nie odezwie, wójt umorzy postępowanie, a my zostaniemy „z ręką w nocniku”, czyli z tygrysami w Polsce. Nadal one będą tu w zoo w Poznaniu i nie możemy komukolwiek ich przekazać – tłumaczyła Ewa Zgrabczyńska.</blockquote>
      <p>Zdaniem dyrekcji poznańskiego ogrodu zoologicznego, tygrysy które mają trafić do Hiszpanii są już w tak dobrym stanie, że transport mógł wyjechać w minioną niedzielę. Zgodę na to wyraził również Główny Inspektorat Weterynarii. Tymczasem ustanowiony przez wójta jako strona w postępowaniu obywatel Rosji zniknął od razu po tym, jak został wypuszczony z aresztu. Obecnie nie ma z nim żadnego kontaktu. Zoo wystąpiło już o zmianę decyzji, aby tygrysy mogły pojechać do Hiszpanii. Trwa walka z czasem, gdyż azyl ten nie będzie w nieskończoność czekać na tygrysy. Trafiają tam bowiem zwierzęta z całej Europy. Pomoc w rozwiązaniu sytuacji zadeklarowała lubelska prokuratura, jednak jeżeli wójt nie zmieni swoich decyzji, to postępowanie administracyjne może potrwać nawet trzy miesiące.</p>
      <p>(fot. ZOO Poznań)</p>
    </article>
  </body>
</html>