<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260251/ti-allazei-stis-nees-taytotites-to-tsip-me-ola-ta-stoixeia-tha-moiazoyn-me-pistotikes-kartes"/>
    <meta property="og:site_name" content="LiFO"/>
    <meta property="article:published_time" content="2019-11-22T13:30:00+00:00"/>
    <meta property="og:title" content="Τι αλλάζει στις νέες ταυτότητες: Το τσιπ με όλα τα στοιχεία - Θα μοιάζουν με πιστωτικές κάρτες"/>
    <meta property="og:description" content="Οι νέες ψηφιακές ταυτότητες θα αλλάξουν για πάντα το τοπίο στις συναλλαγές με το Δημόσιο - Το τσιπ με όλα τα στοιχεία."/>
  </head>
  <body>
    <article>
      <h1>Τι αλλάζει στις νέες ταυτότητες: Το τσιπ με όλα τα στοιχεία - Θα μοιάζουν με πιστωτικές κάρτες</h1>
      <h2>Οι νέες ψηφιακές ταυτότητες θα αλλάξουν για πάντα το τοπίο στις συναλλαγές με το Δημόσιο - Το τσιπ με όλα τα στοιχεία.</h2>
      <address><time datetime="2019-11-22T13:30:00+00:00">22 Nov 2019, 13:30</time> by <a rel="author">NEWSROOM</a></address>
      <p>
        <b>Οι <a href="https://www.lifo.gr/tags/%CE%BD%CE%AD%CE%B5%CF%82+%CF%84%CE%B1%CF%85%CF%84%CF%8C%CF%84%CE%B7%CF%84%CE%B5%CF%82">νέες ψηφιακές ταυτότητες</a> θα αλλάξουν για πάντα το τοπίο στις συναλλαγές με το Δημόσιο, καθώς ο ένας και μοναδικός αριθμός που θα «ακολουθεί» τους πολίτες θα φέρει το «τέλος εποχής» για ΑΜΚΑ και ΑΦΜ.</b>
      </p>
      <p>Οι νέες ψηφιακές ταυτότητες που σχεδιάζουν τα υπουργεία Ψηφιακής Διακυβέρνησης και Προστασίας του Πολίτη, θα ακολουθούν το «εσθονικό προφίλ» και αναμένεται να αντικαταστήσουν τις αστυνομικές ταυτότητες το 2021. Σύμφωνα με αποκλειστικό ρεπορτάζ της εφημερίδας «ΤΑ ΝΕΑ», οι νέες ταυτότητες θα φέρουν έγχρωμη φωτογραφία του κατόχου τους και δύο αριθμούς εκ των οποίων ο ένας θα είναι μοναδικός.</p>
      <p>Ένα ηλεκτρονικό τσιπ θα πιστοποιεί τα στοιχεία του εικονιζόμενου, με δυνατότητα επικοινωνίας με τις περισσότερες δημόσιες υπηρεσίες μέσω προσωπικού υπολογιστή από το σπίτι. Το τσιπ θα περιέχει όλα τα στοιχεία του κατόχου τους: ονοματεπώνυμο, φορολογικά και ασφαλιστικά δεδομένα καθώς και την άδεια οδήγησης.</p>
      <p>Εκτός από τα στοιχεία που αναγράφονται ήδη στις ταυτότητες, θα προστεθεί ο εθνικός αριθμός αναγνώρισης (αριθμός φορολογικού και κοινωνικού ενδιαφέροντος) με τον οποίο ο πολίτης θα συναλλάσσεται με το Δημόσιο. Το τσιπ θα διευκολύνει τον πολίτη στις συναλλαγές του με το κράτος, με τις υγειονομικές υπηρεσίες και τις τράπεζες, καθώς και στην υπογραφή συμβάσεων ή στις μετακινήσεις με τα ΜΜΜ. Στόχος των αρμόδιων υπουργείων είναι να καθιερωθεί ένας αριθμός που δεν θα θέτει σε κίνδυνο τα προσωπικά δεδομένα των πολιτών.</p>
      <p>Για τις αλλαγές είχε μιλήσει πρόσφατα και ο υπουργός Ψηφιακής Διακυβέρνησης, Κυριάκος Πιερρακάκης λέγοντας πως οι νέες ταυτότητες θα θυμίζουν περισσότερο τις πιστωτικές κάρτες: «Θέλουμε οι πολλοί αριθμοί που έχουμε να γίνουν ένας, για να μην ταλαιπωρούμαστε».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/254815/ayto-einai-to-sxedio-gia-tis-nees-taytotites-to-anakoinose-o-pierakakis"/>
      </related>
    </article>
  </body>
</html>