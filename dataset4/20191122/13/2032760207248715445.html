<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90292"/>
    <meta property="og:site_name" content="Denník politika"/>
    <meta property="article:published_time" content="2019-11-22T13:35:04+00:00"/>
    <meta property="og:title" content="Talianska firma vo Svidníku chce 200-tisícový dlh voči prepusteným zamestnancom riešiť splátkami"/>
    <meta property="og:description" content="22.11.2019 (Webnoviny.sk) – Odevná spoločnosť I.C.A., s.r.o. so sídlom vo Svidníku, voči ktorej súd začal konkurzné konanie, sa snaží s odborármi dohodnúť na splácaní dlhu voči jej vyše 130-tim bývalým zamestnancom. Tým firma podľa odborárov, zastupujúcich prepustených pracovníkov, dlhuje na nevyplatenom odstupnom zhruba 200-tisíc eur. Ďalšie dlhy má v sociálnej i zdravotných poisťovniach. Odborári dohodu o splátkach odmietajú, peniaze pre zamestnancov chcú získať z fondu garančného poistenia Sociálnej poisťovne."/>
  </head>
  <body>
    <article>
      <h1>Talianska firma vo Svidníku chce 200-tisícový dlh voči prepusteným zamestnancom riešiť splátkami</h1>
      <address><time datetime="2019-11-22T13:35:04+00:00">22 Nov 2019, 13:35</time> by <a rel="author">Webnoviny</a></address>
      <p>22.11.2019 (Webnoviny.sk) – Odevná spoločnosť I.C.A., s.r.o. so sídlom vo Svidníku, voči ktorej súd začal konkurzné konanie, sa snaží s odborármi dohodnúť na splácaní dlhu voči jej vyše 130-tim bývalým zamestnancom. Tým firma podľa odborárov, zastupujúcich prepustených pracovníkov, dlhuje na nevyplatenom odstupnom zhruba 200-tisíc eur. Ďalšie dlhy má v sociálnej i zdravotných poisťovniach. Odborári dohodu o splátkach odmietajú, peniaze pre zamestnancov chcú získať z fondu garančného poistenia Sociálnej poisťovne.</p>
      <p>Na otázky agentúry SITA o výške dlhu a ďalších krokoch v súvislosti s vyhlásením konkurzu, spoločnosť neodpovedala. V reakcii, ktorú agentúre SITA poskytol jej právny zástupca Juraj Krásny z bratislavskej advokátskej kancelárie SMA spoločnosť uvádza, že vyhlásenie konkurzu „<i>nepovažuje za riešenie, ktoré je spôsobilé spravodlivo uspokojiť všetkých bývalých zamestnancov v plnej výške</i>.“ Zároveň deklaruje, že chce pokračovať v sociálnom dialógu s Odborovým zväzom (OZ) KOVO, uhradiť všetky záväzky v plnej výške a vyriešiť dočasnú situáciu.</p>
      <h3>Neprijateľné riešenie</h3>
      <p>Ako pre agentúru SITA reagoval člen predstavenstva OZ KOVO Jozef Balica, spoločnosťou navrhované riešenie je však pre zamestnancov neprijateľné. „<i>Chcú to rozložiť na desať splátok v priebehu takmer celého budúceho roka. Nám nejde o to, aby firma išla do konkurzu, ale o to, aby ľudia dostali peniaze. Je tu možnosť čerpať ich z garančného poistenia. Na to ale musí byť podaný návrh na vyhlásenie konkurzu. Iné nám preto neostávalo</i>,“ vysvetlil Balica.</p>
      <p>Ako dodal, firma mala pôvodne vyplatiť zamestnancom v najbližšom výplatnom termíne po ich prepustení v jednej splátke v priemere štvormesačné odstupné, pričom mzdy sa pohybovali na úrovni 450 až 480 eur v čistom. To však firma neurobila.</p>
      <p><i>„Z garančného poistenia je maximálna vyplatená suma 3040 eur. Nebudú sa tak musieť znervózňovať, či firma splátky dodrží,</i>“ dodal Balica s tým, že odborári sú v prípade doplatenia dlžnej sumy pripravení návrh na vyhlásenie konkurzu stiahnuť. „<i>Pokiaľ sa tak nestane, žiadame firmu, aby vyplnila tlačivá pre Sociálnu poisťovňu, aby zamestnanci mohli čerpať dávky z garančného fondu,</i>“ dodal Balica.</p>
      <h3>Aktuálny dlh</h3>
      <p>Okresný súd v Prešove vydal 28. októbra na návrh šestice veriteľov, zastúpených OZ KOVO, uznesenie o začatí konkurzného konania voči dlžníkovi I.C.A. s.r.o. so sídlom vo Svidníku. Následne 8. novembra stanovil spoločnosti 20-dňovú lehotu na predloženie vyjadrenia k návrhu na vyhlásenie konkurzu a osvedčenia jej platobnej schopnosti.</p>
      <p>Zároveň mala firma predložiť zoznam všetkých svojich peňažných záväzkov. Podľa údajov zverejnených na webovom sídle Sociálnej poisťovne je aktuálny dlh I.C.A, s.r.o. na sociálnom poistení vyše 189 tisíc eur.</p>
      <p>Dlh vo výške viac ako 30 tisíc eur eviduje Všeobecná zdravotná poisťovňa, vyše 23 300 eur poisťovňa Dôvera a v poisťovni Union je dlh vo výške zhruba 2 250 eur.</p>
      <h3>Transformácia podniku</h3>
      <p>Spoločnosť napriek tomu avizuje zotrvanie v regióne a obnovenie pracovných pozícií. „<i>Aj napriek súčasnej situácii, momentálne prebieha finalizácia ozdravného projektu spoločnosti a predpokladáme, že začiatkom budúceho roka pristúpime k jeho realizácii. Našim cieľom naďalej ostáva zotrvať vo Svidníku. V neposlednom rade veríme, že tento projekt pozitívne ovplyvní zamestnanosť v predmetnom regióne</i>,“ uvádza sa v stanovisku firmy sprostredkovanej advokátskou kanceláriou. Talianska spoločnosť už pri prepúšťaní avizovala transformáciu podniku a zamestnanie nových ľudí od marca 2020.</p>
      <p>Firma zaoberajúca sa výrobou pánskych odevov I.C.A., s.r.o. Svidník, ktorej 99-percentným spoločníkom je spoločnosť Facis S.p.A. Milano, v tomto roku prepustila v dvoch etapách vyše 130 svojich zamestnancov.</p>
      <p>Hromadné prepúšťanie viac ako stovky ľudí spoločnosť oznámila vo februári. Zdôvodnila to vtedy každoročným zvyšovaním nákladov, ktoré nie je schopná vykryť tržbami. Ďalších 31 pracovníkov prepustila v máji.</p>
      <p>Viac k témam: <a href="https://www.webnoviny.sk/tag/dovera-zdravotna-poistovna/"><u>Dôvera zdravotná poisťovňa</u></a>, <a href="https://www.webnoviny.sk/tag/odstupne/"><u>odstupné</u></a>, <a href="https://www.webnoviny.sk/tag/prepustanie/"><u>prepúšťanie</u></a>, <a href="https://www.webnoviny.sk/tag/union/"><u>Union</u></a>, <a href="https://www.webnoviny.sk/tag/vszp-vseobecna-zdravotna-poistovna/"><u>VšZP Všeobecná zdravotná poisťovňa</u></a>, <a href="https://www.webnoviny.sk/tag/zamestnanci/"><u>zamestnanci</u></a><br/>Zdroj: Webnoviny.sk – <a href="https://www.webnoviny.sk/talianska-firma-vo-svidniku-chce-200-tisicovy-dlh-voci-prepustenym-zamestnancom-riesit-splatkami/"><u>Talianska firma vo Svidníku chce 200-tisícový dlh voči prepusteným zamestnancom riešiť splátkami</u></a> © SITA Všetky práva vyhradené.</p>
    </article>
  </body>
</html>