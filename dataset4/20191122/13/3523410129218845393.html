<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641365/%D8%AB%D8%B1%D9%88%D8%AA%D9%85%D9%86%D8%AF%D8%AA%D8%B1%DB%8C%D9%86-%D9%85%D8%B1%D8%AF-%D8%A2%D8%B3%DB%8C%D8%A7-%D8%A8%D9%87-%DA%A9%D9%84%D9%88%D8%A8-%D8%A7%D8%A8%D8%B1%D8%BA%D9%88%D9%84%E2%80%8C%D9%87%D8%A7%DB%8C-%D9%86%D9%81%D8%AA%DB%8C-%D9%BE%DB%8C%D9%88%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T13:21:00+00:00"/>
    <meta property="og:title" content="ثروتمندترین مرد آسیا به کلوب ابرغول‌های نفتی پیوست"/>
    <meta property="og:description" content="شرکت ریلاینس اینداستریز که توسط موکش آمبانی، ثروتمندترین مرد آسیا اداره می‌شود، با کنار زدن شرکت BP، به کلوب شش ابرغول انرژی پیوست."/>
  </head>
  <body>
    <article>
      <h1>
        <a href="https://www.bultannews.com/fa/news/641365/%D8%AB%D8%B1%D9%88%D8%AA%D9%85%D9%86%D8%AF%D8%AA%D8%B1%DB%8C%D9%86-%D9%85%D8%B1%D8%AF-%D8%A2%D8%B3%DB%8C%D8%A7-%D8%A8%D9%87-%DA%A9%D9%84%D9%88%D8%A8-%D8%A7%D8%A8%D8%B1%D8%BA%D9%88%D9%84%E2%80%8C%D9%87%D8%A7%DB%8C-%D9%86%D9%81%D8%AA%DB%8C-%D9%BE%DB%8C%D9%88%D8%B3%D8%AA">ثروتمندترین مرد آسیا به کلوب ابرغول‌های نفتی پیوست</a>
      </h1>
      <h2>شرکت ریلاینس اینداستریز که توسط موکش آمبانی، ثروتمندترین مرد آسیا اداره می‌شود، با کنار زدن شرکت BP، به کلوب شش ابرغول انرژی پیوست.</h2>
      <address><time datetime="2019-11-22T13:21:00+00:00">22 Nov 2019, 13:21</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، این غول هندی بر مبنای معاملات سه‌شنبه، اکنون ۱۳۸ میلیارد دلار<b> ارزش دلار</b> دارد که بالاتر از ارزش ۱۳۲ میلیارد دلار شرکت انگلیسی BP است. ارزش سهام ریلاینس اینداستریز امسال سه برابر شاخص مبنای هند رشد کرده است. مالک میلیاردر این شرکت در اوت برنامه‌هایی را برای کاهش بدهی به صفر در ۱۸ ماه آینده از طریق تدابیری شامل فروش سهم بخشی از کسب و کار خود به آرامکوی سعودی اعلام کرد.</p>
      <p>بر اساس شاخص میلیاردرهای بلومبرگ، رشد ارزش سهام، ثروت ۵۶ میلیارد دلار به آمبانی بخشیده و وی را به ثروتمندترین مرد آسیا در جایگاهی بالاتر از جک ما، موسسه گروه علی بابا تبدیل کرده است.</p>
      <p>ارزش سهام ریلاینس اینداستریز برای نخستین بار در اواخر ماه میلادی گذشته برای مدت کوتاهی از شرکت BP پیش افتاد و اکنون پس از این که روز چهارشنبه سهامش در بازار بمبئی به رکورد بالایی صعود کرد، دوباره این برتری را بازیافت.</p>
      <p>همچنین این شرکت فاصله خود را با پتروچاینا که در حال حاضر بزرگترین شرکت نفتی آسیا از نظر ارزش است، کم کرد و به زودی نخستین شرکت هندی خواهد شد که به دستاورد ۱۰ تریلیون روپیه سرمایه بازار دست پیدا می‌کند.</p>
      <p>ارزش سهام ریلاینس اینداستریز امسال، ۴۰ درصد رشد کرده در حالی که سهام شرکت BP تنها ۱.۲ درصد رشد داشته است. شرکت‌های نفتی در بحبوحه نوسان قیمت‌های نفت و ادامه ابهامات درخصوص تقاضای آتی برای انرژی شرایط دشواری را تجربه می‌کنند. اما ریلاینس اینداستریز به طرق مختلف سود برده است. این شرکت بزرگترین مجتمع پالایش در غرب هند را اداره می‌کند که می‌تواند نفت کیفیت پایین را فرآوری کرده و آن را به سوخت‌های کیفیت بالا تبدیل کند و تا حدودی خود را در برابر نوسان قیمت‌ها محفوظ نگه داشته است.</p>
      <p>در حالی که ریلاینس اینداستریز دو سوم درآمدش را از انرژی به دست می‌آورد اما آمبانی به منظور سود بردن از تقاضای رو به رشد در دومین بازار بزرگ جهان برای کاربران تلفن همراه، سرمایه‌گذاری‌های عظیمی در خدمات مخابراتی و دیجیتالی داشته است. وی بخش کسب و کار خرده فروشی این شرکت را در رقابت با شرکت‌های آمازون و وال مارت توسعه داده است.</p>
      <p>بر اساس گزارش بلومبرگ، ریلاینس اینداستریز اکنون ششمین شرکت نفتی بزرگ جهان است، در حالی که اکسون موبیل با حدود ۲۹۰ میلیارد دلار ارزش بازار در صدر قرار دارد. آرامکو سرگرم برنامه‌ریزی عرضه اولیه عمومی سهام خود با ارزش گذاری بین ۱.۶ تا ۱.۷ تریلیون دلار است که این شرکت را بزرگترین شرکت نفتی جهان خواهد ساخت.</p>
    </article>
  </body>
</html>