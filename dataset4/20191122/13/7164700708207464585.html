<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/economy/news_538717/"/>
    <meta property="og:site_name" content="INNnews"/>
    <meta property="article:published_time" content="2019-11-22T13:20:11+00:00"/>
    <meta property="og:title" content="“เฉลิมชัย”ลุยเปิดตลาดใหญ่ส่งออกรำข้าวสกัดน้ำมันไปจีน"/>
    <meta property="og:description" content="“เฉลิมชัย”ลุยเปิดตลาดใหญ่ส่งออกรำข้าวสกัดน้ำมันและกากเน…"/>
  </head>
  <body>
    <article>
      <h1>“เฉลิมชัย”ลุยเปิดตลาดใหญ่ส่งออกรำข้าวสกัดน้ำมันไปจีน</h1>
      <address>
        <time datetime="2019-11-22T13:20:11+00:00">22 Nov 2019, 13:20</time>
      </address>
      <p>“เฉลิมชัย”ลุยเปิดตลาดใหญ่ส่งออกรำข้าวสกัดน้ำมันและกากเนื้อในเมล็ดปาล์มไปจีนเป็นครั้งแรก พร้อมร่วมลงนามพิธีสารด้านมาตรการสุขอนามัยฯ กับผู้แทนรัฐบาลจีน หวังโกยรายได้มหาศาลเข้าประเทศ</p>
      <figure>
        <img src="https://www.innnews.co.th/wp-content/uploads/2019/11/S__4767751.jpg"/>
      </figure>
      <p>นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ พร้อมด้วยผู้บริหารของกระทรวงเกษตรและสหกรณ์ ร่วมในพิธีลงนามพิธีสารว่าด้วยข้อกำหนดมาตรการด้านสุขอนามัยฯ กับผู้บริหารของรัฐบาลสาธารณรัฐประชาชนจีนเพื่อการส่งออกสินค้าเกษตรไทยไปยังจีน เมื่อวันที่ 22 พฤศจิกายน 2562 ณ สำนักงานการศุลกากรแห่งสาธารณรัฐประชาชนจีน</p>
      <figure>
        <img src="https://www.innnews.co.th/wp-content/uploads/2019/11/S__4767753.jpg"/>
      </figure>
      <p>นายเฉลิมชัย ศรีอ่อน รัฐมนตรีว่าการกระทรวงเกษตรและสหกรณ์ และนายจาง จี้ เหวิน รัฐมนตรีช่วยว่าการสำนักงานการศุลกากรแห่งสาธารณรัฐประชาชนจีน ( Mr. ZHANG Jiwen, Vice Minister and CPC Committee Member of the General Administration of Customs of China (GACC)) ได้ร่วมลงนาม ในพิธีสารว่าด้วยข้อกำหนดด้านมาตรการสุขอนามัยและสุขอนามัยพืชในการนำเข้ารำสกัดน้ำมันและ กากเนื้อในเมล็ดปาล์มจากประเทศไทย ระหว่างกระทรวงเกษตรและสหกรณ์แห่งราชอาณาจักรไทยและสำนักงานศุลกากรแห่งสาธารณรัฐประชาชนจีน เพื่อให้ไทยสามารถส่งออกรำสกัดน้ำมันและกากเนื้อในเมล็ดปาล์ม ซึ่งเป็นกากที่เหลือจากการสกัดน้ำมันพืชไปยังสาธารณรัฐประชาชนจีนได้</p>
      <p>นายเฉลิมชัย กล่าวว่า พิธีสารดังกล่าวจัดทำขึ้นเพื่อเปิดตลาดการส่งออกสินค้ารำสกัดน้ำมันและกากเนื้อในเมล็ดปาล์มไปยังประเทศจีนเพื่อนำไปใช้เป็นส่วนผสมในอาหารสัตว์ นับเป็นก้าวแรกและก้าวสำคัญของไทย เป็นการเพิ่มโอกาสและสร้างมูลค่าให้กับสิ่งเหลือใช้ทางการเกษตร โดยไทยมีศักยภาพในการผลิตกากรำข้าวราว 280,000 ตันต่อปี และกากเนื้อในเมล็ดปาล์มราว 250,000 ตันต่อปี พิธีสารมีสาระสำคัญเกี่ยวกับมาตรการกำจัดศัตรูพืช การควบคุมคุณภาพและความปลอดภัยสำหรับผลิตภัณฑ์รำสกัดน้ำมันและกากเนื้อในเมล็ดปาล์มของไทย โดยการลงนามในพิธีสารฯ ระหว่างกระทรวงเกษตรและสหกรณ์ของไทยและสำนักงานศุลกากรแห่งสาธารณรัฐประชาชนจีนในครั้งนี้</p>
      <figure>
        <img src="https://www.innnews.co.th/wp-content/uploads/2019/11/S__4767750.jpg"/>
      </figure>
      <figure>
        <img src="https://www.innnews.co.th/wp-content/uploads/2019/11/S__4767748.jpg"/>
      </figure>
      <p>ทั้งนี้ จีนได้กำหนดให้ผู้ส่งออกที่ประสงค์จะส่งออกรำสกัดน้ำมันและกากเนื้อในเมล็ดปาล์มไปยังสาธารณรัฐประชาชนจีน ต้องผ่านการตรวจสอบจากกรมวิชาการเกษตรและได้รับการประกาศขึ้นทะเบียนกับ GACC โดยสามารถสืบค้นข้อมูลเพิ่มเติมเกี่ยวกับหลักเกณฑ์และคำขอเกี่ยวกับการขึ้นทะเบียนได้ในเว็บไซต์ของกองพัฒนาระบบและรับรองมาตรฐานสินค้าพืช กรมวิชาการเกษตร ที่ www.doa.go.th โทร. 029407422 หรือ เว็บไซต์สำนักงานมาตรฐานสินค้าเกษตรและอาหารแห่งชาติ (มกอช.) ที่ https://www.acfs.go.th/</p>
    </article>
  </body>
</html>