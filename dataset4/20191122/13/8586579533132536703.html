<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/leonard-cohenin-olumunden-3-yil-sonra-yeni-album-257466h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T13:09:00+00:00"/>
    <meta property="og:title" content="Leonard Cohen'in ölümünden 3 yıl sonra yeni albüm"/>
    <meta property="og:description" content="'Melankolinin babası' olarak anılan, hem müzik hem de edebiyat dünyasında tanınan ünlü sanatçı Leonard Cohen'in ölümünden 3 yıl sonra, daha önce duyulmamış şarkılarından oluşan yeni albümü çıktı."/>
  </head>
  <body>
    <article>
      <h1>Leonard Cohen'in ölümünden 3 yıl sonra yeni albüm</h1>
      <address><time datetime="2019-11-22T13:09:00+00:00">22 Nov 2019, 13:09</time> by <a rel="author">Yeni Çağ Gazetesi</a></address>
      <p>
        <b>'Melankolinin babası' olarak anılan, hem müzik hem de edebiyat dünyasında tanınan ünlü sanatçı Leonard Cohen'in ölümünden 3 yıl sonra, daha önce duyulmamış şarkılarından oluşan yeni albümü çıktı.</b>
      </p>
      <p>Dünyaca ünlü Kanadalı müzisyen Leonard Cohen'in ölümünden 3 yıl sonra, daha önce hiç duyulmamış eserleri oğlu tarafından albümleştirildi.</p>
      <p>2016'da hayatını kaybeden yazar, şair, söz yazarı ve müzisyen kimlikleriyle tanınan Cohen’in 15. stüdyo albümü olan Thanks for the Dance bugün çıktı. Müzik ve edebiyat dünyasının saygın isimlerinden biri olan Cohen’in yeni albümünün yapımcılığını, oğlu Adam Cohen üstlendi. Toplam 9 şarkıdan oluşan albümden yayınlanan ilk şarkı ise, Happens to the Heart oldu. Beck, Leslie Feist, Bryce Dessner ve Daniel Lanois gibi isimler de albümün yapım aşamasında katkıda bulundu.</p>
      <p>Grammy ödüllü Cohen, 7 Kasım 2016'da 82 yaşında hayatını kaybetmesinden bir ay önce 14. stüdyo albümü You Want It Darker'ı çıkarmıştı. Bu albümün de yapımcılığını Adam Cohen üstlenmişti.</p>
      <p>
        <b>LEONARD COHEN KİMDİR</b>
      </p>
      <p>Kanada'nın Quebec bölgesindeki Montreal kentinde, 1934 yılında Polonya-Litvanya kökenli orta sınıf bir Yahudi ailesinin çocuğu olarak doğan ve tam adı Leonard Norman Cohen olan sanatçı, ilk şiir kitabını 1956'da yayımladı.</p>
      <p>Cohen, 1960'larda ağırlıklı olarak şiir ve roman yazıp münzevi bir hayat yaşadı. Yunan adası Hydra'ya taşınan ve Hitler'in Çiçekleri (1964), Gözde Oyun (1963), Görkemli Kaybedenler (1963) kitaplarını yayımlayan Cohen, 1970'lerde pop, kabare ve dünya müziği üzerine çalışmalar yaptı.</p>
      <related>
        <a href="https://www.yenicaggazetesi.com.tr/haluk-levent-kimdir-nereli-kac-yasinda-256157h.htm"/>
      </related>
    </article>
  </body>
</html>