<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vignaclarablog.it/2019112289655/umberto-bendoni-107-anni-uomo-longevo-roma/"/>
    <meta property="og:site_name" content="VignaClaraBlog.it"/>
    <meta property="article:published_time" content="2019-11-22T13:30:59+00:00"/>
    <meta property="og:title" content="Umberto Bendoni, a 107 anni l’uomo più longevo di Roma"/>
    <meta property="og:description" content="la storia di Umberto Bendoni, classe 1912, l’uomo più longevo di Roma che vive in una villa poco distante da Prima Porta accudito dai suoi cari"/>
  </head>
  <body>
    <article>
      <h1>Umberto Bendoni, a 107 anni l’uomo più longevo di Roma</h1>
      <address><time datetime="2019-11-22T13:30:59+00:00">22 Nov 2019, 13:30</time> by <a rel="author" href="https://www.vignaclarablog.it/author/ludovica-panzerotto/" target="_blank">Ludovica Panzerotto</a></address>
      <p>
        <i>“Grazie papà per averci accompagnato nella nostra vita dal primo giorno … per aver girato il mondo in lungo e largo senza mai dimenticare l’indirizzo di casa, per essere stato il meno invasivo possibile. Per aver sopportato guerra, crisi, lutti e sofferenze senza mai cedere, per averci trasmesso dei valori che riteniamo di possedere e di poter anche trasmettere …”</i>
      </p>
      <p>Sono queste le parole che quattro figli, sette anni fa, hanno scritto nell’ultima pagina dell’album che raccoglie le foto più importanti della vita del loro papà e che gli hanno regalato per festeggiare il centenario del suo compleanno: gratitudine, anche a nome dell’intera famiglia, per esserci sempre stato per tutti e in ogni momento.</p>
      <p><b>È la storia di Umberto Bendoni, classe 1912</b>, <b>l’uomo più longevo di Roma</b>, tra i primi nel Lazio e certamente il più anziano del XV Municipio. <b>Oggi nonno Umberto di anni ne ha 107</b> e vive nella sua villa a più o meno 5 km da Prima Porta accudito dalla famiglia.</p>
      <p>Dopo il <a href="https://www.youtube.com/watch?v=1ZMZaHdwTqg">servizio del TGR a cura di Rossella Santilli</a> andato in onda lo scorso 13 novembre anche la redazione di Vignaclarablog.it è andata a conoscerlo, per farsi raccontare la sua lunga vita e perché no, svelare qualche piccolo segreto della sua longevità.</p>
      <h4> La grande famiglia di Umberto</h4>
      <p><i>“In questi giorni non mi sento tanto in forma e non sono abituato perché nella mia vita sono sempre stato energico e vivace” – </i>ci accoglie così il <b>Signor Bendoni</b> che in compagnia della figlia e della nipote ci saluta con un gran sorriso e una stretta di mano ancora forte.</p>
      <p><b>Quattro figli, </b>Massimo, Carla, Enrico e Ludovica<b>, otto nipoti e undici bisnipoti</b>, quando parla di loro Umberto guarda fuori dalla grande finestra, una parete a vetri che dà sul giardino di quella casa che tanti anni fa proprio lui fece costruire dopo averne acquistato il terreno e dove spesso tutta la famiglia si raccoglie per festeggiare ricorrenze importanti o anche solo per organizzare “piccoli tornei di calcio familiari”.</p>
      <figure>
        <img src="https://www.vignaclarablog.it/wp-content/uploads/2019/11/umberto-figli.jpg"/>
      </figure>
      <p>È proprio il tema della famiglia che ricorre in tutti i racconti che nonno Umberto con l’aiuto di <b>Ludovica e Daniela Bendoni</b> ci fa.<br/><i>“La vita è la famiglia”</i> ci ripete più di una volta e il segreto sembra essere davvero tutto lì, nel legame familiare, in quella casa che in tutti questi anni è sempre stata un punto di ritrovo per tutti loro.</p>
      <p>Umberto Bendoni è nato il 31 ottobre di centosette anni fa da mamma Bianca e papà Armando che, insieme a suo fratello Gianni, compaiono nella maggior parte delle foto che compongono l’album regalo per i suoi cento anni e in tante delle cornici sparse nel salone di casa della figlia.</p>
      <h4>Tra Roma e Anzio: l’amore, il mare e il canottaggio</h4>
      <p>Più di un secolo vissuto tra Roma, la sua città natale, e Anzio, la dimora estiva della famiglia Bendoni che ancora oggi accoglie i suoi nipoti per trascorrere le vacanze scolastiche e che tantissimi anni fa ha fatto innamorare Umberto di Maria Luisa, la ragazza che poi sarebbe diventata sua moglie e madre dei suoi figli.</p>
      <p>Nel 1915, tre anni dopo la nascita di Umberto, nasce suo fratello Gianni; la figlia Daniela ci racconta che il loro legame non era solo fraterno ma molto di più: inseparabili per una vita intera tra il mare, la vela, il canottaggio e l’equitazione, separati solo dalla morte prematura di Gianni che troppo presto ha lasciato solo il fratello.</p>
      <p>Sfogliando l’album e ascoltando i racconti di Umberto, il tempo scorre all’indietro, quando alla fine degli anni ‘30 i due fratelli sono campioni d’Italia di canottaggio e festeggiano le loro vittorie sportive con la <a href="https://www.rcctevereremo.it/"><b>Tevere Remo</b></a>: le foto in bianco e nero li ritraggono uno a prua e uno capovoga, sempre insieme.</p>
      <figure>
        <img src="https://www.vignaclarablog.it/wp-content/uploads/2019/11/umberto-canottaggio.jpg"/>
      </figure>
      <p>Una vita trascorsa con la passione per lo sport che ha avuto un ruolo di primo piano per Umberto e Gianni e che con il tempo è stato trasmesso a figli e nipoti.</p>
      <h4>I racconti di Umberto</h4>
      <p><b>Umberto è stato in guerra</b> e la racconta spesso, sono passati tanti anni ma il ricordo è ancora vivo.</p>
      <p><b>Nella sua vita poi ci sono stati i viaggi in giro per il mondo e in Italia</b>, Capri, la Val Gardena, la Sicilia, il Brasile, l’Argentina, per diletto ma anche per lavoro, quel lavoro che il Signor Bendoni non ha mai abbandonato fino a 86 anni; poi ancora <b>un grande amore per la cultura e per i libri.</b></p>
      <p>“<i>Se hai un libro leggilo anche tre volte e lo troverai sempre diverso” </i>c’è scritto nel suo album<i>. </i><b>Non poteva mancare la passione per il cibo</b>, buongustaio in generale e da buon italiano con una predilezione per la pasta.</p>
      <h4>Pillole di saggezza e regole centenarie</h4>
      <p>La figlia Ludovica ci racconta che proprio lui alle volte si chiede quale possa essere <b>il segreto della sua longevità</b> ma che alla fine l’unica certezza che Umberto ha è sull’amore per la sua famiglia, per i suoi cari che non ci sono più e per quelli che riempiono le sue giornate.</p>
      <p>L’energia travolgente che ha contraddistinto Umberto per una vita intera traspare ancora tra le rughe del suo viso, dallo sguardo vispo e dalle espressioni degli occhi segnati dal tempo e dagli eventi, quell’energia di cui lui ancora oggi parla, quella che per più di un secolo lo ha caratterizzato e che ha coinvolto tutta la sua famiglia.</p>
      <p>La descrive benissimo uno dei suoi figli nell’album quando raccontando la vita di suo padre riporta alcune delle “<b>regole centenarie” di Umberto, buoni consigli per tutti:</b> <i>“Nessun buon film vale un salutare colpo di sonno”</i> e poi ancora “<i>il Carpe Diem è decisivo e quasi 37mila giorni lo dimostrano”</i> e poi “<i>Bevi il latte, mangia sano e dormi presto”.</i></p>
      <p>Allora grazie nonno Umberto, anche noi faremo tesoro dei tuoi consigli, sperando ci portino fortuna.</p>
      <p>
        <a href="https://www.vignaclarablog.it/?s=%22ludovica+panzerotto%22">
          <b>Ludovica Panzerotto</b>
        </a>
      </p>
      <figure>
        <a href="https://www.vignaclarablog.it/contatta-vignaclarablog/iscriviti-alla-newsletter/">
          <img src="https://www.vignaclarablog.it/wp-content/uploads/2017/05/abbonati-newsletter-728.png"/>
        </a>
      </figure>
    </article>
  </body>
</html>