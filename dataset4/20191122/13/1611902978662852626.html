<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nczas.com/2019/11/22/jest-prognoza-pogody-na-zime-2019-2020-kiedy-do-polski-dotrze-mroz-grafika/"/>
    <meta property="og:site_name" content="Najwyższy Czas!"/>
    <meta property="article:published_time" content="2019-11-22T13:19:15+00:00"/>
    <meta property="og:title" content="Jest prognoza pogody na zimę 2019/2020. Kiedy do Polski dotrze mróz? [GRAFIKA]"/>
    <meta property="og:description" content="Grudzień z temperaturą powyżej normy dla zimy, styczeń i luty zimniejszy, marzec w normie dla nadchodzącej wiosny – tak wygląda prognoza specjalistów z Pracowni Prognoz Długoterminowych IMGW-PIB."/>
  </head>
  <body>
    <article>
      <h1>Jest prognoza pogody na zimę 2019/2020. Kiedy do Polski dotrze mróz? [GRAFIKA]</h1>
      <address><time datetime="2019-11-22T13:19:15+00:00">22 Nov 2019, 13:19</time> by <a rel="author" href="https://nczas.com/author/tw/" target="_blank">TW</a></address>
      <p>
        <b>Grudzień z temperaturą powyżej normy dla zimy, styczeń i luty zimniejszy, marzec w normie dla nadchodzącej wiosny – tak wygląda prognoza specjalistów z Pracowni Prognoz Długoterminowych IMGW-PIB.</b>
      </p>
      <p>Norma dla średniej temperatury powietrza w Polsce w grudniu to przedział od -2°C do 2°C. Z prognoz IMGW-PIB wynika, że na przeważającym obszarze Polski temperatura w grudniu tego roku będzie powyżej normy.</p>
      <p>
        <b>Grudzień 2019</b>
      </p>
      <p>Na Suwalszczyźnie, w pasie centralnym od Wielkopolski po Mazowsze, a także na Podkarpaciu prawdopodobieństwo cieplejszego niż zwykle grudnia jest bardzo wysokie i wynosi ponad 80%.</p>
      <p>Średnia temperatura dobowa w normie lub nieco poniżej normy prognozowana jest dla okolic Szczecina, południowej Lubelszczyzny, dla Dolnego i Górnego Śląska oraz Warmii.</p>
      <p>Opady w grudniu, zarówno ich miesięczna suma jak i liczba dni opadowych, na przeważającym obszarze powinna być w normie lub powyżej normy, a to oznacza miejscami ponad 20 dni z opadem, głównie na północy i wschodzie kraju.</p>
      <figure>
        <img src="https://nczas.com/wp-content/uploads/2019/11/pogoda-grudzirn-2019.jpg"/>
        <figcaption>Prawdopodobieństwo wystąpienia klasy „powyżej normy” dla średniej temperatury powietrza w grudniu 2019 r.</figcaption>
      </figure>
      <p>
        <b>Styczeń 2019</b>
      </p>
      <p>Norma dla średniej temperatury dobowej w styczniu to -4°C do 0°C na wschodzie kraju i -3°C do 2°C na zachodzie oraz w centrum.</p>
      <p>Według wyliczeń IMGW-PIB, w styczniu należy spodziewać się średniej temperatury dobowej poniżej normy. Największe prawdopodobieństwo (powyżej 80%) zimniejszego niż zwykle stycznia wyliczono dla północno-wschodniej części kraju oraz krańców południowych. Jedynie miejscami w Wielkopolsce temperatura w styczniu może być w okolicach normy.</p>
      <p>
        <b>Luty 2020</b>
      </p>
      <p>Średnia dobowa temperatura powietrza w lutym z wielu lat mieści się w przedziale od -3°C do 2°C. Według prognoz, w 2020 r. w południowej części kraju luty będzie chłodniejszy. Powyżej normy może być jedynie na Pomorzu Wschodnim, Warmii i Podlasiu.</p>
      <p>Luty na przeważającym obszarze kraju będzie mokry, jedynie na Pomorzu Wschodnim oraz Warmii opadów może być mniej niż przewiduje norma dla tego miesiąca. Największej liczby dni z opadami możemy spodziewać się na wschodzie kraju.</p>
      <p>
        <b>Marzec 2020</b>
      </p>
      <p>Dla Polski w marcu średnia dobowa temperatura powietrza zawiera się w przedziale od 1°C do 5°C, przy czym nieco niższa jest dla Kaszub i północno-wschodniej Polski: od 0°C do 3°C.</p>
      <p>Według prognozy IMGW-PIB, w większej części kraju średnia temperatura powietrza w marcu 2020 r. będzie w normie, a prawdopodobieństwo takiego scenariusza jest bardzo wysokie i dla dużego obszaru wynosi ponad 80%. Cieplej niż zwykle może być na<br/>Lubelszczyźnie, Pomorzu Wschodnim oraz Warmii.</p>
      <p>W marcu na zachodzie kraju liczba dni z opadem powinna być w normie, czyli padać może przez 12-18 dni. Jest bardzo duże prawdopodobieństwo, że na wschodzie liczba dni z opadami będzie mieścić się w klasie „powyżej normy”, co oznacza powyżej 16 dni deszczowych.</p>
      <p>Źródło: pogodynka.pl</p>
      <related>
        <h4>PODOBNE ARTYKUŁY</h4>
        <a href="https://nczas.com/2019/11/22/pewny-siebie-elon-musk-chcial-pokazac-ze-jego-nowy-samochod-jest-kuloodporny-i-dobrze-ze-w-srodku-nikogo-nie-bylo-video/"/>
        <a href="https://alaluna.pl/foto/tvp-tvn-czy-polsat-slawomir-zdradzil-swoje-sylwestrowe-plany-szykuje-niespodzianke/"/>
        <a href="https://nczas.com/2019/11/22/ostre-komentarze-po-ogloszeniu-polski-najbardziej-antysemickim-krajem-na-swiecie-osoby-ktore-to-pisaly-nigdy-realnie-nie-zbadaly-tematu/"/>
        <a href="https://nczas.com/2019/11/22/konfederacja-ujawnia-katastrofalne-nieudacznictwo-pis-ten-system-zbankrutowal-nowe-neobolszewickie-panstwo-video/"/>
        <a href="https://nczas.com/2019/11/22/zlote-dziecko-pierwszej-dobrej-zmiany-z-zakazem-opuszczania-kraju-agent-tomek-musial-wplacic-pol-miliona-kaucji/"/>
        <a href="https://nczas.com/2019/11/22/katedra-notre-dame-powstala-w-tatrach-budowla-robi-wrazenie-video/"/>
        <a href="https://nczas.com/2019/11/22/duda-gratuluje-tusk-komentuje-ziemkiewicz-przypomina-czyli-jak-to-z-tym-winszowaniem-bylo-foto/"/>
        <a href="https://nczas.com/2019/11/22/uroczyste-pozegnanie-powstancow-styczniowych-w-wilnie-z-udzialem-prezydentow-polski-i-litwy/"/>
        <a href="https://nczas.com/2019/11/22/grzegorz-braun-z-konfederacji-za-budowaniem-polskiej-sily-nie-mozna-opierac-bezpieczenstwa-na-sprowadzaniu-do-kraju-obcych-wojsk/"/>
      </related>
    </article>
  </body>
</html>