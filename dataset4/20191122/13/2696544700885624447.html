<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_boeing_cst_100_starliner_urkapszula_nasa_nemzetkozi_urallomas"/>
    <meta property="og:site_name" content="HVG.hu"/>
    <meta property="article:published_time" content="2019-11-22T13:03:00+00:00"/>
    <meta property="og:title" content="Megmutatta a Boeing, mivel spórolna óriási pénzeket a NASA-nak"/>
    <meta property="og:description" content="Az amerikai űrhajósokat eddig az orosz Szojuz vitte a Nemzetközi Űrállomásra, de az arra szóló “jegy” nagyon drága. A Boeing olcsóbb alternatívával segítene a NASA-n."/>
  </head>
  <body>
    <article>
      <h1>Megmutatta a Boeing, mivel spórolna óriási pénzeket a NASA-nak</h1>
      <address><time datetime="2019-11-22T13:03:00+00:00">22 Nov 2019, 13:03</time> by <a rel="author">hvg.hu</a></address>
      <p>
        <b>Az amerikai űrhajósokat eddig az orosz Szojuz vitte a Nemzetközi Űrállomásra, de az arra szóló “jegy” nagyon drága. A Boeing olcsóbb alternatívával segítene a NASA-n.</b>
      </p>
      <p>Kigördült a hangárból, így végre nem csak a tervezők vehetik szemügyre a Boeing Starliner nevű űrkapszuláját. A szerkezetet most decemberben tervezik felbocsátani egy Atlas V rakétával, majd a Nemzetközi Űrállomáshoz (ISS) irányítják.</p>
      <p>A Starliner kapszula fontos szerepet játszik a NASA költségcsökkentő “missziójában”. Az amerikai űrhajósokat eddig az orosz Szojuz vitte az űrbéli kikötőbe, de ez emberenként 85 millió dolláros kiadást jelent a NASA-nak – írja a <i><a href="https://www.theverge.com/2019/11/21/20975710/boeing-cst-100-starliner-roll-out-atlas-v-uncrewed-test-flight">The Verge</a></i>.</p>
      <figure>
        <img src="https://img2.hvg.hu/image.aspx?id=577e9a9c-2b3c-4e69-83e4-e11dfcfa4d05&amp;view=b2dea50f-cee1-4f6e-b810-034566fbfb2e"/>
        <figcaption>
          <cite>© Boeing</cite>
        </figcaption>
      </figure>
      <p>A Starlinert ennek csökkentésére találták ki, illetve azért is építtette meg a társaság, hogy űrhajósaik ismét amerikai eszközökkel jussanak az űrbe. Az űrkapszula már elkészült, igaz, ember egyelőre nem utazik benne.</p>
      <p>A Boeing tájékoztatása szerint a járművet a floridai Cape Canaveralból lövik fel. Ha minden rendben megy, jövőre már ezzel az űrhajóval utazhatnak az amerikai asztronauták. A NASA egy másik céget, az Elon Musk vezette SpaceX-et is megbízta egy szállítójármű kifejlesztésével. <a href="https://hvg.hu/tudomany/20190718_spacex_starhopper_raptor_hajtomu_kiserlet_robbanas_elon_musk">Ott most nem annyira jól halad a munka</a>, így a két cég közti verseny győztese alighanem a Boeing lesz. Miközben a két vállalat egymással rivalizál, <a href="https://hvg.hu/tudomany/20190331_roszkoszmosz_szojuz_spacex_crew_dragonnal_iss_jenyiszej">Oroszország több mint érdekes kijelentést tett</a>: állítják, ők feleannyiból megoldják az űrhajósok röptetését.</p>
      <related>
        <a href="https://hvg.hu/tudomany/20190208_orbex_prime_rocket_raketa_hajtomu_3d_nyomtatas"/>
        <a href="https://hvg.hu/tudomany/20190308_spacex_crew_dragon_urhajo_nemzetkozi_urallomas"/>
      </related>
    </article>
  </body>
</html>