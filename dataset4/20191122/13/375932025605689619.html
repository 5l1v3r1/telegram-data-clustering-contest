<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagpolitika/kina-megallapodasra-torekszik-de-ellenlepesekre-is-kesz-1885893/"/>
    <meta property="og:site_name" content="Világgazdaság"/>
    <meta property="article:published_time" content="2019-11-22T13:10:00+00:00"/>
    <meta property="og:title" content="Kína megállapodásra törekszik, de ellenlépésekre is kész"/>
    <meta property="og:description" content="Peking részmegállapodást kíván kidolgozni Washingtonnal a két fél közötti kereskedelmi konfliktus megoldásának érdekében."/>
  </head>
  <body>
    <article>
      <h1>Kína megállapodásra törekszik, de ellenlépésekre is kész</h1>
      <address><time datetime="2019-11-22T13:10:00+00:00">22 Nov 2019, 13:10</time> by <a rel="author">MTI</a></address>
      <p>Peking részmegállapodást kíván kidolgozni Washingtonnal a két fél közötti kereskedelmi konfliktus megoldásának érdekében, de szükség esetén ellenlépésekre is kész – mondta Hszi Csin-ping kínai elnök pénteken egy gazdasági fórumon.<br/>A kölcsönös tisztelet és egyenlőség jegyében kívánják kidolgozni a megállapodás első szakaszát – fogalmazott Hszi, hozzátéve:</p>
      <blockquote>amennyiben szükséges, vissza fogunk vágni, de mindvégig azon dolgoztunk, hogy elkerülhető legyen egy kereskedelmi háború.</blockquote>
      <p>A mintegy 16 hónapja húzódó amerikai-kínai kereskedelmi háborúról elmondta: azt nem Peking kezdeményezte, és soha nem is akarta.</p>
      <p>Miután bizonytalanság alakult ki azt követően, hogy a Reuters brit hírügynökség a Fehér Házhoz közel álló forrásokra hivatkozva szerdán nyilvánosságra hozta:</p>
      <aside>a részmegállapodás aláírása a jövő évre csúszhat át,</aside>
      <p>a kínai kereskedelmi minisztérium csütörtökön közölte: Kína hajlandó az Egyesült Államokkal közösen dolgozni azért, hogy a legfőbb aggodalmakat orvosolva sikerüljön megkötni a megállapodás első szakaszát.</p>
      <p>A Wall Street Journal amerikai lap pedig csütörtökön meg nem nevezett forrásokra hivatkozva közölte: Liu Ho kínai miniszterelnök-helyettes a kereskedelmi tárgyalások következő fordulójára Pekingbe hívta Robert Lighthizer amerikai kereskedelmi főtárgyalót és Steven Mnuchin pénzügyminisztert. A lap értesülései szerint a kínai vezetés azt reméli, hogy az egyeztetést még az Egyesült Államokban a jövő csütörtökön kezdődő hálaadási szünet előtt megrendezhetik. Az amerikai tárgyalók hajlandóak személyesen tárgyalni, ám</p>
      <aside>ahhoz kötik a következő forduló megtartását, hogy Kína hajlandóságot mutat-e ígéretet tenni a szellemi tulajdon védelmét, a kényszerített technológiai transzfert, és az amerikai mezőgazdasági termékek beszerzését illetően.</aside>
      <figure>
        <img src="https://www.vg.hu/wp-content/uploads/2019/11/shutterstock537879055.jpg"/>
        <figcaption>Fotó: Shutterstock</figcaption>
      </figure>
      <p>A kétoldalú kereskedelmi tárgyalásokat kínai részről a kezdetek óta vezető Liu Ho egy szerda esti vacsorán intézett beszédében szintén arról számolt be, hogy óvatos derűlátással tekint a részmegállapodás elé. A Bloomberg amerikai hírügynökség értesülése szerint Liu „nem teljesen érti” az amerikai követeléseket, de ennek ellenére hisz abban, hogy a megállapodás első szakasza tető alá hozható.</p>
      <p>Az Egyesült Államok és Kína azonban a kereskedelmi konfliktuson túl a hongkongi tüntetések kapcsán is diplomáciai szóváltásba keveredett, az amerikai képviselőház ugyanis helyi idő szerint szerda este megszavazott egy, a hongkongi tüntetőket támogató törvényjavaslatot, egy nappal azt követően, hogy azt a szenátus egyhangúlag elfogadta. Peking heves tiltakozását fejezte ki a törvényjavaslat ellen, amellyel szerinte Washington beavatkozik Kína és Hongkong belügyeibe.</p>
    </article>
  </body>
</html>