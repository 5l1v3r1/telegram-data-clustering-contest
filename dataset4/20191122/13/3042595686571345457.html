<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/mat/snakkis-restaurant---hoyt-niva/71835845"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T13:43:31+00:00"/>
    <meta property="og:title" content="Snakkis-restaurant: - Høyt nivå"/>
    <meta property="og:description" content="Anmelderne mener de må ha et knekkebrød på kjøkkenbenken når de kommer hjem."/>
  </head>
  <body>
    <article>
      <h1>Snakkis-restaurant:<br/>- Høyt nivå</h1>
      <h2>Anmelderne mener de må ha et knekkebrød på kjøkkenbenken når de kommer hjem.</h2>
      <address><time datetime="2019-11-22T13:43:31+00:00">22 Nov 2019, 13:43</time> by <a rel="author">Robinson &amp; Fredag Foto: Christian Roth Christensen</a></address>
      <p>«Leave them hungry», sier et ordtak. Det betyr at helhetsinntrykket blir bedre hvis man slutter før publikum føler de har fått helt nok. Så vil de lengte etter mer og ivre etter repetisjon av opplevelsen.</p>
      <figure>
        <img src="https://dbstatic.no/71842386.jpg?imageId=71842386&amp;x=0&amp;y=0&amp;cropw=100&amp;croph=100&amp;width=321&amp;height=250"/>
      </figure>
      <p>- Den logikken gjelder ikke på restaurant i tusenkronersklassen, sa Robinson strengt.</p>
      <p>Fredag <a href="https://www.dagbladet.no/mat/superkokken-er-tilbake-med-et-smell---som-a-tygge-romtemperert-smor/70253344">husket første gang de besøkte Katla</a>, rett etter åpningen på Tullinløkka for et drøyt år siden.</p>
      <p>- Vi var spente på om Pjoltergeist-kokken Atli Mar Yngvason klarte å gjenoppstå i mer strigla lokaler med storkapital i ryggen, og det gjorde han så definitivt. Men så ble vi ikke mette, men måtte ty til ei kebabsjappe på vei hjem …</p>
      <figure>
        <img src="https://dbstatic.no/71835968.jpg?imageId=71835968&amp;x=0&amp;y=0&amp;cropw=100&amp;croph=100&amp;width=321&amp;height=221"/>
        <figcaption><b>STILBRUDD:</b> At tortillachips med guacamole og litt ceviche av sitrusmarinert var overraskende, men dem var det mange av underveis. Vis mer</figcaption>
      </figure>
      <p>
        <b>Nå steg de inn <b>igjen</b> i det romslige hjørnelokalet, i en umiskjennelig fjøslukt – et sikkert tegn på at her fermenteres det på krukker og glass – iblandet en lun aroma av peiskos fra den åpne grillen. Med hver sin drink i labben – henholdsvis en frozen Margarita av japansk plommevin, thaibasilikum, agave og tequila og en frozen Margarita på yuzu, tequila, agave og svart te – var stemninga optimistisk.</b>
      </p>
      <p>Og Katla, oppkalt etter en av Islands største og mest aktive vulkaner, skulle levere et kulinarisk utbrudd av godsaker på rekke og rad:</p>
      <p>- Hvem hadde trodd at et lilla tortillachips påsmurt hjemmelaget guacamole og litt ceviche av sitrusmarinert kveite kunne smake så himmelsk, sukket Robinson.</p>
      <p>- Disse takoyakiene, innbakte blekksprutballer, husker jeg godt fra Pjoltergeist med høvla spon av tørka tunfisk som liksom blafrer og lever i den varme dampen, smattet Fredag.</p>
      <figure>
        <img src="https://dbstatic.no/71835937.jpg?imageId=71835937&amp;x=8.3140877598152&amp;y=14.285714285714&amp;cropw=74.133949191686&amp;croph=67.247386759582&amp;width=321&amp;height=193"/>
        <figcaption><b>GLEDESUTBRUDD:</b> Flere av smårettene ga skjellig grunn til små gledesutbrudd. Vis mer</figcaption>
      </figure>
      <p>En Chardonnay fra kvalitetsprodusenten Sandhi i Santa Barbara sto brillefint til et stykke kullgrillet norsk hummer på en slags tapenade av kverna shitakesopp. Overrislet med stekesky av wagyu, verdens mest eksklusive kjøtt.</p>
      <p>- Avansert surf ´n turf! Men fortsatt bare i mikro-porsjoner, noterte Robinson.</p>
      <p>Selve waguykjøttet ankom som tartar, med løyrom, rødløk, rømme og kapers. Nydelig. Men nå begynte de å bli bekymret. De talte på fingrene … fire-fem, seks retter … skulle de ikke snart få servert noe mer solid, noe som liknet en hovedrett? De hadde valgt å følge servitørens anbefaling av vin på glass og fikk skjenket en bløt og sødmefylt Riesling fra Carl Loewen. Igjen lå det bare en enkelt munnfull på tallerkenen, en japansk gyoza fylt med krabbe i yuzusaus.</p>
      <p>- Jeg skulle gjerne ha drukket en hel halvliter av den, erklærte Fredag glupsk.</p>
      <figure>
        <img src="https://dbstatic.no/71835940.jpg?imageId=71835940&amp;x=13.066666666667&amp;y=13.654618473896&amp;cropw=85.866666666667&amp;croph=86.345381526104&amp;width=322&amp;height=216"/>
        <figcaption><b>AVTALEBRUDD?:</b> Det er mange småretter og anmelderne lurer egentlig på om de ble mette nok. Vis mer</figcaption>
      </figure>
      <p>Isteden ble glassene fylt med rødvin – nærmere bestemt av en Côte de Rhone – og de var fremme ved måltidets crescendo: Et stykke svinekam servert med fermentert plomme, litt sprøstekt grønnkål og en kvast tang som eneste tilbehør.</p>
      <p>- Dette er et sted du skjønner at kokker kan noe du selv ikke kan. At det er et avansert håndverk, sa Robinson.</p>
      <p>Fredag nikket.</p>
      <p>- Kjøttet er sublimt og plommesmaken intakt, som om selve ideen plomme ligger her på tallerkenen. Men … jeg er fortsatt ikke mett.</p>
      <p>Hadde det vært vulgært å ønske seg noen poteter eller annen form for karbohydrater? De turte ikke å etterlyse noe slikt. Satte isteden sin lit til at Katla ville varte opp med en ekstraordinært mettende dessert.</p>
      <p>Da iskremen ankom, overhørte de kvinnen på nabobordet beklage seg over at «dette smaker kjøtt, dessert skal ikke smake umami». De kunne være enige i at sorbé laget på gjær var pussig, men med søtt tilbehør av eplepuré og pepperkakesmuler fikk måltidet en rund avslutning likevel. Godt hjulpet av en dessertvin fra Bergerac med lavt alkoholnivå.</p>
      <figure>
        <img src="https://dbstatic.no/71835935.jpg?imageId=71835935&amp;width=512&amp;height=308"/>
        <figcaption><b>UTBRUDD:</b> Måltides crescendo var et stykke svinekam med plomme. Og da skjønte anmelderne at kokkene kan noe du selv ikke kan. Vis mer</figcaption>
      </figure>
      <p>- Råvarene, teknikkene, smakskomposisjonene, vinene. Alt ligger på høyt nivå, oppsummerte Robinson.</p>
      <p>- Det gjør også regninga, tilføyde Fredag etter å ha betalt totalsummen på 3300 kroner.</p>
      <p>- Uten å bli overbevisende mette for en slik sum, kan vi ikke gi mer enn en sterk firer, konkluderte Robinson.</p>
      <p>De så på hverandre.</p>
      <p>- Snakker vi kebab på vei hjem?</p>
      <p>- Nei. Men et knekkebrød hjemme på kjøkkenbenken blir nok nødvendig.</p>
    </article>
  </body>
</html>