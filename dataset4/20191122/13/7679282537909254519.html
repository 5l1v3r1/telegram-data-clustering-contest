<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-congress-ncp-shiv-sena-discuss-minimum-common-program-and-partnership-in-power-2863121.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T13:58:43+00:00"/>
    <meta property="og:title" content="कांग्रेस-राकांपा-शिवसेना ने न्यूनतम साझा कार्यक्रम, सत्ता में साझेदारी पर चर्चा की"/>
    <meta property="og:description" content="कांग्रेस और राकांपा के नेतृत्व ने शिवसेना प्रमुख उद्धव ठाकरे के साथ न्यूनतम साझा कार्यक्रम और सत्ता में हिस्सेदारी को लेकर चर्चा की। तीनों पार्टियों ने महाराष्ट्र में मिलकर सरकार बनाने की प्रक्रिया..."/>
  </head>
  <body>
    <article>
      <h1>कांग्रेस-राकांपा-शिवसेना ने न्यूनतम साझा कार्यक्रम, सत्ता में साझेदारी पर चर्चा की</h1>
      <address><time datetime="2019-11-22T13:58:43+00:00">22 Nov 2019, 13:58</time> by <a rel="author">एजेंसी , नई दिल्ली</a></address>
      <p>कांग्रेस और राकांपा के नेतृत्व ने शिवसेना प्रमुख उद्धव ठाकरे के साथ न्यूनतम साझा कार्यक्रम और सत्ता में हिस्सेदारी को लेकर चर्चा की। तीनों पार्टियों ने महाराष्ट्र में मिलकर सरकार बनाने की प्रक्रिया तेज कर दी है। वरिष्ठ कांग्रेस नेता माणिकराव ठाकरे ने पीटीआई-भाषा से कहा कि कांग्रेस, राष्ट्रवादी कांग्रेस पार्टी (राकांपा) और शिवसेना के शीर्ष नेताओं की मुलाकात भावी सत्तारूढ़ गठबंधन में शासन में विकास का एजेंडा बनाने के लिए सहमति बनाने की तीनों पार्टियों के प्रयासों का हिस्सा है।</p>
      <p>महाराष्ट्र कांग्रेस के पूर्व प्रमुख ने कहा, '' न्यूनतम साझा कार्यक्रम और सत्ता में हिस्सेदारी का मसौदा कांग्रेस और राकांपा ने तैयार किया है। इस पर शिवसेना के नेतृत्व के साथ चर्चा की जा रही है। जो भी सहमति दी गई है, उसके आधार पर और शामिल किए जाने वाले किसी भी सुझाव पर आगे काम किया जा रहा है।</p>
      <p>उद्धव ठाकरे के नेतृत्व में बनने वाली नई सरकार को आकार देने के लिए शिवसेना, कांग्रेस और राष्ट्रवादी कांग्रेस पार्टी (राकांपा) के शीर्ष नेताओं ने शुक्रवार को यहां बैठक की। इस बैठक में शिवसेना से एकनाथ शिंदे, सुभाष देसाई, संजय राउत, कांग्रेस से अहमद पटेल, मल्लिकार्जुन खड़गे, केसी वेणुगोपाल, अविनाश पांडे, बालासाहेब थोराट, पृथ्वीराज चव्हाण और राकांपा से प्रफुल्ल पटेल, जयंत पाटिल, अजित पवार ने हिस्सा लिया।</p>
      <p>राकांपा प्रमुख शरद पवार और शिवसेना अध्यक्ष उद्धव ठाकरे राज्य में गैर भाजपा सरकार बनाने को गति देने के मकसद से दक्षिण मुंबई के नेहरू केंद्र में विचार विमर्श में शामिल हुए। राज्य में फिलहाल राष्ट्रपति शासन लगा हुआ है।</p>
      <p>राज्य में भाजपा और शिवसेना ने मिलकर विधानसभा चुनाव लड़ा था और गठबंधन को बहुमत मिला था जिसमें भाजपा को 105 और शिवसेना को 56 सीटें आई थीं। राज्य में विधानसभा की 288 सीटें हैं। राकांपा और कांग्रेस ने गठबंधन में चुनाव लड़ा था और उन्हें क्रमश: 54 और 44 सीटें मिली हैं। शिवसेना, राकांपा और कांग्रेस की सीटें 154 होती हैं जो बहुमत की 145 की संख्या से ज्यादा है। राज्य में फिलहाल राष्ट्रपति शासन लगा हुआ है।<br/> </p>
    </article>
  </body>
</html>