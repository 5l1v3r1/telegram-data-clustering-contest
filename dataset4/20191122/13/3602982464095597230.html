<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/ajax-telt-alleen-heracles-willen-kampioen-worden/"/>
    <meta property="og:site_name" content="Sportnieuws"/>
    <meta property="article:published_time" content="2019-11-22T13:55:03+00:00"/>
    <meta property="og:title" content="Voor Ajax telt alleen Heracles: ‘Wij willen kampioen worden’"/>
    <meta property="og:description" content="Ajax kan zaterdag in het thuisduel met Heracles Almelo niet beschikken over Joël Veltman. De verdediger heeft een spierblessure opgelopen en is, net als de geblesseerde David Neres, niet inzetbaar. Het geeft de trainer de mogelijkheid om Perr Schuurs zaterdag speelminuten te geven. De Limburgse verdediger moet komende woensdag in het uitduel met Lille zeer…"/>
  </head>
  <body>
    <article>
      <h1>Voor Ajax telt alleen Heracles: ‘Wij willen kampioen worden’</h1>
      <address>
        <time datetime="2019-11-22T13:55:03+00:00">22 Nov 2019, 13:55</time>
      </address>
      <p>
        <b>Ajax kan zaterdag in het thuisduel met Heracles Almelo niet beschikken over Joël Veltman. De verdediger heeft een spierblessure opgelopen en is, net als de geblesseerde David Neres, niet inzetbaar.</b>
      </p>
      <p>Het geeft de trainer de mogelijkheid om Perr Schuurs zaterdag speelminuten te geven. De Limburgse verdediger moet komende woensdag in het uitduel met Lille zeer waarschijnlijk ook in actie komen, aangezien Daley Blind en Joël Veltman zijn geschorst voor dat Champions League-duel.<br/><br/><b>'Sterkste opstelling'</b><br/>"Maar voor ons telt alleen Heracles", aldus trainer Erik ten Hag, die daarmee wil aangeven dat hij morgen niet een centraal duo gaat testen met het oog op het duel met Lille. "We willen kampioen worden. Je kan niets laten liggen dus we kiezen zaterdag voor de sterkste opstelling."<br/><br/><b>Moeilijke tegenstander</b><br/>Met Heracles Almelo treft Ajax een moeilijke tegenstander. Vorig seizoen speelde Ajax in Amsterdam gelijk (1-1), terwijl het in Almelo verloor (1-0). "Heracles presteert al 1,5 jaar boven verwachting. De trainer heeft een duidelijk idee erin gebracht, de speelstijl is on-Nederlands, met buitenlandse elementen. Je ziet een goede klik tussen trainer en spelers. Het is ook een fitte ploeg, die 90 minuten kan blijven gaan. Daar hebben ze succes mee."<br/><br/><b>Mazraoui</b><br/>Ten Hag kan morgen overigens wel gewoon een beroep doen op Noussair Mazraoui. De Marokkaanse vleugelverdediger viel afgelopen dinsdag uit met een enkelblessure in het duel van Marokko met Burundi, maar hervat vanmiddag gewoon de groepstraining.</p>
    </article>
  </body>
</html>