<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823666-rabosapka-nazvav-pricinu-obsukiv-u-merii-odesi.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T13:43:00+00:00"/>
    <meta property="og:title" content="Рябошапка назвав причину обшуків у мерії Одеси"/>
    <meta property="og:description" content="Правоохоронці провели обшуки у мерії Одеси, а також на одному з комунальних підприємств у справі створення штучного боргу на сто мільйонів гривень."/>
  </head>
  <body>
    <article>
      <h1>Рябошапка назвав причину обшуків у мерії Одеси</h1>
      <h2>Правоохоронці провели обшуки у мерії Одеси, а також на одному з комунальних підприємств у справі створення штучного боргу на сто мільйонів гривень.</h2>
      <address>
        <time datetime="2019-11-22T13:43:00+00:00">22 Nov 2019, 13:43</time>
      </address>
      <p>Про це повідомив під час пресконференції у п’ятницю генпрокурор Руслан Рябошапка.</p>
      <p>“Проведено низку обшуків у Одеській міській раді, а також структурних підрозділах міськради і в одному з комунальних підприємств. Проблема була пов’язана з тим, що було створено штучний борг, за який чиновники Одеської мерії пропонували розплатитися одеситам. Розмір боргу становив більше ста мільйонів гривень. Борг був штучний, і компанії, які викупили борг, афілійовані з чиновниками Одеської мерії”, - сказав він.</p>
      <p>Генпрокурор уточнив, що правоохоронці шукають документи, які підтверджують створення штучного боргу комунального підприємства «Теплопостачання міста Одеси» перед компаніями, які афілійовані з чиновниками Одеської міськради.</p>
      <p>За словами Рябошапки, деяким посадовцям мерії було повідомлено про підозру.</p>
      <p>Крім того, за словами посадовця, правоохоронці провели обшуки на території Одеського морського порту.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2823530-v-merii-odesi-provodat-obsuki-zmi.html">У мерії Одеси проводять обшуки - ЗМІ</a>
      </blockquote>
      <p>“Чиновники, які пов’язані з Адміністрацією морських портів, за допомогою фіктивних договорів намагалися вивезти із власності державного підприємства приблизно 54 млн грн. Це було пов’язано із поставками певної продукції, яка так і не була поставлена, а також із виконанням робіт із реконструкції порту, які не були проведені”, - розповів Рябошапка.</p>
      <p>Також, за його словами, правоохоронці провели слідчі дії у справі вимагання грошей у чиновника Затоківської селищної ради.</p>
      <p>“Це справа, пов’язана із вимаганням виділення землі особам, які не мали на це права. На жаль, до цієї справи був причетний один із прокурорів Генпрокуратури, і нині вживається заходів щодо перевірки цієї причетності і встановлення вини кожного з групи осіб”, - зазначив генпрокурор.</p>
      <p>Як повідомлялося, співробітники Служби безпеки, Державного бюро розслідувань і Генпрокуратури у п’ятницю, 22 листопада, проводять слідчі дії у будівлі мерії Одеси і в муніципальному департаменті фінансів.</p>
      <p>Також обшуки пройшли на території Одеського морського порту у справі розслідування оборудки з реконструкції причалу порту.</p>
    </article>
  </body>
</html>