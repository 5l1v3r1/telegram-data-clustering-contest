<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462447/%E0%A6%89%E0%A6%A4%E0%A7%8D%E0%A6%A4%E0%A6%B0%E0%A6%BE%E0%A6%AF%E0%A6%BC-%E0%A6%97%E0%A6%BE%E0%A6%A1%E0%A6%BC%E0%A6%BF%E0%A6%AE%E0%A7%81%E0%A6%95%E0%A7%8D%E0%A6%A4-%E0%A6%B8%E0%A6%A1%E0%A6%BC%E0%A6%95-%E0%A6%89%E0%A6%A6%E0%A7%8D%E0%A6%AC%E0%A7%8B%E0%A6%A7%E0%A6%A8-%E0%A6%95%E0%A6%B0%E0%A6%B2%E0%A7%87%E0%A6%A8-%E0%A6%A1%E0%A6%BF%E0%A6%8F%E0%A6%A8%E0%A6%B8%E0%A6%BF%E0%A6%B8%E0%A6%BF-%E0%A6%AE%E0%A7%87%E0%A6%AF%E0%A6%BC%E0%A6%B0"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T13:53:00+00:00"/>
    <meta property="og:title" content="উত্তরায় গাড়িমুক্ত সড়ক উদ্বোধন করলেন ডিএনসিসি মেয়র আতিক"/>
    <meta property="og:description" content="স্টাফ রিপোর্টার ॥ প্রতি শুক্রবার সকাল আটটা থেকে বেলা এগারোটা পর্যন্ত উত্তরা সোনারগাঁ জনপথকে (জমজম টাওয়ারের সামনে) গাড়িমুক্ত সড়ক হিসেবে উদ্বোধন করলেন ঢাকা উত্তর সিটি কর্পোরেশনের (ডিএনসিসি) মেয়র মোঃ আতিকুল ইসলাম।আজ শুক্রবার সকাল ৯টায় উত্তরা সোনারগাঁ জনপথের জমজম টাওয়ারের সামনে এ উপলক্ষে এক অনুষ্ঠানের আয়োজন ..."/>
  </head>
  <body>
    <article>
      <h1>উত্তরায় গাড়িমুক্ত সড়ক উদ্বোধন করলেন ডিএনসিসি মেয়র আতিক</h1>
      <address>
        <time datetime="2019-11-22T13:53:00+00:00">22 Nov 2019, 13:53</time>
      </address>
      <figure>
        <img src="http://www.dailyjanakantha.com/files/201911/1574434429_17.JPG"/>
      </figure>
      <p>স্টাফ রিপোর্টার ॥ প্রতি শুক্রবার সকাল আটটা থেকে বেলা এগারোটা পর্যন্ত উত্তরা সোনারগাঁ জনপথকে (জমজম টাওয়ারের সামনে) গাড়িমুক্ত সড়ক হিসেবে উদ্বোধন করলেন ঢাকা উত্তর সিটি কর্পোরেশনের (ডিএনসিসি) মেয়র মোঃ আতিকুল ইসলাম।আজ শুক্রবার সকাল ৯টায় উত্তরা সোনারগাঁ জনপথের জমজম টাওয়ারের সামনে এ উপলক্ষে এক অনুষ্ঠানের আয়োজন করা হয়।</p>
      <p>শুক্রবার সকাল আটটা থেকে সোনারগাঁ জনপথ এর জমজম টাওয়ারের সামনে রাস্তার এক পাশে বিভিন্ন বয়সের শিশু কিশোররা তাদের অভিভাবকদের সাথে এসে একত্রিত হয়। ফুটবল, ক্রিকেট, দাবা, ব্যাডমিন্টন, বাস্কেটবলসহ বিভিন্ন ধরনের খেলাধুলা, ছবি আঁকা, হৈচৈ, কোলাহলে মুখরিত হয়ে ওঠে। এ সময় ডিএনসিসি মেয়র আতিকুল ইসলাম শিশু-কিশোরদের সাথে খেলাধুলায় অংশগ্রহণ করেন।</p>
      <p>উদ্বোধন অনুষ্ঠানে মেয়র বলেন, আমাদের ভবিষ্যত প্রজন্মকে আর যেন ঘরে বসে থাকতে না হয়, তারা মাঠে আসবে রাস্তায় আসবে। আমরা দখল হয়ে যাওয়া মাঠগুলোকে পুনরুদ্ধার করব'। যারা মাঠগুলোকে দখল করেছে নিজের স্বার্থে, ব্যবসার স্বার্থে তাদের ক্ষুদ্র স্বার্থের ঊর্ধ্বে উঠে বৃহত্তর স্বার্থের কথা চিন্তা করার আহ্বান জানান তিনি। মেয়র আরো বলেন, 'শতকরা ২৫ ভাগ শিশু বিষণ্ণতায় ভোগে, বিষন্নতার মূল কারণ খেলাধুলা করতে না পারা। শতকরা ৮০ ভাগ বাচ্চারা গড়ে প্রায় দুই ঘন্টা করে মোবাইল ফোনে ভিডিও দেখে, ভিডিও দেখে বাচ্চাদেরকে খাওয়াতে হয়। এর ফলে মোবাইল ফোনে তারা আসক্ত হয়ে যাচ্ছে। এসকল প্রবণতা পরিবর্তন করতে হবে। তাই আজকের এ আয়োজন। শিশু-কিশোরদের শারীরিক ও মানসিক বিকাশ সাধন করা আমাদের মূল টার্গেট। মাদকাসক্ত ও জঙ্গিবাদমুক্ত করতে হলেও খেলাধুলার বিকল্প নেই'। এ ধরনের উদ্যোগের ফলে শিশুরা আরো সামাজিক হয়ে উঠবে বলেও তিনি মনে করেন।</p>
      <p>উদ্বোধন অনুষ্ঠানে অন্যান্যের মধ্যে স্থানীয় সংসদ সদস্য অ্যাডভোকেট সাহারা খাতুন, ডিএনসিসির ১ নম্বর ওয়ার্ড কাউন্সিলর আফসার উদ্দিন খান, ৫১ নম্বর ওয়ার্ড কাউন্সিলর শরিফুর রহমান, শাহনাজ পারভীন মিতু ও জাকিয়া সুলতানা উপস্থিত ছিলেন।</p>
    </article>
  </body>
</html>