<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121316/ostre-slowa-brauna-o-poslach-pis-zawsze-beda-malymi-oszustami-i-kretaczami.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T13:26:00+00:00"/>
    <meta property="og:title" content="Ostre słowa Brauna o posłach PiS: Zawsze będą małymi oszustami i krętaczami"/>
    <meta property="og:description" content="– To było żenujące. Obóz władzy (...) nie jest w stanie organicznie się przymusić do tego, by przestrzegać nawet własnych zasad – stwierdził dziś Grzegorz Braun w Radio Plus. Poseł Konfederacji odnosił się do wczorajszego burzliwego głosowania w Sejmie."/>
  </head>
  <body>
    <article>
      <h1>Ostre słowa Brauna o posłach PiS: Zawsze będą małymi oszustami i krętaczami</h1>
      <address>
        <time datetime="2019-11-22T13:26:00+00:00">22 Nov 2019, 13:26</time>
      </address>
      <h4>– To było żenujące. Obóz władzy (...) nie jest w stanie organicznie się przymusić do tego, by przestrzegać nawet własnych zasad – stwierdził dziś Grzegorz Braun w Radio Plus. Poseł Konfederacji odnosił się do wczorajszego burzliwego głosowania w Sejmie.</h4>
      <p>Wczorajsze głosowanie w Sejmie wzbudziło falę kontrowersji. Głosami posłów PiS wybrano Stanisława Piotrowicza i Krystynę Pawłowicz na sędziów TK i ustalono finansowanie tegorocznej 13. emerytury oraz zasiłków pogrzebowych z Funduszu Solidarnościowego, który miał być źródłem pomocy dla osób niepełnosprawnych. Najwięcej emocji wywołało jednak głosowanie ws. nowych członków KRS. Wybrano ich dopiero w drugim podejściu, bo pierwsze głosowanie zostało anulowane. Marszałek Elżbieta Witek zdecydowała o anulowaniu głosowania, motywując to prośbą posłów PO.</p>
      <p>Wątpliwości polityków opozycji wzbudziła jednak rozmowa zarejestrowana przez sejmowe mikrofony. Chodzi o wymianę zdań pomiędzy Witek a posłanką PiS, która powiedziała do marszałek Sejmu: "Trzeba anulować, bo my przegramy". Ostatecznie przeprowadzono powtórne głosowanie. Opozycja uznała to za oszustwo.</p>
      <p>Do całej sprawy odniósł się w Radio Plus Grzegorz Braun. Polityk Konfederacji stwierdził, że cała sytuacja była "żenująca". – Uczucie zażenowania musi ogarnąć każdego dorosłego, aspirującego do powagi należnej Wysokiej Izbie człowieka. To było żenujące. Obóz władzy, który ma pełnię władzy, owszem, z pewnym dość wąskim marginesem, ale robi co chce, nie jest w stanie organicznie się przymusić do tego, żeby przestrzegać nawet własnych zasad. Nie są w stanie tego zrobić – wskazał Braun. – Mają siłę, ale jednocześnie zawsze będą małymi oszustami, małymi krętaczami. I to jest smutne – dodał ostro poseł.</p>
      <footer>/ Źródło: Radio Plus <br/>/ bal</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121247/trzeba-anulowac-bo-przegramy-skandal-wokol-glosowania-w-sejmie.html"/>
      </related>
    </article>
  </body>
</html>