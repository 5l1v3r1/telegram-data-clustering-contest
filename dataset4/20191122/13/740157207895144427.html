<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/suwalki-miasto-wybudowalo-pierwsza-czesc-trasy-wschodniej,135429.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T13:52:00+00:00"/>
    <meta property="og:title" content="Suwałki: Miasto wybudowało pierwszą część Trasy Wschodniej"/>
    <meta property="og:description" content="Miasto Suwałki (Podlaskie) oddało w piątek do użytku pierwszą część tzw. Trasy Wschodniej, która omija centrum miasta. Ponad 2-kilometrowy odcinek drogi kosztował 19,6 mln zł."/>
  </head>
  <body>
    <article>
      <h1>Suwałki: Miasto wybudowało pierwszą część Trasy Wschodniej</h1>
      <address><time datetime="2019-11-22T13:52:00+00:00">22 Nov 2019, 13:52</time> by <a rel="author">PAP/AKC  </a></address>
      <h4>Miasto Suwałki (Podlaskie) oddało w piątek do użytku pierwszą część tzw. Trasy Wschodniej, która omija centrum miasta. Ponad 2-kilometrowy odcinek drogi kosztował 19,6 mln zł.</h4>
      <hr/>
      <p>Suwałki od kwietnia tego roku mają 13-kilometrową obwodnicę, dzięki której ciężarówki nie przejeżdżają przez centrum miasta. Trasa Wschodnia, która docelowo będzie miała ok. 5 km długości ma rozładować lokalny ruch drogowy tego miasta.</p>
      <p>Powstały odcinek drogi o długości 2,2 km prowadzi od ulicy Pułaskiego (przy wylocie z Suwałk do przejścia granicznego z Litwą w Budzisku) do ulicy Północnej, gdzie m.in. znajduje się kilka dużych zakładów produkcyjnych i osiedle mieszkaniowe.</p>
      <p>
        <a href="https://www.portalsamorzadowy.pl/inwestycje/zakonczono-remont-dk-11-na-odcinku-od-granicy-wojewodztwa-do-okonka,135417.html">Czytaj też: Zakończono remont DK 11 na odcinku od granicy województwa do Okonka</a>
      </p>
      <p>Ulica Rotmistrza Witolda Pileckiego kosztowała 19,6 mln zł, z czego 10,3 mln zł to dofinansowanie z Regionalnego Programu Operacyjnego Województwa Podlaskiego. Obok drogi jest ścieżka rowerowa oraz ciąg pieszo-rowerowy, zatoki autobusowe wraz z niezbędną infrastrukturą techniczną i teletechniczną, a także oświetlenie i zieleń. W ramach inwestycji powstały także dwa ronda.</p>
      <p>
        <a href="https://www.portalsamorzadowy.pl/inwestycje/w-centrum-jarocina-rusza-ogromna-inwestycja,135401.html">Czytaj też: W centrum Jarocina rusza ogromna inwestycja</a>
      </p>
      <p>- Ulica rozwiązuje szereg problemów, które występowały w tej części miasta. Teraz szybciej będzie można dojechać do obwodnicy naszego miasta oraz do Osiedla Północ. Myślę też, że ciężki transport do fabryk, który poruszał się do tej pory innymi ulicami, wybierze się właśnie tędy - powiedział podczas otwarcia drogi prezydent Suwałk Czesław Renkiewicz.</p>
      <p>W ramach budowy Trasy Wschodniej w trakcie realizacji jest już drugi jej odcinek o długości 1,5 km. Ta droga ma być oddana do użytku w przyszłym roku i będzie kosztowała ok. 25 mln zł. Pozostanie jeszcze ostatni odcinek, na realizację którego miasto nie ma jeszcze pieniędzy. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>