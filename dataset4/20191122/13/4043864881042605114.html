<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232744/"/>
    <meta property="og:site_name" content="Українська правда"/>
    <meta property="article:published_time" content="2019-11-22T13:12:36+00:00"/>
    <meta property="og:title" content="Луценко: &quot;Слуга народу&quot; фігурує у справі про вбивство майданівця, 24 рази дзвонив &quot;тітушці&quot;"/>
    <meta property="og:description" content="Екснардеп Ігор Луценко заявляє, що нинішній депутат від “Слуги народу” Сергій Литвиненко фігурує у провадженні щодо вбивства активіста Юрія Вербицького під час Майдану, зокрема, він 24 рази говорив по телефону з координатором “тітушок”."/>
  </head>
  <body>
    <article>
      <h1>Луценко: "Слуга народу" фігурує у справі про вбивство майданівця, 24 рази дзвонив "тітушці"</h1>
      <address>
        <time datetime="2019-11-22T13:12:36+00:00">22 Nov 2019, 13:12</time>
      </address>
      <p>Екснардеп Ігор Луценко заявляє, що нинішній депутат від "Слуги народу" Сергій Литвиненко фігурує у провадженні щодо вбивства активіста Юрія Вербицького під час Майдану, зокрема, він 24 рази говорив по телефону з координатором "тітушок".</p>
      <p><b>Джерело:</b> пост <a href="https://www.facebook.com/igor.lutsenko/posts/2771851936172111">Луценка</a> у Facebook, помічник Литвиненка Лариса Ткач у коментарі УП</p>
      <p><b>Пряма мова:</b> "До вашої уваги – фото з матеріалів кримінального провадження щодо вбивства Юрія Вербицького, котре зараз досліджується у Бориспільському суді.</p>
      <p>Пам'ятаєте такого депутата Сергія <a href="https://www.pravda.com.ua/news/2019/09/11/7225985/">Литвиненка, котрий попався на кнопкодавстві,</a> і котрого я тоді впізнав як особу, чиє прізвища фігурує у матеріалах кримінального провадження щодо мого викрадення?</p>
      <p>Він довгий час керував одним із спиртзаводів, котрі, як кажуть, донедавна контролював кримінальний авторитет Чеба (Олексій Чеботарьов). Чеба під час Майдану фінансував тітушок, зокрема Крисіна, а також тих, хто викрадав нас з Вербицьким.</p>
      <p>Так от, у час цього злочину такий собі Щинкін, права рука Чеби по найделікатнішим завданням, 24(!) рази розмовляв з Литвиненком".</p>
      <figure>
        <img src="https://img.pravda.com/images/doc/c/b/cb464e9-majdan-sluga-narodu.jpg"/>
      </figure>
      <p><b>Деталі:</b> За словами Луценка, приблизно так само активно Щинкін дзвонив тітушкам з групи безпосередніх викрадачів його та Вербицького, а також організатору злочину Віктору Зубрицькому.</p>
      <p>Луценко зіронізував, що "немає сумнівів, що в ті криваві ночі Литвиненко 24 рази спілкувався з тими бандитами виключно для того, щоб відмовити їх від нехороших справ".</p>
      <p>Помічник Литвиненка Лариса Ткач заявила УП, що "нардепа у чомусь обвинуватити може лише прокуратура, і що він не буде брати участі у чужих іграх і розганяти фейки".</p>
      <p>Вона також додала, що наразі Литвиненко перебуває у відрядженні.    </p>
      <p>
        <b>Передісторія:</b>
      </p>
      <ul>
        <li>21 січня 2014 року Ігоря Луценка і Юрія Вербицького <a href="https://www.pravda.com.ua/news/2014/01/21/7010540/">викрали під час Майдану</a> з території Олександрівської лікарні і вивезені за місто. Після катування їх кинули в лісі. <a href="https://www.pravda.com.ua/news/2014/01/22/7010792/">Вербицький </a>від отриманих пошкоджень помер.</li>
        <li>У МВС заявляли, що активні учасники викрадення Луценко і Вербицького <a href="https://www.pravda.com.ua/news/2015/11/18/7089258/">переховуються від правосуддя у Криму</a>.</li>
        <li>За підозрою у вбивстві Вербицького затримали бізнесмена Олександра Волкова.</li>
        <li>29 липня 2017 року у Волкова провели обшук, за результатом якого прокуратурою було ухвалено рішення його <a href="http://www.pravda.com.ua/news/2017/07/29/7150869/">затримати на 60 діб</a>.</li>
        <li>У липні 2018 року Генпрокуратура передала в суд обвинувальний акт щодо бізнесмена <a href="https://www.pravda.com.ua/news/2018/07/24/7187247/">Олександра Волкова</a> щодо викрадення й катування Ігоря Луценка та вбивства активіста Євромайдану Юрія Вербицького в січні 2014 року.</li>
      </ul>
      <footer>Ірина Балачук, УП</footer>
      <related>
        <a href="https://www.pravda.com.ua/news/2019/11/22/7232742/"/>
        <a href="https://www.pravda.com.ua/news/2019/11/22/7232739/"/>
        <a href="https://www.pravda.com.ua/news/2019/11/22/7232727/"/>
      </related>
    </article>
  </body>
</html>