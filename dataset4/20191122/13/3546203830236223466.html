<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1658795548_Noshtna_sreshta_na_parking_-_kak_deystvat_ruskite_shpioni_v_Sarbiya_i_zashto_nyakoi_govoryat_za_balgarska_vrazka"/>
    <meta property="og:site_name" content="webcafé"/>
    <meta property="article:published_time" content="2019-11-22T13:40:00+00:00"/>
    <meta property="og:title" content="Нощна среща на паркинг - как действат руските шпиони в Сърбия и защо някои говорят за &quot;българска връзка&quot;"/>
    <meta property="og:description" content="И има ли Сърбия наистина желание да разследва въпроса"/>
  </head>
  <body>
    <article>
      <h1>Нощна среща на паркинг - как действат руските шпиони в Сърбия и защо някои говорят за "българска връзка"</h1>
      <address><time datetime="2019-11-22T13:40:00+00:00">22 Nov 2019, 13:40</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/11/22/serb-spy/1170x658.png"/>
        <figcaption>И има ли Сърбия наистина желание да разследва въпроса<cite>Снимка: © YouTube</cite></figcaption>
      </figure>
      <p>Шпионският скандал в съседна Сърбия поне към момента няма никакви намерения да отшуми, а кръгове в Белград започнаха да намекват за българска и за американска връзка в аферата. Какво знаем до момента за случая в западната ни съседка?</p>
      <p>
        <b>Сръбският президент Александър Вучич официално потвърди в четвъртък, че службите за сигурност на страната са разкрили обширна разузнавателна операция между руски шпиони и членове на сръбската армия.</b>
      </p>
      <p>Той направи изявлението след заседание на Националния съвет за сигурност, който беше свикан след появата миналия уикенд на видеозапис в YouTube, показващ как служител на руското разузнаване предава пари на анонимен засега сръбски гражданин в Белград. Вучич потвърди автентичността на клипа и увери, че Агенцията за военна сигурност е била в течение на случая.</p>
      <p>Самото видео е публикувано в YouTube на 17 ноември от потребител с името "Kdjuey Lskduf". Профил в Gmail под същото име изпрати същия видеоклип до сръбски медии преди време. В клипа се вижда как двама мъже се срещат на паркинг и си разменят найлонови чанти. След това за известно време стоят в заведение. Единият мъж влиза в колата си, а от монтирана вътре камера се вижда, че е получил пачка с пари.</p>
      <figure>
        <iframe src="https://www.youtube.com/embed/yawNh1SwYts" width="560" height="315" data-service="Youtube" scrolling="no"/>
      </figure>
      <p>Според обясненията става въпрос за бившия помощник военен аташе в руското посолство в Белград Георгий Викторович Хлебан (обозначен в самото заглавие на видеоклипа като шпионин). В подкрепа на това твърдение се изказа разследващия журналист от платформата Bellingcat <a href="https://twitter.com/christogrozev/status/1196185143901331456">Христо Грозев</a>, а впоследствие то беше потвърдено и от сръбските власти.</p>
      <p>Другият мъж остава неназован, а впоследствие стана ясно, че е пенсиониран военен, без да става ясно с какъв чин и в какви войски. Президентът Вучич го назова само с инициалите З.К. Според информациите срещата е станала през декември 2018 г.</p>
      <p>
        <b>Според Агенцията за информация и сигурност на Сърбия видеото е автентично, а Хлебан действително е не просто дипломат, а офицер от разузнаването.</b>
      </p>
      <p>По думите на Вучич агенти на сръбските служби са следели З.К. и са могли да извършат видеонаблюдение на Клебан и сръбския му източник "само отдалеч", тъй като руският офицер имал собствена охрана. Те обаче постигнали повече успех в други случаи, каза Вучич.</p>
      <p>"В редица случаи сръбски разузнавателни агенции са събирали аудио и видео данни за контакти между подполковник Клебан и членове на сръбската армия", коментира сръбският президент и допълни, че разполага с информация и за други служители на руските спецслужби, действащи в Сърбия.</p>
      <p>"Някои представители на чужди държави работят за службите на своите страни. Това важи за 90 процента от дипломатите под пагон. Тези хора са изпратени да събират информация за отбранителната способност на Сърбия и други данни, които биха представлявали оперативен интерес. Нашите контраразузнавачи са засекли военни, облечени с униформи на техните въоръжени сили в Рашка (област в Южна Сърбия, граничеща с Косово и Черна гора - б.р.)", коментира Вучич.</p>
      <p>
        <b>Все пак, по негови думи случаят няма да повлияе на отношението на сръбските власти към Кремъл и сръбско-руските отношения.</b>
      </p>
      <p>"Аз имам само един въпрос към руския посланик у нас Александър Боцан-Харченко: Защо? Ние имаме прекрасни отношения с Русия. Москва ни подкрепя в ООН по въпроса за т.нар. Република Косово. Ние не гласуваме срещу Русия в международни организации. Сърбия не се присъдини към санкциите, наложени от Европейския съюз, САЩ и други държави заради Кримския полуостров (окупиран през 2014 г.)", коментира сръбският президент. Той също така изрази надеждата си, че руският му колега Владимир Путин не е знаел за тази акция на руското разузнаване.</p>
      <p>Вучич каза още, че ще използва личния си авторитет в подобряването на отношенията между Сърбия и Русия.</p>
      <p>"Като знам как сме разделени - за руснаците или за американците, моето послание е, че съм избран за президент на Сърбия, за да защитя нашите интереси", завърши изказването си Вучич.</p>
      <p>Днес стана ясно, че той ще извика посланика, с когото се срещна буквално преди дни, но без да се повдига въпроса за изтеклото видео. На предстоящата среща Вучич ще поиска обяснение от посланик Боцан-Харченко по темата.</p>
      <p>
        <b>Скандалът постави Вучич в доста неудобна позиция - бивш ултранационалист, той се стреми да задълбочи връзките си с другарската православна Русия, възхвалявайки нейната подкрепа за Сърбия по проблемния въпрос на Косово, като в същото време се стреми към членство в Европейския съюз и доближаване до Запада.</b>
      </p>
      <p>Същевременно повечето сърби разглеждат Москва като един от най-големите си съюзници, особено в битката за предотвратяване на международното признаване на независимостта на бившата провинция Косово.</p>
      <p>Моментът също не е особено подходящ за подобен скандал. Сръбският президент трябва да посети Москва на 4 декември, за да се срещне с Путин, като това ще е третата им среща за тази година. Именно затова и Вучич толкова деликатно подхожда към този въпрос.</p>
      <p>Междувременно от руска страна заеха нападателна позиция, определяйки видеото като "провокация", целяща да създаде "определено впечатление", по думите на говорителя на външното министерство на Руската Федерация Мария Захарова. Тя каза, че Москва често е забелязвала сходни провокации в подготовката на срещи на високо равнище между руски и чуждестранни представители. Говорителят на Кремъл Дмитрий Песков изрази увереност, че нищо не може да навреди на отношенията между Русия и Сърбия.</p>
      <p>
        <b>В тази посока беше насочено и изказването на председателя на сръбската парламентарна комисия за Косово и Метохия Милован Дречун, който заговори за българска следа в шпионския скандал.</b>
      </p>
      <p>В изказване пред обществената телевизия РТС, направено преди коментарите на президента Вучич, той коментира, че против Сърбия се водят множество хибридни операции от няколко страни.</p>
      <p>Според Дречун съществува връзка между между публикуваното видео и неотдавнашната реакция в България на пристигането в Ниш на руски зенитно-ракетни системи С-400. Той също така напомни свои твърдения, че в Северна Македония има разузнавателен център, от където българското и хърватското разузнаване провеждат операции срещу страната Сърбия.</p>
      <p>"Сърбия трябва да надгради своя защитен механизъм срещу онези хибридни операции, чрез които външни държавни или недържавни участници имат за цел да повлияят на външната и вътрешната политика на страната. Това е неразделна част от хибридна операция, обвързана с пристигането на руския президент Владимир Путин", коментира той.</p>
      <p>"Самите кадри, когато ги погледнете, са доста аматьорски направени. От друга страна, се поставя въпросът коя чужда служба, ако не и наша, е готова да извърши подобна операция - за да могат да придружават двама души, да знаят мястото на срещата им, да записват от колата, когато се срещат навън, разговорът им в ресторанта, съдържанието на чантата и как изглежда руският агент", допълни още Дречун.</p>
      <p>
        <b>Междувременно в сръбските медии се появи информация, според която кадрите са пуснати от САЩ, след 50 опита, осуетени от руските служби.</b>
      </p>
      <p>Тезата за чуждото вмешателство беше лансирана и от сръбския анализатор и бивш подполковник от контраразузнаването на Югославия Любан Каран. По думите му в случая става въпрос за незаконен шпионаж, а самият факт, че видеото е публикувано в интернет, показва, че "някой иска да направи афера и да влоши отношенията между Белград и Москва".</p>
      <p>"Това обаче, което беше пропуснато от всички и което е много важно, беше, че записът е направен от професионалист. „Актьорите в шпионска афера“ са снимани от всички ъгли, посочва Каран, като отбелязва, че снимките са в точните моменти, за да не бъде пропуснато нищо", коментира Каран. Затова и според него записът е направен от някой друг, който е подготвил всичко по много професионален начин.</p>
      <p>Според бившия полковник от контраразузнаването това означава, че третото лице е трябвало първо да придружи двамата мъже от записа, за да знае техните навици, движения, места, където са отседнали - иначе казано - имало е сериозна подготовка.</p>
      <p>Той подчерта, че Сърбия не е заплашена от класическия шпионаж, тъй като той се провежда навсякъде по света и почти във всеки момент, а по-скоро от „подривна работа“, като намерението е по този начин да се сблъскат Москва и Белград.</p>
      <p>Изказването му дойде обаче преди това на Вучич, който на практика призна, че снимащите са част от сръбските служби.</p>
      <p>
        <b>По всичко личи обаче, че чисто политически правителството в Белград ще работи по-скоро за укротяване на скандала, отколкото за разследване на това какво действително се е случило, поне не и публично.</b>
      </p>
      <p>Деликатната позиция на Сърбия по отношение на Русия поставя страната в специфично положение, в което няма как да заеме по-остра позиция.</p>
      <p>Именно това нежелание за действие по въпроса може и да е причината първоначално този клип да се появи онлайн, а не да се действа тихо и "под повърхността", каквато е практиката в повечето такива случаи.</p>
      <related>
        <a href="https://www.webcafe.bg/webcafe/caffeine/id_1134601323_Balkanska_burya_v_chasha_voda_-_zashto_temata_za_Kosovo_skara_Bulgaria_i_Sarbiya"/>
      </related>
    </article>
  </body>
</html>