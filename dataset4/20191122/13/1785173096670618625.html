<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/romania-evolua-deplasare-islanda-play-off-ul-ligii-natiunilor-vor-castiga-aceasta-intalnire-tricolorii-vor-intalni-tot-deplasare-invingatoarea-dintre-bulgaria-ungaria-loc-euro-2020-1922401522002019111319177408"/>
    <meta property="og:site_name" content="News.ro"/>
    <meta property="article:published_time" content="2019-11-22T13:15:00+00:00"/>
    <meta property="og:title" content="România va evolua, în deplasare, cu Islanda, în play-off-ul Ligii Naţiunilor. Dacă vor câştiga această întâlnire, tricolorii vor întâlni, tot în deplasare, învingătoarea dintre Bulgaria şi Ungaria, pentru un loc la Euro-2020"/>
    <meta property="og:description" content="România va evolua, în deplasare, cu Islanda, în play-off-ul Ligii Naţiunilor, s-a stabilit, vineri, în urma tragerii la sorţi care a avut loc la Nyon. Dacă vor câştiga acestă întâlnire, tricolorii vor întâlni, tot în deplasare, învingătoarea dintre Bulgaria şi Ungaria, pentru un loc la Euro-2020."/>
  </head>
  <body>
    <article>
      <h1>România va evolua, în deplasare, cu Islanda, în play-off-ul Ligii Naţiunilor. Dacă vor câştiga această întâlnire, tricolorii vor întâlni, tot în deplasare, învingătoarea dintre Bulgaria şi Ungaria, pentru un loc la Euro-2020</h1>
      <address><time datetime="2019-11-22T13:15:00+00:00">22 Nov 2019, 13:15</time> by <a rel="author">Adrian Petculescu</a></address>
      <p>
        <b>România va evolua, în deplasare, cu Islanda, în play-off-ul Ligii Naţiunilor, s-a stabilit, vineri, în urma tragerii la sorţi care a avut loc la Nyon. Dacă vor câştiga acestă întâlnire, tricolorii vor întâlni, tot în deplasare, învingătoarea dintre Bulgaria şi Ungaria, pentru un loc la Euro-2020.</b>
      </p>
      <p>Tragerea la sorţi a fost efectuată de fostul international grec Angelos Charisteas, campion european în 2004.</p>
      <p>Semifinalele Ligii Naţiunilor se dispută la 26 martie 2020, iar finalele la 31 martie 2020. Aceste întâlniri stabilesc ultimele patru participante la turneul final al Campionatului european de fotbal, la care şi Bucureştiul găzduieşte meciuri.</p>
      <p>România a ratat calificarea la turneul final din preliminarii, după ce a ocupat locul 4 în Grupa F, în urma Spaniei, Suediei, formaţii care au acces la Euro-2020, şi Norvegiei.</p>
      <p>Islanda a ocupat locul 3 în Grupa H, cu 19 puncte, după Franţa, cu 25 de puncte şi Turcia, cu 23 de puncte, dar înaintea Albaniei, 13 puncte, Andorrei, patru puncte, şi Republicii Moldova, trei puncte.</p>
      <p>Islanda a înregistrat următoarele rezultate în grupă: 2-0 (deplasare) şi 2-0 (acasă), cu Andorra, 2-1 (a) şi 0-0 (d), cu Turcia, 3-0 (a) şi 2-1 (d), cu Republica Moldova, 0-4 (d) şi 0-1 (a), cu Franţa şi 1-0 (a) şi 2-4 (d), cu Albania.</p>
      <p>Tabloul semifinalelor play-off-ului Ligii Naţiunilor este următorul:</p>
      <p>Divizia A / Islanda - România şi Bulgaria - Ungaria;</p>
      <p>Divizia B / Bosnia-Herţegovina - Irlanda de Nord şi Slovacia - Irlanda;</p>
      <p>Divizia C / Scoţia - Israel şi Norvegia - Serbia;</p>
      <p>Divizia D / Georgia - Belarus şi Macedonia de Nord - Kosovo.</p>
      <p>Turneul final al CE va avea loc între 12 iunie şi 12 iulie 2020, în 12 oraşe. Arena Naţională va găzdui trei meciuri din faza grupelor şi unul din optimi.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>