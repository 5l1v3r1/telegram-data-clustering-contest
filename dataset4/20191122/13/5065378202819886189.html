<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1031687/psifos-apodimon-proso-olotaxos-gia-300"/>
    <meta property="og:site_name" content="Newsbomb"/>
    <meta property="article:published_time" content="2019-11-22T13:51:14+00:00"/>
    <meta property="og:title" content="Ψήφος αποδήμων: Πρόσω ολοταχώς για «300»"/>
    <meta property="og:description" content="Ιστορική στιγμή στα χρονικά της Βουλής, καθώς, όπως όλα δείχνουν, το νομοσχέδιο για την ψήφο των αποδήμων θα ψηφιστεί και από τους 300 βουλευτές."/>
  </head>
  <body>
    <article>
      <h1>Ψήφος αποδήμων: Πρόσω ολοταχώς για «300»</h1>
      <h2>Ιστορική στιγμή στα χρονικά της Βουλής, καθώς, όπως όλα δείχνουν, το νομοσχέδιο για την ψήφο των αποδήμων θα ψηφιστεί και από τους 300 βουλευτές.</h2>
      <address><time datetime="2019-11-22T13:51:14+00:00">22 Nov 2019, 13:51</time> by <a rel="author">Newsroom</a></address>
      <p>Ομόφωνα, σύμφωνα με όλες τις ενδείξεις, <b>αναμένεται να ψηφιστεί από τη Βουλή η άσκηση του εκλογικού δικαιώματος από <a href="https://www.newsbomb.gr/tags/tag/45555/ellhnes-exwterikoy">Έλληνες του εξωτερικού</a></b> στον τόπο διαμονής τους.</p>
      <p><b>Η πολυπόθητη για την <a href="https://www.newsbomb.gr/tags/tag/22773/nea-dhmokratia">κυβέρνησ</a>η σύγκλιση φαίνεται πως επιτυγχάνεται στο άρθρο 54 του Συντάγματος</b>, το οποίο αναμένεται να υπερψηφιστεί και από τους 300 βουλευτές, γεγονός που επιτρέπει να μιλά κανείς για ιστορική συμφωνία. <b>Ζητούμενο παραμένει εάν κι ο εφαρμοστικός νόμος που έρχεται προς συζήτηση και ψήφιση την ερχόμενη εβδομάδα, συγκεντρώσει ανάλογη ομοφωνία.</b></p>
      <p><b>Ο «αστερίσκος» που έθεταν ΚΚΕ και <a href="https://www.newsbomb.gr/tags/tag/11047/syriza">ΣΥΡΙΖΑ</a></b> για ενσωμάτωση στο άρθρο 54 του Συντάγματος φράσης που να επιβεβαιώνει τους πραγματικούς δεσμούς με τη χώρα, έγινε αποδεκτός, ενώ ικανοποιημένοι με την καθιέρωση εκλογικών περιφερειών αποδήμου Ελληνισμού είναι και στο ΜέΡΑ 25.</p>
      <p><b>Το κόμμα του Γιάνη Βαρουφάκη διατηρεί ωστόσο,</b> τις επιφυλάξεις του για τον εφαρμοστικό νόμο, διαμηνύοντα<b>ς ότι εάν δεν υπάρξουν οι αλλαγές που ζητούν, δεν θα τον στηρίξει.</b></p>
      <h3>Σύμφωνα με την πρόταση της <a href="https://www.newsbomb.gr/tags/tag/22773/nea-dhmokratia">ΝΔ</a> για το άρθρο 54:</h3>
      <p>«Με τον νόμο της παραγράφου 4 του άρθρου 51 μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που κατοίκων έξω από την επικράτεια, όπως πραγματικός δεσμός με τη χώρα, αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα Για ορισμένο χρόνο στο παρελθόν. Με τον νόμο του προηγούμενου εδαφίου μπορεί να ορίζεται ότι ορισμένες θέσεις του ψηφοδελτίου επικρατείας κάθε κόμματος της παραγράφου 3 του παρόντος άρθρου καταλαμβάνονται υποχρεωτικά από απόδημους έλληνες. Νομός μπορεί να προβλέπει ότι η ψήφος των εκλογέων που ψηφίζουν σε εκλογικά τμήματα έξω από την επικράτεια, δεν προσμετράται σε συγκεκριμένη εκλογική περιφέρεια αλλά μόνο σε επίπεδο επικρατείας. Με τον νόμο της παραγράφου 1 Του παρόντος άρθρου μπορεί να καθιερώνονται μία ή περισσότερες εκλογικές περιφέρειες απόδημου ελληνισμού, κατά παρέκκλιση της παραγράφου 2 του παρόντος άρθρου».</p>
      <slideshow>
        <figure>
          <img src="https://nb.bbend.net/media/news/2019/11/22/1031687/photos/full/Arthro.jpg"/>
          <figcaption>Η αναθεωρημένη της ΝΔ για την ψήφο των αποδήμων</figcaption>
        </figure>
        <figure>
          <img src="https://nb.bbend.net/media/news/2019/11/22/1031687/photos/full/Arthro1.jpg"/>
          <figcaption>Η αναθεωρημένη της ΝΔ για την ψήφο των αποδήμων</figcaption>
        </figure>
        <figure>
          <img src="https://nb.bbend.net/media/news/2019/11/22/1031687/photos/full/Arthro2.jpg"/>
          <figcaption>Η αναθεωρημένη της ΝΔ για την ψήφο των αποδήμων</figcaption>
        </figure>
        <figure>
          <img src="https://nb.bbend.net/media/news/2019/11/22/1031687/photos/full/Arthro4.jpg"/>
          <figcaption>Η αναθεωρημένη της ΝΔ για την ψήφο των αποδήμων</figcaption>
        </figure>
        <figcaption>
          <b>GALLERY</b>
        </figcaption>
      </slideshow>
      <h3>Παρατηρήσεις <a href="https://www.newsbomb.gr/tags/tag/11047/syriza">ΣΥΡΙΖΑ</a></h3>
      <p>Ωστόσο, ο ΣΥΡΙΖΑ δια του κ. Κατρούγκαλου εξέφρασε στην Ολομέλεια παρατηρήσεις αναφορικά με τη διατύπωση του συνταγματικού άρθρου.</p>
      <p>Δεν διευκρίνισε, ωστόσο, εάν αυτές είναι ικανές να τον οδηγήσουν στην καταψήφιση της διάταξης.</p>
      <p>
        <b>Όπως επεσήμανε, υπάρχουν δύο θέματα τα οποία είχε θέσει ο ΣΥΡΙΖΑ και δεν έχουν ρυθμιστεί:</b>
      </p>
      <p>«Θέλουμε να μην είναι στη διακριτική ευχέρεια του κοινού νομοθέτη, να αναγνωρίσει δικαίωμα του εκλέγεσθαι στους αποδήμους αλλά αυτό να είναι ουσιώδες στοιχείο της ρύθμισης και στο Σύνταγμα και ως νόμου», είπε ο κ. Κατρούγκαλος και πρόσθεσε: «Ελπίζω να μην είναι σκόπιμο, αλλά στην διατύπωση που προτείνει η ΝΔ, προβλέπονται τρεις διαφορετικές πλειοψηφίες για το νόμο που θα ρυθμίσει την ψήφο των αποδήμων. Δεν είναι λογικό για την ίδια συνταγματική ύλη, για τη ρύθμιση της ψήφου των αποδήμων, να έχουμε έως και απλή πλειοψηφία, από την πλειοψηφία των 200 ψήφων που είχε οριστεί στη διαδικασία της αναθεώρησης».</p>
      <p>
        <b>Πηγή:<a href="https://www.cnn.gr/news/politiki/story/198262/proso-olotaxos-gia-300-stin-psifo-ton-apodimon">CNN.gr</a></b>
      </p>
      <p>
        <b>Διαβάστε επίσης:</b>
      </p>
      <p>
        <a href="https://www.newsbomb.gr/politikh/story/1031516/xamos-sti-voyli-mitsotakis-eisai-pali-adiavastos-tsipras-eisai-pseytis-kai-deilos">
          <b>Χαμός στη Βουλή - Μητσοτάκης: Είσαι πάλι αδιάβαστος - Τσίπρας: Είσαι ψεύτης και δειλός</b>
        </a>
      </p>
      <related>
        <a href="https://www.newsbomb.gr/politikh/story/1031597/mitsotakis-gia-prosfygiko-h-ellada-den-einai-xefrago-ampeli"/>
        <a href="https://www.newsbomb.gr/politikh/story/1031516/xamos-sti-voyli-mitsotakis-eisai-pali-adiavastos-tsipras-eisai-pseytis-kai-deilos"/>
        <a href="https://www.newsbomb.gr/politikh/story/1031496/mitsotakis-se-tsipra-eisai-pali-adiavastos-den-tha-se-akoloythiso-exo-na-kyverniso-mia-xora"/>
      </related>
    </article>
  </body>
</html>