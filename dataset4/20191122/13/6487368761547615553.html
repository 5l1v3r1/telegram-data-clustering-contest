<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/egeszseg/matraderecske-mofetta/"/>
    <meta property="og:site_name" content="FEMINA"/>
    <meta property="article:published_time" content="2019-11-22T13:16:03+00:00"/>
    <meta property="og:title" content="Gyógyítja az érrendszeri betegségeket a magyar gyógyhely: Mátraderecske mofettája csodát tesz a testtel"/>
    <meta property="og:description" content="Vérnyomásproblémák és érszűkület ellen is javasolt a mátraderecskei mofetta."/>
  </head>
  <body>
    <article>
      <h1>Gyógyítja az érrendszeri betegségeket a magyar gyógyhely: Mátraderecske mofettája csodát tesz a testtel</h1>
      <h2>Vérnyomásproblémák és érszűkület ellen is javasolt a mátraderecskei mofetta.</h2>
      <address><time datetime="2019-11-22T13:16:03+00:00">22 Nov 2019, 13:16</time> by <a rel="author">Tamás Katalin</a></address>
      <p>Magyarország különösen értékes geológiai kincse a mátraderecskei mofetta, amelynek kialakulása a Mátra vulkáni eredetére vezethető vissza, ma pedig a gyógyulást szolgálja.</p>
      <p>A mofetta egyfajta gázfeltörést jelent, amelyet egy kihunyt vulkán utótevékenysége okoz. Amennyiben a feltörés száraz, egyszerűen az adott gáz távozik a törésvonalból, amennyiben pedig nedves, szénsavas savanyúvíz ered a nyomán. </p>
      <h3>Mátraderecske mofettája</h3>
      <p>Mátraderecske mofettája az előbbi, száraz gázfeltörések közé tartozik, mintegy ezer méter mélyről tör fel, ezt a páratlan adottságot pedig már 1995 óta ki is használják a gyógyászatban. 1999-ben hivatalosan is gyógygázzá minősítették. A szén-dioxidos szárazfürdő számos betegségre gyógyírt jelent. Míg az erdélyi magas kéntartalmú mofetták a mozgásszervi, reumatikus problémákat orvosolják, Mátraderecske szén-dioxidos mofettája az érrendszerre hat pozitívan.</p>
      <figure>
        <iframe src="https://www.youtube.com/embed/aKNaxvR8z4M" width="840" height="560" data-service="Youtube" scrolling="no"/>
      </figure>
      <p>A gyógygázfürdős kezelést egy speciális medencében, ülő testhelyzetben és biztonsági övvel rögzítve vehetik igénybe az emberek, a gáz pedig a talajszinttől áramlik folyamatosan felfelé. A szén-dioxid bőrön át hatol a szervezetbe, és így fejti ki jótékony, értágító, szíverősítő, vérnyomáscsökkentő hatását.</p>
      <h3>Érrendszeri betegségeket, érszűkületet is gyógyít</h3>
      <p>A radonos, szén-dioxidos gyógygázt elsősorban az érrendszeri betegségek, gyulladások, érszűkületek kezelésére javasolják, akár a cukorbetegség szövődményeként fellépő érproblémák, keringési és vérnyomászavarok esetén is hatásos lehet. Ajánlott továbbá többek közt a csontritkulás, a reumatikus betegségek, nőgyógyászati problémák, lassan gyógyuló lábszárfekély, sőt az érrendszert érintő autoimmun betegségek gyógyítására is.</p>
      <h3>TB-támogatás is jár rá</h3>
      <p>Egy szén-dioxidos szárazfürdő-kezelés alapára 1800 forint, ám a gyógygázfürdőkúrából évente kétszer 15, napi egyalkalmas kezelést finanszíroz a Nemzeti Egészségbiztosítási Alapkezelő, a NEAK. Ilyen esetben a betegeknek egy kezelés ára 780 forint, közgyógyellátással pedig 600 forint.</p>
      <p>A TB-támogatott kezelés igénybevételéhez egy hónapnál nem régebbi laboreredmény, EKG, mellkasröntgen szükséges, az esetleges zárójelentések másolatát is el kell vinni. A kúrát a szakorvos által kiállított vény kezdőnapjától számított 30 napon belül kell megkezdeni, és négy héten belül befejezni. Szükség esetén útiköltség-támogatást is igénybe lehet venni rá, ennek módjáról <a href="http://femina.hu/egeszseg/utazasi-tamogatas-oep/">korábbi cikkünkben írtunk</a> bővebben.</p>
      <figure>
        <img src="https://kep.cdn.indexvas.hu/1/0/3042/30427/304275/30427579_51db0d56dc3299c49d06a049782b176b_wm.jpg"/>
        <figcaption>
          <cite>Fotó: Palóc Út Egyesület</cite>
        </figcaption>
      </figure>
      <p>A mofettás gyógykezelés nem végezhető láz, ittas állapot, akut és fertőző betegségek, valamint menstruáció esetén, de ellenjavallatai közé tartozik többek között a súlyos szívritmuszavar, az angina pectoris, a kezeletlen magasvérnyomás-betegség, a súlyos vérszegénység, a vese- vagy májelégtelenség, a gyulladásos és a daganatos betegségek, emellett az infarktust, a vénaelzáródást, trombózist követően is javasolt három hónapot várni a kezeléssel.</p>
      <p>A hatékonyan kezelhető betegségek és az ellenjavallatok <a href="https://www.mofetta.info/tjkoztat---oep">listája</a>, valamint a kezelések részletei megtalálhatók a <a href="https://www.mofetta.info/">Mátraderecskei Mofetta honlapján</a>. De bármilyen betegség esetén orvos segíthet eldönteni, hogy alkalmazható-e a gyógykezelés.</p>
      <figure>
        <img src="https://kep.cdn.indexvas.hu/1/0/3042/30427/304278/30427809_296fb31280c8d148d5ca63c6e23e18bc_wm.jpg"/>
        <figcaption>
          <cite>Fotó: Palóc Út Egyesület</cite>
        </figcaption>
      </figure>
      <p>Az intézményben egyébként további szolgáltatások is igénybe vehetők, így többféle masszázs, gyógytorna és különböző fizikoterápiás módszerek, de előzetes egyeztetéssel több fontos vizsgálat is elvégezhető helyben, így az EKG vagy a Doppler-vizsgálat.</p>
      <p>
        <b>Gyógyfürdők a szív egészségéért</b>
      </p>
      <p>Magyarország valóságos gyógy- és termálvíz-nagyhatalom, amit érdemes kihasználni a gyógyulás érdekében. A földes-meszes, a szénsavas és a rádiumos alapú vizek a szív- és érrendszeri betegségekben fejthetik ki jótékony hatásukat.</p>
      <figure>
        <img src="https://kep.index.hu/1/0/2936/29362/293625/29362575_2253667_3d907316b0e4f134de4821474e29e016_wm.jpg"/>
        <figcaption>
          <a href="https://femina.hu/egeszseg/gyogyfurdo-szivbetegeknek/">Nézegess képeket! 8 kép<br/><b>Gyógyítják a szív- és érrendszeri betegségeket: 8 magyar gyógyfürdő, ami csodát tesz a testtel</b></a>
        </figcaption>
      </figure>
      <p>
        <i>(Képek: Palóc Út Egyesület.)</i>
      </p>
    </article>
  </body>
</html>