<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/surse-dna-le-a-pus-sechestru-pe-avere-lui-gigi-becali-si-vasile-geambazi-pana-la-concurenta-sumei-de-aproape-39-de-milioane-de-euro-in-noul-dosar-anrp.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T13:43:17+00:00"/>
    <meta property="og:title" content="SURSE: DNA a pus sechestru pe averea lui Gigi Becali şi Vasile Geambazi până la concurenţa sumei de aproape 39 de milioane de euro în noul dosar ANRP"/>
    <meta property="og:description" content="DNA le-a pus sechestru pe conturi şi terenuri lui Gigi Becali şi nepotului său, Vasile Geambazi, până la concurenţa sumei de 184.819.120 lei, adică"/>
  </head>
  <body>
    <article>
      <h1> SURSE: DNA a pus sechestru pe averea lui Gigi Becali şi Vasile Geambazi până la concurenţa sumei de aproape 39 de milioane de euro în noul dosar ANRP </h1>
      <address><time datetime="2019-11-22T13:43:17+00:00">22 Nov 2019, 13:43</time> by <a rel="author">Alin Ionescu</a></address>
      <p>DNA le-a pus sechestru pe conturi şi terenuri lui Gigi Becali şi nepotului său, Vasile Geambazi, până la concurenţa sumei de 184.819.120 lei, adică aproape 39 de milioane de euro, în noul dosar ANRP, au declarat pentru G4media.ro surse judiciare.</p>
      <p>De altfel, chiar Gigi Becali a confirmat parţial această informaţie la Digi Sport. „O să mă duc să-i dau în judecată. Mi-au pus sechestru pe conturile mele, personale, nu au treabă societățile. Mă distrează acțiunile lor, dar în același timp, mă si întristează. Într-o săptămână, două, o să vedeți că se rezolvă totul”, a declarat Gigi Becali.</p>
      <p>Becali şi Geambazi sunt acuzaţi că au obţinut 60 de milioane de euro despăgubiri de la ANRP în baza unei expertize supraevaluate, după ce, în 2006, au cumpărat cu numai 1 milion de euro drepturile litigioase asupra unui teren de 22 de hectare din Voluntari. Practic, cei doi au obţinut un profit de 6000 %.</p>
      <p>Acum, procurorii DNA susţin că raportul de evaluare a fost umflat de 3 ori şi că, în realitate, Becali şi Geambazi ar fi trebuit să obţină despăgubiri de numai 20 de milioane de euro. DNA l-a pus sub acuzare şi pe expertul evaluator pentru abuz în serviciu cu obținere de foloase necuvenite, cu consecințe deosebit de grave.</p>
      <p>În apărarea lor, Becali şi Geambazi spun că, iniţial, ANRP (Autoritatea Naţională pentru Restituirea Proprietăţilor) a refuzat să le acorde despăgubirile, însă două instanţe, Curtea de Apel Bucureşti şi Înalta Curte, le-au dat dreptate şi au obligat ANRP să le acorde cele 60 de milioane de euro. Acum, potrivit unor surse judiciare, procurorii încearcă să vadă dacă magistraţii au fost induşi în eroare de raportul umflat al expertului evaluator.</p>
      <p>În urmă cu câteva zile, Becali şi Geambazi au fost puşi sub acuzare de DNA pentru spălare de bani.</p>
      <ul>
        <li>„Cunoscând că despăgubirea a fost stabilită în urma supraevaluării frauduloase, cei doi oameni de afaceri ar fi disimulat proprietatea și dreptul de dispoziție asupra despăgubirii. De asemenea, prin multiple transferuri succesive, intercalate și reciproce, cei doi oameni de afaceri ar fi efectuat o serie de operațiuni bancare, în perioada 2014-2019, în scopul separării și ascunderii sumei de originea ilicită. Aceștia ar fi folosit cea mai mare parte a sumei provenind din supraevaluarea frauduloasă pentru capitalizarea unor societăți comerciale și ar fi dobândit o parte importantă a sumei prin retrageri de numerar”, arată DNA într-un comunicat de presă.</li>
      </ul>
      <p>Gigi Becali, recidivă post-condamnatorie. Latifundiarul din Pipera a fost eliberat din penitenciar în aprilie 2015 după ce şi-a ispăşit 1 an şi 10 luni din condamnarea de 3 ani de închisoare cu executare primită în dosarul schimburilor de terenuri cu Armata.</p>
      <p>Practic, Becali a comis noua faptă de spălare de bani în recidivă post-condamnatorie, adică după ce a fost condamnat definitiv la închisoare şi în vreme ce era liberat condiţionat din penitenciar pentru bună purtare. Aceasta i-ar putea atrage executarea restului de pedeapsă rămas neexecutat şi un spor, în eventualitatea în care ar fi condamnat şi în noul dosar. Becali şi Geambazi riscă între 3 şi 12 ani de puşcărie pentru spălare de bani.</p>
      <p>Sursa Foto: Inquam Photos / Autor:  Florin Cornel</p>
    </article>
  </body>
</html>