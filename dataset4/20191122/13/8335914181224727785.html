<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/lyubopitno/smallman-s-unikalno-novo-video-i-turne-6102420"/>
    <meta property="og:site_name" content="Vesti"/>
    <meta property="article:published_time" content="2019-11-22T13:55:00+00:00"/>
    <meta property="og:title" content="Smallman с уникално ново видео и турне"/>
    <meta property="og:description" content="Очаквано, песента се отличава с традиционните за формацията разпознаваем стил и безкомпромисно качество"/>
  </head>
  <body>
    <article>
      <h1>Smallman с уникално ново видео и турне</h1>
      <h2>Очаквано, песента се отличава с традиционните за формацията разпознаваем стил и безкомпромисно качество</h2>
      <address><time datetime="2019-11-22T13:55:00+00:00">22 Nov 2019, 13:55</time> by <a rel="author">Христо Боснев</a></address>
      <p>Една от най-ярките групи на българската музикална сцена smallman представи чисто новия си сингъл “Камък”, който ще е част от предстоящия албум на групата, планиран за втората половина на 2020 г.</p>
      <p>Очаквано, песента се отличава с традиционните за формацията разпознаваем стил и безкомпромисно качество.</p>
      <p>Нещо повече, тракът е единствен по рода си с факта, че е напълно независим продукт в концепцията DIY - "Do It Yourself" на английски, което на български означава буквално “Направи си сам”.</p>
      <p>Целият процес по звукозаписа и заснемането на видеото е планиран, финансиран и реализиран изцяло от членовете на групата и най-близки техни сподвижници, професионалисти в своята област. Високите изисквания на работа, личащи във всеки един детайл от крайния резултат, откроява smallman като един от най-добрите образци на качествен DIY продукт на българска почва - без помощта на издатели и продуценти.</p>
      <figure>
        <iframe src="https://www.youtube.com/embed/9c5Sd2Ur8TE" width="560" height="315" data-service="Youtube" scrolling="no"/>
      </figure>
      <p>В “Камък” звучи музиката на разширения състав на smallman, в който освен основните членове Цветан Хаджийски (вокали, гайда, кавал), Иван Тодоров (китари), Стефан Пенев (бас) и Андон Тръпков (барабани), се включват и международно признатият електронен артист и продуцент Иван Шопов (програминг), както и мултиталантливият Петър Делчев (струнни), познат от формации като Исихия и Кайно Йесно Слонце. В този му облик, екипът представя една продукция на европейско ниво и перфекционизъм във всеки елемент - философия, която smallman изповядват още от самото си основаване преди цели петнадесет години.</p>
      <p>Звукозаписът е осъществен във Фабрика 126 в домашното студио на Цветан Хаджийски, миксиран в акустично контролирана среда под ръководството на Костадин Андонов и Тодор Неделчев, (познат като барабанист на групата 4?/Four Questions) и мастериран от Майк Каладжиян/Rogue Planet Mastering. В момента завършващ курс по продуцентство в Берлин, Германия, Тодор Неделчев пренася международен опит на родна земя като с работата си по “Камък” поставя реален стандарт за световен звуков инженеринг.</p>
      <p>Любопитен факт за песента “Камък” са лириките - те са създадени по текстове на големия български поет Борис Христов. Творецът ги предоставя на талантливите артисти, гласувайки им пълното си доверие, което те оправдават на 100 процента. В това би могъл да се убеди всеки, който чуе сингъла за пръв път - текстът по естествен начин се вписва в атмосферата на парчето и стила на групата.</p>
      <p>Колкото до видеото към сингъла - то също няма аналог у нас. Режисурата и монтажът са дело на самите членове на smallman и талантливите визуални артисти София Зашева и Антония Гласкова</p>
      <p>Прекрасна новина за всички фенове на smallman е и задаващото се мини-турне на групата, което освен София и Пловдив ще мине и през Букурещ - Румъния (24.11).</p>
      <p>А най-нетърпеливите фенове на smallman у нас ще могат да ги видят в Пловдив на 26 декември и в София на 16 януари, когато ще бъде и кулминацията на турнето! В рамките на трите събития “Камък” ще бъде изпълнена на живо за пръв път, като ще бъде показано и най-доброто от богатото творчество на smallman.</p>
      <p>
        <i>Билети за концерта в София на 16 януари може да откриете <a href="https://epaygo.bg/2604919585?fbclid=IwAR1O5627q8SrljxEi4YZALidztoYoiwmTWoBPCVCjmgv4_71Y8JLNKqqC04">тук</a>, а за този в Пловдив на 26 декември <a href="https://epaygo.bg/1500430994?fbclid=IwAR2a3ksWLwZBmsK9YPTZoi35Zj6f8a_kQ68EUrZkbT8a97mGBErJxrnR0oU">тук</a>.</i>
      </p>
      <h3>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</h3>
      <p>
        <i>За още любопитно съдържание от Vesti.bg последвайте страницата ни в <u><a href="https://www.instagram.com/vesti.bg_/">Instagram</a>.</u></i>
      </p>
    </article>
  </body>
</html>