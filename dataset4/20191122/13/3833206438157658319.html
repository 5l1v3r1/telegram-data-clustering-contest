<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Nai-staroto-durvo-vuv-Varna-se-namira-v-Asparuhovo-za-nego-se-nosyat-legendi-915930"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T13:56:00+00:00"/>
    <meta property="og:title" content="Най-старото дърво във Варна се намира в &quot;Аспарухово&quot;, за него се носят легенди"/>
    <meta property="og:description" content="Едно от най-старите дървета по нашите земи се намира във варненския квартал &quot;Аспарухово&quot;, информира ..."/>
  </head>
  <body>
    <article>
      <h1>Най-старото дърво във Варна се намира в "Аспарухово", за него се носят легенди</h1>
      <address>
        <time datetime="2019-11-22T13:56:00+00:00">22 Nov 2019, 13:56</time>
      </address>
      <p>Едно от най-старите дървета по нашите земи се намира във варненския квартал "Аспарухово", информира Регионалната библиотека "Пенчо Славейков" във Варна.</p>
      <p>Това е чинар с обиколка на ствола близо 9 метра и височина – 18 м. Представител е на вида Западен чинар. В миналото мястото около дървото е било поляна, покрай която минавал стария път за местностите Кьошк баглар и Карантината. Близо до дървото е имало стара каменна чешма – “Чинар чешма", която днес не съществува. Това място било посещавано от много варненци. През горещите летни месеци и в празничните дни цели семейства идвали тук на “теферич". А през 20-те години на XX век е имало кафене на това място.</p>
      <p>Около старинното дърво витаят поверия и легенди, например за лечебните му свойства – лекува всякакво неразположение, стига човек да седне за известно време до него, плътно опрял гръб в дънера…</p>
      <p>В своя дълъг живот дървото е било свидетел на много исторически събития – чужди нашествия, сражения и кръвопролитни войни. Показателен е фактът, че е израстнало в близост до Аспаруховия вал, издигнат за защита на ниския бряг от морски нашествия.</p>
      <p>Друга легенда е свързана с основателя на Българската държава. Според нея именно на това дърво хан Аспарух е връзвал коня си и е почивал под дълбоката му сянка…</p>
      <p>Дървото направило впечатление и на чешките археолози – братя Шкорпил, които в свои записки, поместени в Известия на Варненското археологическо дружество от 1921 г. отбелязват:</p>
      <p>“Близо до Аспаруховия насип край тъкачната фабрика “Прогрес" се намира един чинар, до чешмата, наречена “Чинар чешма". Дървото вътре е кухо (Според някои сведения светкавица обгорила корубата на чинара.): в празнината му могат да се поставят няколко души. Дървото е полуизгоряло, но при все това вирее още. Запазила се е от него половината коруба: тя мери околовръст 3,70 м, диаметърът и е 1,53 м, а дебелината 0,44 м…".</p>
      <p>Работниците от текстилната фабрика (бивша “Първи май") също са отдъхвали под чинара. От тези години около ствола са останали метални ограда и пейки с масички, както и табелка с надпис: "Вековно дърво".</p>
      <p>През годините са полагани грижи за дървото – за да не изсъхне, корубата му е била почистена и циментирана. Чинарът е обявен за природен паметник през март 1969 г. и не случайно се счита от специалистите за най-старото дърво във Варна.</p>
    </article>
  </body>
</html>