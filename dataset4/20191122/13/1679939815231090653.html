<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/al-doilea-lot-de-vaccin-antigripal-a-ajuns-in-tara-cine-va-putea-beneficia-de-imunizare_3059841.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T13:15:24+00:00"/>
    <meta property="og:title" content="Al doilea lot de vaccin antigripal a ajuns în țară. Cine va putea beneficia de imunizare"/>
    <meta property="og:description" content="La 20 noiembrie, în Republica Moldova, a sosit al doilea lot de 50.000 de doze de vaccin antigripal ”Vaxigrip Tetra”, care a fost recepționat la Depozitul Național de vaccinuri din cadrul Agenţiei Naționale pentru Sănătate Publică (ANSP) a Ministerului Să"/>
  </head>
  <body>
    <article>
      <h1>Al doilea lot de vaccin antigripal a ajuns în țară. Cine va putea beneficia de imunizare</h1>
      <address><time datetime="2019-11-22T13:15:24+00:00">22 Nov 2019, 13:15</time> by <a rel="author">PUBLIKA.MD</a></address>
      <p><b>La 20 noiembrie, în Republica Moldova, a sosit al doilea lot de 50.000 de doze de vaccin antigripal ”Vaxigrip Tetra”</b>, care a fost recepționat la Depozitul Național de vaccinuri din cadrul Agenţiei Naționale pentru Sănătate Publică (ANSP) a Ministerului Sănătății, Muncii și Protecției Sociale (MSMPS). Lotul a fost procurat din sursele Companiei Naţionale de Asigurări în Medicină, producător Sanofi Pasteur, vaccin antigripal recomandat de OMS pentru emisfera de nord, sezonul 2019/2020.</p>
      <p>Vaccinul a fost stocat în condițiile lanțului frig și va fi transportat cu auto-refrigerator special în CSP teritoriale, care vor distribui acest vaccin conform planurilor existente în fiecare teritoriu.</p>
      <p>Acest lot va fi utilizat pentru toate grupurile profesionale și cu risc sporit de îmbolnăvire, preponderent pentru lucrătorii medicali.</p>
      <p>Reamintim că vaccinarea este cea mai sigură și eficientă metodă de prevenire a îmbolnăvirilor prin gripă. Beneficiile vaccinării împotriva gripei sunt: reducerea riscului apariţiei formelor severe de boală și a numărului îmbolnăvirilor, vizitelor la medici, pierderilor zilelor de muncă sau de studii, precum și prevenirea complicațiilor, spitalizării şi deceselor cauzate de gripă.</p>
      <p>Măsurile de igienă personală (spălatul pe mâini cu apă și săpun, folosirea batistelor pentru strănut sau tuse, respectarea unui mod de viață sănătos – alimentație bazată pe legume și fructe, odihnă și mișcare) sunt importante pentru prevenirea îmbolnăvirilor prin infecții virale acute ale căilor respiratorii și în special prin gripă.</p>
      <p>ANSP atenționează că pentru evitarea riscului apariției de focare în colectivitățile de copii, o importanță majoră o reprezintă triajul, la prima oră de curs, efectuat de către cadrele didactice în clasă, prin trimiterea la medic sau izolarea la domiciliu a oricărui elev care prezintă febră sau alte semne de boală respiratorie acută.</p>
    </article>
  </body>
</html>