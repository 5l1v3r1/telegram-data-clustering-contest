<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/22/gaz-fosfin-predizvikal-syrdechen-arest-u-pochinaliia-stefan.430490"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T13:45:00+00:00"/>
    <meta property="og:title" content="Газ фосфин предизвикал сърдечен арест у починалия Стефан"/>
    <meta property="og:description" content="9-годишното момче е било изложено на отровата около 12 часа | Dnes.bg"/>
  </head>
  <body>
    <article>
      <h1>Газ фосфин предизвикал сърдечен арест у починалия Стефан</h1>
      <h2>9-годишното момче е било изложено на отровата около 12 часа</h2>
      <address><time datetime="2019-11-22T13:45:00+00:00">22 Nov 2019, 13:45</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Отровният газ фосфин е предизвикал сърдечен арест у починалото 9-годишно момче в село Кардам.</p>
      <p>Активното вещество в отрова за гризачи, вдишано от момчето, е било в летална концентрация, значително над нормите, описани в специализираната литература, които предизвикват смърт само за 30-60 минути.</p>
      <p>Това съобщи на пресконференция районният прокурор на Генерал Тошево Йорданка Чанева, която е и наблюдаващ прокурор на досъдебното производство.</p>
      <p>Прокурорът посочи, че изготвените експертизи от Военномедицинска академия в София и съдебен лекар са еднозначни, предаде БТА.</p>
      <p>Районният прокурор поясни, че отровата е открита зад леглото в дома на детето - в процепи на стената, замазани с кал. Влажната замазка още повече е провокирала отделянето на отровния газ и е протекла спонтанна реакция. Детето е било изложено на отровния газ около дванадесет часа.</p>
      <p>Малолетното момче почина на 27 октомври, а в болница бяха настанени и две от сестрите му - на 11 и 7 години. Децата вече са изписани от лечебните заведения, като предстои и за тях да бъдат назначени съдебно-медицински експертизи, казаха от прокуратурата.</p>
      <p>Засега не е ясно как семейството се е сдобило със силната отрова за гризачи, която не се продава свободно. Досъдебното производство се води по член 122 от Наказателния кодекс за причиняване на смърт по непредпазливост и към момента няма повдигнато обвинение на лице, каза Йорданка Чанева.</p>
      <p>Семейството, в което се отглеждат пет деца, вече е настанено със съдействието на социалните служби в предоставено от съсед жилище с много по-добри битови условия, допълниха от прокуратурата.</p>
      <related>
        <h4>Още по темата</h4>
        <a href="https://www.dnes.bg/stranata/2019/11/22/semeistvoto-v-kardam-polzvalo-zabranena-za-prodajba-otrova.430442"/>
        <a href="https://www.dnes.bg/obshtestvo/2019/11/21/silna-otrova-za-grizachi-ubila-9-godishniia-stefcho-ot-kardam.430367"/>
      </related>
    </article>
  </body>
</html>