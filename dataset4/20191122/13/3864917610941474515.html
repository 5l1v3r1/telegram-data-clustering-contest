<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823634-eksport-tvarinnickoi-produkcii-do-es-moze-zupinitisa-z-2022-roku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T13:19:00+00:00"/>
    <meta property="og:title" content="Експорт тваринницької продукції до ЄС може зупинитися з 2022 року"/>
    <meta property="og:description" content="Україна не зможе з 2022 року експортувати свою тваринницьку продукцію до Європейського Союзу, якщо не приведе своє законодавство та нормативні документи у відповідність до нового регламенту ЄС."/>
  </head>
  <body>
    <article>
      <h1>Експорт тваринницької продукції до ЄС може зупинитися з 2022 року</h1>
      <h2>Україна не зможе з 2022 року експортувати свою тваринницьку продукцію до Європейського Союзу, якщо не приведе своє законодавство та нормативні документи у відповідність до нового регламенту ЄС.</h2>
      <address>
        <time datetime="2019-11-22T13:19:00+00:00">22 Nov 2019, 13:19</time>
      </address>
      <p>По це заявив національний координатор проекту Продовольчої та сільськогосподарської організації ООН (FAO) Віталій Башинський під час пресконференції з нагоди Всесвітнього тижня поінформованості про антибіотики “Стоп антибіотикорезистентності”, повідомляє кореспондент Укрінформу.</p>
      <p>“Якщо Україна не ухвалить законодавчих актів стосовно благополуччя тварин та антибіотикорезистентності, у 2022 році, коли вступить в дію новий регламент ЄС, <a href="https://www.ukrinform.ua/tag-eksport">експорт</a> (тваринницької продукції — ред.) з України буде обмежений”, - сказав Башинський.</p>
      <p>Він зазначив, що сьогодні в Україні вже широкомасштабно застосовується програма державного моніторингу залишків ветеринарних препаратів та інших забруднювачів у продукції тваринного походження.</p>
      <p>“Саме завдяки цій роботі Україна на сьогодні є експортером своєї тваринницької продукції до ЄС”, - наголосив експерт FAO.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2823502-eksport-ukrainskoi-kuratini-do-es-evropa-zbilsue-kvoti.html">Експорт української курятини до ЄС: Європа збільшує квоти</a>
      </blockquote>
      <p>Як повідомлялося, згідно з даними Держстату, за 9 місяців 2019 року Україна експортувала живих тварин та продуктів тваринного походження на 958,7 млн доларів, що на 8,2% більше у порівнянні з аналогічним періодом минулого року. Зокрема, до країн ЄС за січень-вересень 2019 року було експортовано цієї продукції на 258,1 млн доларів, на 10,2% менше, ніж за 9 місяців 2018 року.</p>
    </article>
  </body>
</html>