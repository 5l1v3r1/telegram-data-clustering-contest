<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743081"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T13:33:00+00:00"/>
    <meta property="og:title" content="ปารีณากรีด'ชวน'ไม่เป็นสุภาพบุรุษ ขู่ยื่นฟ้อง'หมอสุกิจ'"/>
    <meta property="og:description" content="“ปารีณา” ซัด “ชวน”ไม่เป็นสุภาพบุรุษอย่างที่คิด ผิดหวังส่ง เลขา”มาด่า จ่อแจ้งความแถลงข่าวเท็จ เย้ย “หมอสุกิจ”แค่ ส.ส.สอบตกที่ไม่ยอมรับความจริง"/>
  </head>
  <body>
    <article>
      <h1>ปารีณากรีด'ชวน'ไม่เป็นสุภาพบุรุษ ขู่ยื่นฟ้อง'หมอสุกิจ'</h1>
      <address>
        <time datetime="2019-11-22T13:33:00+00:00">22 Nov 2019, 13:33</time>
      </address>
      <p>
        <b>“ปารีณา” ซัด “ชวน”ไม่เป็นสุภาพบุรุษอย่างที่คิด ผิดหวังส่ง เลขา”มาด่า จ่อแจ้งความแถลงข่าวเท็จ เย้ย “หมอสุกิจ”แค่ ส.ส.สอบตกที่ไม่ยอมรับความจริง</b>
      </p>
      <p>เมื่อวันที่ 22พ.ย. เวลา 20.00น.น.ส.ปารีณา ไกรคุปต์ ส.ส.ราชบุรี พรรคพลังประชารัฐกล่าวถึงนายชวน หลีภัย ประธานสภาผู้แทนราษฎรว่า ตนไม่คิดว่าหลังจากที่ไปขอความเมตตาให้หยุดเลือกปฏิบัติ กรณีขอให้ประธานสภาผู้แทนราษฎร ดำเนินการสอบจริยธรรม พล.ต.อเสรีพิสุทธิ์ เตมียเวส  ไม่คิดว่าท่านชวนจะส่งเลขานุการประธานสภาฯมาแถลงข่าวอันเป็นเท็จ เพราะตนไม่ได้พูดให้คนเข้าใจผิด และขอยืนยันว่าท่านชวนเลือกปฏิบัติจริงๆ ในข้อบังคับการประชุมเรื่องการหารือ สมาชิกรัฐสภาสามารถหารือเรื่องความเดือดร้อนของประชาชน และเรื่องทั่วไป ซึ่งที่ผ่านมา มีการหารือเรื่องทั่วไปคือเรื่องห้องน้ำ ที่จอดรถ ผู้ติดตามที่จะเข้ามาในสภา อีกทั้งมีการหารือของส.ส.พรรคอนาคตใหม่ประเด็นการเมืองพูดจาใช้คำหยาบคายต่อพล.อ.ประยุทธ์ จันทร์โอชานายกรัฐมนตรี ท่านประธานอนุญาตทั้งหมด แต่ตนจะหารือให้ท่านชวน ดำเนินการสอบจริยธรรมท่านเสรีฯซึ่งเรื่องนี้เกิดขึ้นในรัฐสภาขณะมีการประชุมกรรมาธิการ ท่านชวนไม่อนุญาต ซึ่งตรงนี้ตนน้อมรับการตัดสินใจท่านชวน แต่อยากจะขอให้ท่านชวนไม่เลือกปฏิบัติ เพราะหากไม่อนุญาตให้ตนหารือเรื่องทั่วไป ก็ต้องไม่อนุญาตทุกคนไม่หารือเรื่องทั่วไปเช่นเดียวกัน  นายสมบูรณ์ อุทัยเวียนกุล เลขานุการประธานสภาผู้แทนราษฎร กล่าวหาว่าตนใส่ร้าย ท่านเสรีพิศุทธ์ นั้น จึงขอถามกลับว่า ใครใส่ร้ายใครกันแน่ คำพูดต่อว่า ด่าทอ ดูถูก ดูหมิ่น ชี้หน้า ที่เกิดในรัฐสภาขณะมีการประชุมกรรมาธิการ ปรากฏในสื่อต่างๆและสังคมได้รับรู้และเห็นกิริยาดังกล่าวแล้ว ไม่ได้ใส่ร้ายใคร เป็นเรื่องที่เกิดขึ้นในห้องประชุมขณะกำลังมีการประชุมกรรมาธิการ ซึ่งตรงนี้ตรจะดำเนินคดีกับเลขาประธานสภาผู้แทนราษฎรในการแถลงข่าวเท็จในครั้งนี้<br/><br/>“นอกจากดิฉันจะร้องให้ดำเนินการสอบจริยธรรมท่านเสรีฯ ดูถูก ดูหมิ่น ชี้หน้าดิฉันแล้วดิฉันจะร้องสอบจริยธรรมเลขาท่านชวนฯ เช่นเดียวกัน เนื่องจากใช้คำพูดว่า ควรเป็นผู้แทนที่คนราชบุรีภูมิใจ เสมือนพูดเพื่อเป็นการเสียดสี แต่รับรองว่าจะไม่นำไปหารือในสภาเพราะกลัวถูกตัดไมค์อีก ทั้งนี้วันนี้หัวใจสลาย ผิดหวัง ทั้งท่านชวน และเลขาฯท่านชวน ที่ไม่เป็นสุภาพบุรุษอย่างที่คิด”น.ส.ปารีณา กล่าว<br/><br/>น.ส.ปารีณา กล่าวต่อว่า นพ.สุกิจ อัตโถปกรณ์ ที่ปรึกษาประธานสภาผู้แทนราษฎร ในฐานะอดีตส.ส.ตรัง พรรคประชาธิปัตย์ กล่าวอ้างว่าเคยเรียนจิตเวชนั้น ทำให้เข้าใจตนเป็นเพียงการพูดเพื่อเสียดสี เพราะจริง ๆ แล้ว นพ.สุกิจ เป็นเพียงหมอรักษาโรคทั่วไป  แต่ตนต่างหากที่เข้าใจ นพ.สุกิจ โดยไม่เคยเรียนจิตเวช เพราะมีเพื่อนที่สมัคร ส.ส.แล้วสอบตกหลายคน จะมีอาการคล้ายๆกันทุกคน คือไม่ยอมรับความพ่ายแพ้ บิดเบือนความเป็นจริง เพ้อว่าตนเองดีมาก ส่วนคนอื่นสกปรกโสโครกชั่วร้าย และประชาชนก็แค่ไปเลือกคนชั่วร้าย คนดีมากๆเลยแพ้สอบตกไม่เป็นท่า อยากให้ยอมรับว่าแพ้ก็คือแพ้  ทั้งนี้ตนขอฝากให้ นพ.สุกิจ ทำความดี พูดจาดีๆ สนใจเรื่องของประชาชนให้มากกว่าการโทษคนอื่นสกปรกโสโครกชั่วร้าย เผื่อครั้งหน้าจะได้สอบไม่ตกอีก</p>
    </article>
  </body>
</html>