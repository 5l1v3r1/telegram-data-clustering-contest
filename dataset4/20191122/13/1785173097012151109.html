<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/romania-conduce-cu-2-0-in-intalnirile-directe-cu-islanda-1922405022102019111319177512"/>
    <meta property="og:site_name" content="News.ro"/>
    <meta property="article:published_time" content="2019-11-22T13:50:10+00:00"/>
    <meta property="og:title" content="România conduce cu 2-0 în întâlnirile directe cu Islanda"/>
    <meta property="og:description" content="România conduce cu 2-0 în întâlnirile directe cu reprezentativa Islandei, adversara &quot;tricolorilor&quot; în semifinalele play-off-ului Ligii Naţiunilor."/>
  </head>
  <body>
    <article>
      <h1>România conduce cu 2-0 în întâlnirile directe cu Islanda</h1>
      <address><time datetime="2019-11-22T13:50:10+00:00">22 Nov 2019, 13:50</time> by <a rel="author">Adrian Petculescu</a></address>
      <p>
        <b>România conduce cu 2-0 în întâlnirile directe cu reprezentativa Islandei, adversara "tricolorilor" în semifinalele play-off-ului Ligii Naţiunilor.</b>
      </p>
      <p>Paridele s-au disputat în preliminariile Cupei Mondiale din 1998, când naţionala antrenată atunci de Anghel Iordănescu s-a calificat la turneul final din Franţa după ce a câştigat Grupa a VIII-a din care au mai făcut parte Irlanda, Lituania, Macedonia şi Liechtenstein.</p>
      <p>La 9 octombrie 1996, România a învins, în deplasare, cu scorul de 4-0, Islanda, prin golurile lui Dorinel Munteanu, Hagi, Gheorghe Popescu şi Dan Petrescu. La 10 septembrie 1997, pe Stadionul Steaua, scorul a fost acelaşi, după reuşitele lui Hagi (2), Dan Petrescu şi Gâlcă.</p>
      <p>Însă, în ultimii ani, Islanda a devenit o echipă redutabilă. Ascensiunea fără precedent în istoria fotbalului islandez are ca reper sferturile de finală la Euro 2016 şi faza grupelor la Mondialul din 2018, informează FRF. Sunt singurele turnee finale la care Islanda s-a calificat. În preliminariile Euro 2020, a ratat calificarea din grupa cu Franţa şi Turcia. Asta deşi a făcut 2-1 acasă şi 0-0 la Istanbul cu turcii! Pasul greşit a fost un 2-4 cu Albania în deplasare. Cu francezii au pierdut 0-4 pe teren advers şi 0-1 la Rejkjavik.</p>
      <p>Islandezii joacă acasă pe Stadionul Laugardalsvollur din Rejkjavik, arenă cu 15.000 de locuri. În aceste preliminarii Euro 2020, doar Franţa i-a învins pe teren propriu, dar au pierdut ambele meciuri acasă din Liga Naţiunilor, cu Belgia şi Elveţia. În drumul spre CM 2018 au învins pe linie acasă, pe Croaţia, Ucraina, Kosovo, Finlanda şi Turcia.</p>
      <p>Lotul este un mix între jucători din Grecia, Rusia, Belgia şi campionatele scandinave, alături de vedetele Sigurdsson şi Finnbogason. Primul joacă pentru Everton şi e cotat la 35 milioane euro, al doilea e vârf şi activează în Bundesliga pentru Augsburg. Experienţa domină, având 13 jucători care au împlinit 29 de ani la ultima acţiune!</p>
      <p>Selecţionerul Islandei este suedezul Erik Hamren, 62 ani, din 2018 în funcţie, după un mandat 2009-2016 ca selecţioner al Suediei. În această postură a dus Suedia la Euro 2012 şi Euro 2016, de fiecare dată oprindu-se în faza grupelor. La nivel de club, a fost campion în Danemarca (2008) cu Aalborg şi Norvegia (2009, 2010) cu Rosenborg.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>