<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232742/"/>
    <meta property="og:site_name" content="Українська правда"/>
    <meta property="article:published_time" content="2019-11-22T13:05:54+00:00"/>
    <meta property="og:title" content="Корнієнко пояснив, чому вигнали Скороход і Полякова, але не чіпають Дубінського"/>
    <meta property="og:description" content="“Монобільшість – 226 осіб. Арифметика каже, що ще 24. Але нам би не хотілося. Будемо сподіватися, що далі не буде приводів”, – сказав Корнієнко."/>
  </head>
  <body>
    <article>
      <h1>Корнієнко пояснив, чому вигнали Скороход і Полякова, але не чіпають Дубінського</h1>
      <address>
        <time datetime="2019-11-22T13:05:54+00:00">22 Nov 2019, 13:05</time>
      </address>
      <p>Керівник партії "Слуга народу" Олександр Корнієнко сподівається, що більше не буде приводів виганяти депутатів із парламентської фракції.</p>
      <p>Про це він сказав в інтерв’ю <a href="https://nv.ua/ukr/ukraine/politics/glava-partiji-sluga-narodu-korniyenko-pro-anonimni-telegram-kanali-novini-ukrajini-50055039.html">НВ</a> у відповідь на запитання, скількох іще депутатів фракція готова вигнати після <a href="https://www.pravda.com.ua/news/2019/11/15/7232036/">Антона Полякова й Анни Скороход</a> без загрози для існування монобольшості.</p>
      <p>"Монобільшість – 226 осіб. Арифметика каже, що ще 24. Але нам би не хотілося. Будемо сподіватися, що далі не буде приводів", – сказав Корнієнко.</p>
      <p>Однією з претензій до <b>Анни Скороход</b> було те, що вона нібито пропонувала гроші колегам. На запитання, скільки таких випадків було, голова партії відповів: "Десятки випадків".</p>
      <p>А на запитання, скільки разів депутати "Слуги народу" брали гроші, Корнієнко сказав: "Якби у нас була така інформація, процесуально підтверджена, то ці депутати ходили б на допити в НАБУ".</p>
      <p>Керівник партії також заперечив слова Скороход, що депутатам "Слуги народу" платять <a href="https://www.pravda.com.ua/news/2019/11/15/7232059/">гроші в конвертах</a>: "Ні, платять в касах і на картку. У касі Верховної Ради, зрозуміло".</p>
      <p><b>Антону Полякову</b> Корнієнко дорікнув за неконструктивну поведінку.</p>
      <p>Говорячи про проблемні випадки щодо голосувань, він сказав: "Це не тому, що Баба Яга проти: Корнієнко з Арахамією вирішили, що за це голосувати не будемо. Так може вирішити умовний Антон Поляков. Але тоді він потрапляє під правило "70 на 30" (якщо 70% фракції підтримали законопроект, то і інші повинні проголосувати "За" – ред. ]. Тому фракція його виключила, я так думаю".</p>
      <p>"Хочу сказати політкоректно: грантові проекти малюють діаграми (голосувань більшості), однак вони стосуються всіх рішень. А у нас є сигнальні голосування по 60 законопроектах. Поляков в них – чемпіон по "проти", "утримався" і "не голосував". Так себе може вести депутат, який будує власну політичну кар'єру. А ось член фракції повинен вести себе більш конструктивно", – додав Корнієнко.</p>
      <p>На зауваження, що <b>Олександр Дубінський</b> також прагне побудувати політичну кар'єру й поводиться некоректно, голова партії "Слуга народу" відповів: "При цьому він голосує. Але і багато часу відсутній. Треба з’ясувати: чи з поважних причин?".</p>
      <p>"Не варто звертати увагу на емоційні речі і на його поведінку. Потрібно мати на увазі його причетність до рішень фракції і обґрунтованість його медійних і блогерських дій. Більшість із них обґрунтована. Він використовує зрозумілий для нього механізм як для медійника – привернення уваги", – заявив Корнієнко.</p>
      <p>На слова про те, що Дубінський голосує приблизно так само, як і фракція "Опозиційна платформа – За життя" Віктора Медведчука, він відповів: "Це треба додатково проаналізувати. Щодо сигнальних законів такої інформації не було".</p>
      <p>Журналіст загадав про інформацію, що Дубінського збиралися виключити з фракції, якщо він не проголосує в першому читанні за ринок землі.</p>
      <p>Корнієнко відрізав: "У нас немає такої позиції "якщо". На засіданні фракції щодо ринку землі, на якому був присутній президент, не було погроз або ламання через коліно. Президент пояснив свою позицію. І депутати послухали. Дубінський не прийшов на це засідання, проте проголосував".</p>
      <p><b>Передісторія</b>:</p>
      <ul>
        <li>Олександр Дубінський працював на каналі "1+1", у програмах "Гроші" і "Українські сенсації".</li>
        <li>Нещодавно стало відомо, що <a href="https://www.pravda.com.ua/news/2019/11/11/7231666/">Дубінський і його родина</a> володіють 24 квартирами загальною площею 2000 кв м, земельними ділянками площею 70 соток та 17 автомобілями. Загальна вартість майна складає 2,5 млн дол.</li>
        <li>Міський голова Дніпра Борис Філатов заявляв, що на Дубинського має вплив олігарх Ігор Коломойський. </li>
        <li>На парламентських виборах 2019 року кандидат у депутати Володимир Садовнік заявляв, що у Київській області масово підкуповують виборців за 500 гривень на користь Дубінського.</li>
        <li>15 листопада фракція "Слуга народу" <a href="https://www.pravda.com.ua/news/2019/11/15/7232036/">вирішила виключити</a> народних депутатів Анну Скороход і Антона Полякова.</li>
        <li>20 листопада голова фракції "Слуга народу" Давид Арахамія запропонував призупинити членство депутата <a href="https://www.pravda.com.ua/news/2019/11/20/7232577/">Романа Іванісова</a> у фракції на час перевірки інформації про його судимість за зґвалтування неповнолітньої.</li>
      </ul>
      <related>
        <a href="https://www.pravda.com.ua/news/2019/11/22/7232744/"/>
        <a href="https://www.pravda.com.ua/news/2019/11/22/7232739/"/>
        <a href="https://www.pravda.com.ua/news/2019/11/22/7232727/"/>
      </related>
    </article>
  </body>
</html>