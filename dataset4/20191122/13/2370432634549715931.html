<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/ellada/491216-diki-sorra-i-apati-me-ta-exodika-ta-600-dis-dolaria-kai-o-gios-toy-apollona/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-22T13:41:08+00:00"/>
    <meta property="og:title" content="Δίκη Σώρρα: Η απάτη με τα εξώδικα, τα 600 δισ. δολάρια και ο… γιος του Απόλλωνα"/>
    <meta property="og:description" content="Ο μάρτυρας είχε αναλάβει να ερευνήσει από την Αμερική τους ισχυρισμούς του Αρτ. Σώρρα."/>
  </head>
  <body>
    <article>
      <h1>Δίκη Σώρρα: Η απάτη με τα εξώδικα, τα 600 δισ. δολάρια και ο… γιος του Απόλλωνα</h1>
      <h2>Ο μάρτυρας είχε αναλάβει να ερευνήσει από την Αμερική τους ισχυρισμούς του Αρτ. Σώρρα.</h2>
      <address><time datetime="2019-11-22T13:41:08+00:00">22 Nov 2019, 13:41</time> by <a rel="author">Newsroom eleftherostypos.gr</a></address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491216-diki-sorra-i-apati-me-ta-exodika-ta-600-dis-dolaria-kai-o-gios-toy-apollona/#">Facebook 0</a>
        </li>
        <li>
          <a href="https://www.eleftherostypos.gr/ellada/491216-diki-sorra-i-apati-me-ta-exodika-ta-600-dis-dolaria-kai-o-gios-toy-apollona/#">Twitter</a>
        </li>
        <li>
          <a href="https://www.eleftherostypos.gr/ellada/491216-diki-sorra-i-apati-me-ta-exodika-ta-600-dis-dolaria-kai-o-gios-toy-apollona/#">LinkedIn</a>
        </li>
        <li>
          <a href="https://www.eleftherostypos.gr/ellada/491216-diki-sorra-i-apati-me-ta-exodika-ta-600-dis-dolaria-kai-o-gios-toy-apollona/#">Περισσότερα</a>
        </li>
      </ul>
      <p>Τον πλήρη επηρεασμό που είχε καταφέρει να έχει ο Αρτέμης Σώρρας πάνω στους οπαδούς του, πείθοντας τους μάλιστα να μην καταβάλουν τις οφειλές τους στο Δημόσιο και να προσκομίζουν στις αρχές τα περιβόητα εξώδικα περιέγραψε στη δίκη για την υπόθεση της εγκληματικής οργάνωσης ενώπιον του Τριμελούς Εφετείου Κακουργημάτων της Αθήνας ο μάρτυρας, δημοσιογράφος, Λευτέρης Ρήνος.</p>
      <p>Ο μάρτυρας είχε αναλάβει να ερευνήσει από την Αμερική τους ισχυρισμούς του Αρτ. Σώρρα. Συγκεκριμένα, αναφερόμενος στα εξώδικα Σώρρα περιέγραψε στο Δικαστήριο πως «τα γραφεία της Ελλήνων Συνέλευσις, που κάθε ένα ήταν μία ξεχωριστή ΜΚΟ, πλήρωναν 1000 ευρώ για να λάβουν 100 εξώδικα. Δηλαδή 10 ευρώ το ένα.</p>
      <p>Αυτά τα πουλούσαν στον κόσμο, περίπου 30 ευρώ το καθένα. Έχω ακούσει και περίπτωση που έδωσε 200 ευρώ». Κατέληξε μάλιστα λέγοντας: «Υπήρχε πλήρης επηρεασμός. Πολλοί ζούσαν και ανέπνεαν για το Σώρρα. Καταστράφηκαν οικογένειες. Κάποιοι θεωρούσαν ότι ο Σωρρας ηταν ο γιος του Απόλλωνα που ερχόταν να τους σώσει». Μάλιστα ανέφερε πως ο Αρτ. Σώρρας έδινε εντολές να βρουν κόσμο για να τους πείσουν να στείλουν τα εξώδικα.</p>
      <p>Από την άλλη, ο μάρτυρας αναφέρθηκε στην έρευνα του η οποία όπως περιέγραψε άρχισε στην Αμερική το 2011. Τότε, εμφανίστηκαν ο Αρτ. Σώρρας και ένας ακόμη κατηγορούμενος, υποστηρίζοντας ότι διέθεταν χρεόγραφα αμερικανικού δημοσίου ύψους 600 εκατομμυρίων δολαρίων. «Όπως έλεγαν, τα χρήματα ήταν αποτέλεσμα πώλησης μίας αρχαίας ελληνικής τεχνολογίας διαστημικών καυσίμων που πούλησε ο Σώρρας στον Ομπάμα και στην αμερικανική κυβέρνηση» εξήγησε, καταλήγοντας ότι η πραγματικότητα ήταν διαφορετική, αφού τα έγγραφα, που δεν αποδέχονται οι ΗΠΑ, «δεν αξίζουν ούτε όσο το χαρτί πάνω στο οποίο είναι τυπωμένα».</p>
      <p>Ο κ. Ρήνος περιέγραψε πως ο Αρτ. Σώρρας έστησε ένα ”τραπεζικό κόλπο” γύρω από διάφορες θεωρίες συνωμοσίας, επισημαίνοντας πως για αντίστοιχες υποθέσεις έχουν καταδικαστεί άνθρωποι στο εξωτερικό. «Εκτιμώ ότι στο τέλος και οι ίδιοι πίστεψαν ότι λεφτά υπάρχουν. Ακόμα και ο Σώρρας φαίνεται πως ξέχασε το σενάριο που είχε φτιάξει με τα έγγραφα και για αυτό έστειλε το ίδιο το χειρόγραφο στο Ταμείο Χρηματοπιστωτικής Σταθερότητας, με κοινοποίηση στον Πρωθυπουργό, προκειμένου να αγοράσει την Εθνική και άλλες τρεις τράπεζες. Η κίνηση αυτή είχε σαν αποτέλεσμα να ασχοληθεί με το θέμα η Τράπεζα της Ελλάδος, η οποία και είπε ότι όλα είναι ψευδή» τόνισε ο μάρτυρας.</p>
      <p>Ο δημοσιογράφος απέδωσε στον Αρτ. Σώρρα ότι είχε ως απώτερο σκοπό την εξουσία. “Κάποια στιγμή ήθελαν να πάρουν τη διακυβέρνηση της χώρας. Ωστόσο, κυρίως ήθελαν να κάνουν ένα τραπεζικό κόλπο. Πιστεύω ότι ήξεραν πως δεν υπήρχαν αυτά τα χρήματα. Τα ποσά ηταν εξωπραγματικά». Σε άλλο σημείο της κατάθεσής του, επεσήμανε ότι οι κατηγορούμενοι «βρήκαν έφορο έδαφος σε χιλιάδες κόσμο. Το ουσιαστικό αποτέλεσμα ήρθε με τον πολιτικό φορέα. 10.000 άτομα περίπου. Κάποιοι μπορούσαν να πληρώσουν αλλά δεν το έκαναν και έχασαν τις περιουσίες τους τελικά. Άλλοι που φώναζαν ότι ήταν λάθος, βαφτίστηκαν προδότες από το Σώρρα και εκδιώχθηκαν” ανέφερε χαρακτηριστικά.</p>
      <p>Η δίκη συνεχίζεται την ερχόμενη εβδομάδα.</p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/ellada/491216-diki-sorra-i-apati-me-ta-exodika-ta-600-dis-dolaria-kai-o-gios-toy-apollona/#">Facebook 0</a>
        </li>
        <li>
          <a href="https://www.eleftherostypos.gr/ellada/491216-diki-sorra-i-apati-me-ta-exodika-ta-600-dis-dolaria-kai-o-gios-toy-apollona/#">Twitter</a>
        </li>
        <li>
          <a href="https://www.eleftherostypos.gr/ellada/491216-diki-sorra-i-apati-me-ta-exodika-ta-600-dis-dolaria-kai-o-gios-toy-apollona/#">LinkedIn</a>
        </li>
        <li>
          <a href="https://www.eleftherostypos.gr/ellada/491216-diki-sorra-i-apati-me-ta-exodika-ta-600-dis-dolaria-kai-o-gios-toy-apollona/#">Περισσότερα</a>
        </li>
      </ul>
    </article>
  </body>
</html>