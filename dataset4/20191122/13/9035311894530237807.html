<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/monsanto-zehirli-tar-m-ilac-kulland-g-suclamas-n-kabul-etti"/>
    <meta property="og:site_name" content="euronews"/>
    <meta property="article:published_time" content="2019-11-22T13:00:00+00:00"/>
    <meta property="og:title" content="Monsanto zehirli tarım ilacı kullandığını kabul etti"/>
    <meta property="og:description" content="Biyoteknoloji devi Monsanto Hawaii'deki tesislerinden birinde ekinlerin üzerinde yasaklı olan bir tarım ilacı kullandığını kabul etti"/>
  </head>
  <body>
    <article>
      <h1>Monsanto zehirli tarım ilacı kullandığını kabul etti</h1>
      <address><time datetime="2019-11-22T13:00:00+00:00">22 Nov 2019, 13:00</time> by <a rel="author">Faruk Can</a></address>
      <p>Biyoteknoloji devi Monsanto Hawaii'deki tesislerinden birinde ekinlerin üzerinde yasaklı olan bir tarım ilacı kullandığını kabul etti.</p>
      <p>Perşembe günü görülen davada Monsanto yüksek oranda zehir içeren ilacı araştırma amaçlı yetiştirilen ekinlere sıktığı suçlamasını ve 10 milyon dolar tazminat ödemeyi kabul etti.</p>
      <p>Mahkeme tutanaklarına göre şirket 2014 yılında Valley Farm tesisinde bir yıl önce Federal Çevre Koruma Ajansı tarafından yasaklanmış olmasına rağmen Penncap-M olarak bilinen tarım ilacını kullandı.</p>
      <p>Monsanto aleyhine davayı açan savcı bu usulsüz uygulamanın çevreyi, tesis yakınlarında yaşayanları ve şirket çalışanlarını tehlikeye attığını belirtti.</p>
      <p>Söz konusu karar Monsanto'nun en ünlü zirai ilaçlarından biri olan Roundup'ın kansere yol açtığı iddiasıyla milyarlarca dolarlık <a href="https://tr.euronews.com/2019/05/14/glifosat-iceren-tarim-ilaci-davasinda-bayer-e-2-milyar-dolarlik-rekor-ceza">tazminatla</a> karşı karşıya olduğu bir dönemde <a href="https://tr.euronews.com/2019/05/14/glifosat-iceren-tarim-ilaci-davasinda-bayer-e-2-milyar-dolarlik-rekor-ceza">geldi</a>.</p>
      <p>Savcılar ilk etapta Penncap-M ilacını kullanması nedeniyle şirket hakkında ağır suç işleme ithamıyla dava açmak istemişti. Fakat medyada şirket avukatlarının devreye girmesi ile suçlama daha düşük seviyeye çekildiği haberleri yer almıştı.</p>
      <p>Monsanto suçlamaları kabul ederken en az 31 gün beklenmesi gerektiği bilindiği halde ilaçlamanın üzerinden 1 hafta geçince şirket çalışanlarına sahaya girmelerinin söylendiğini de itiraf etti.</p>
      <p>Varılan uzlaşma sonucunda şirket 6 milyon dolar cezai tazminat 4 milyon dolar da Hawaii resmi makamlarına toplum hizmeti kapsamında ödeme yapacak.</p>
      <p>Savcılık ofisi Monsanto'nun uzlaşma kurallarına uyması halinde suçlama dosyasının iki yıl sonra düşeceğini de açıkladı.</p>
      <ul>
        <li>
          <a href="https://tr.euronews.com/2019/06/04/monsanto-ya-bir-dava-da-avustralya-dan-kanser-olan-bahcivan-tazminat-istiyor">Monsanto'ya bir dava da Avustralya'dan: Kanser olan bahçıvan tazminat istiyor</a>
        </li>
      </ul>
      <p>Ek kaynaklar<b> • AFP</b></p>
    </article>
  </body>
</html>