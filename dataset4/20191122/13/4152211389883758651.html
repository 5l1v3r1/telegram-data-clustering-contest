<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/593269/%E0%A6%B8%E0%A6%BF%E0%A6%A8%E0%A7%8D%E0%A6%A1%E0%A6%BF%E0%A6%95%E0%A7%87%E0%A6%9F-%E0%A6%95%E0%A6%B0%E0%A7%87-%E0%A6%A6%E0%A6%BE%E0%A6%AE-%E0%A6%AC%E0%A6%BE%E0%A7%9C%E0%A6%BE%E0%A6%A8%E0%A7%8B%E0%A6%B0-%E0%A6%B8%E0%A7%81%E0%A6%AF%E0%A7%8B%E0%A6%97-%E0%A6%A8%E0%A7%87%E0%A6%87-%E0%A6%96%E0%A6%BE%E0%A6%A6%E0%A7%8D%E0%A6%AF%E0%A6%AE%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A7%80"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-22T13:46:00+00:00"/>
    <meta property="og:title" content="সিন্ডিকেট করে দাম বাড়ানোর সুযোগ নেই: খাদ্যমন্ত্রী"/>
    <meta property="og:description" content="দেশে প্রয়োজনের চেয়ে বেশি খাদ্য মজুত আছে বলে জানিয়েছেন খাদ্যমন্ত্রী সাধন চন্দ্র মজুমদার। তিনি বলেন, চালের দাম স্থিতিশীল আছে। সিন্ডিকেট করে দাম বাড়ানোর সুযোগ নেই। গুজব ছড়িয়ে বাজার অস্থিতিশীল করার চেষ্টা করলে, কাউকে ছাড় দেওয়া হবে না। শুক্রবার (২২ নভেম্বর) দুপুরে নওগাঁর পোরশা উপজেলার..."/>
  </head>
  <body>
    <article>
      <h1>সিন্ডিকেট করে দাম বাড়ানোর সুযোগ নেই: খাদ্যমন্ত্রী</h1>
      <address><time datetime="2019-11-22T13:46:00+00:00">22 Nov 2019, 13:46</time> by <a rel="author">নওগাঁ প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/22/5824c36094f16fdf70355a1449fbf7a0-5dd7e84e4ffc9.png"/>
      </figure>
      <p>দেশে প্রয়োজনের চেয়ে বেশি খাদ্য মজুত আছে বলে জানিয়েছেন খাদ্যমন্ত্রী সাধন চন্দ্র মজুমদার। তিনি বলেন, চালের দাম স্থিতিশীল আছে। সিন্ডিকেট করে দাম বাড়ানোর সুযোগ নেই। গুজব ছড়িয়ে বাজার অস্থিতিশীল করার চেষ্টা করলে, কাউকে ছাড় দেওয়া হবে না। শুক্রবার (২২ নভেম্বর) দুপুরে নওগাঁর পোরশা উপজেলার তেতুলিয়ায় স্থানীয় আওয়ামী লীগের কাউন্সিল অনুষ্ঠানে যোগ দিয়ে প্রধান অতিথির বক্তব্যে তিনি এসব কথা বলেন।</p>
      <p>মন্ত্রী বলেন, বঙ্গবন্ধু কন্যা প্রধানমন্ত্রী শেখ হাসিনার নেতৃত্বে দেশ খাদ্যে স্বয়ংসম্পূর্ণ হয়ে উঠেছে। চলতি মৌসুমে আমনের ফলনও ভালো হয়েছে। চালের বাজারদর স্থিতিশীল রাখতে কড়া নজরদারি করা হচ্ছে। অজুহাত দিয়ে চালের দাম বাড়ানোর চেষ্টা মেনে নেওয়া হবে না। দেশের শ্রমজীবী ও কৃষিজীবী মানুষ কঠোর পরিশ্রম করে মাথার ঘাম পায়ে ফেলে ফসল উৎপাদন করেছেন। সেই শ্রম কিছুতেই মূল্যহীন হতে দেওয়া হবে না।</p>
      <p>সরকারি গুদামে ধান-চাল সংগ্রহের বিষয়ে মন্ত্রী বলেন, প্রকৃত কৃষক ছাড়া কারও কাছ থেকে ধান কেনা হবে না। সরকারি শস্য ক্রয়ে রাজনৈতিক নেতা কিংবা প্রভাবশালীদের স্থান দেওয়া হবে না। ধান দিতে এসে কৃষককে যাতে হয়রানির শিকার হতে না হয়; এ জন্য কর্মকর্তাদের ডেকে কঠোর নির্দেশনা দেওয়া হয়েছে। এরপরও কেউ অনিয়ম করলে তার বিরুদ্ধে আইনি ব্যবস্থা নেওয়া হবে। ধান-চাল ক্রয় মনিটরিং করতে খাদ্য মন্ত্রণালয়সহ সংশ্লিষ্টদের নিয়ে মনিটরিং টিম গঠন করে দেওয়া হয়েছে। টিমগুলো সারাদেশে শস্য সংগ্রহ ও বাজার দর মনিটরিং করবে। এছাড়া জেলা প্রশাসক ও উপজেলা নির্বাহী কর্মকর্তাদেরকে সজাগ থাকতে নির্দেশনা দেওয়া হয়েছে।</p>
      <p>কৃষকদের উদ্দেশে মন্ত্রী বলেন, সরকারি ধান ক্রয় সহজ ও ডিজিটালাইজড করতে পরীক্ষামূলকভাবে দেশের ১৬টি উপজেলায় (নওগাঁয় নওগাঁ সদর উপজেলা) ‘কৃষকের অ্যাপ’ চালু করা হয়েছে। পর্যায়ক্রমে এটি সারাদেশে ছড়িয়ে দেওয়া হবে। এতে চাষিরা সহজেই ঝামেলাহীনভাবে গুদামে ধান সরবরাহ করতে পারবেন। আমন ধান কাটা ও মাড়াই চলছে। তবে এখনও পুরোদমে কৃষকের ঘরে উঠতে শুরু করেনি। কাঁচা ধানের বর্তমান বাজার দরে খুশি কৃষক। এবার চাষিরা ভালো দাম পাবে বলেও আশাবাদ জানান মন্ত্রী।</p>
      <footer>/টিটি/</footer>
    </article>
  </body>
</html>