<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641379/%D8%AA%D8%B1%DA%A9%DB%8C%D9%87-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B4%D8%AA-%D8%A8%D9%87-%D8%AA%D9%88%D8%A7%D9%81%D9%82%E2%80%8C%D9%87%D8%A7%DB%8C-%D8%AF%D9%88%D8%AC%D8%A7%D9%86%D8%A8%D9%87-%D8%A7%D8%B2-%D8%A7%D8%B3-%DB%B4%DB%B0%DB%B0-%D8%AE%D9%84%D8%A7%D8%B5-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T13:37:00+00:00"/>
    <meta property="og:title" content="ترکیه برای بازگشت به توافق‌های دوجانبه، از اس ۴۰۰ خلاص شود"/>
    <meta property="og:description" content="مقامات آمریکایی از ترکیه خواسته‌اند، باید سیستم‌های دفاع هوایی اس ۴۰۰ خود را که تاکنون از روسیه دریافت کرده"/>
  </head>
  <body>
    <article>
      <h1>
        <a href="https://www.bultannews.com/fa/news/641379/%D8%AA%D8%B1%DA%A9%DB%8C%D9%87-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B4%D8%AA-%D8%A8%D9%87-%D8%AA%D9%88%D8%A7%D9%81%D9%82%E2%80%8C%D9%87%D8%A7%DB%8C-%D8%AF%D9%88%D8%AC%D8%A7%D9%86%D8%A8%D9%87-%D8%A7%D8%B2-%D8%A7%D8%B3-%DB%B4%DB%B0%DB%B0-%D8%AE%D9%84%D8%A7%D8%B5-%D8%B4%D9%88%D8%AF">ترکیه برای بازگشت به توافق‌های دوجانبه، از اس ۴۰۰ خلاص شود</a>
      </h1>
      <h2>مقامات آمریکایی از ترکیه خواسته‌اند، باید سیستم‌های دفاع هوایی اس ۴۰۰ خود را که تاکنون از روسیه دریافت کرده "از بین برده یا مرجوع کند".</h2>
      <address><time datetime="2019-11-22T13:37:00+00:00">22 Nov 2019, 13:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، رجب طیب <b>اردوغان</b>، رئیس جمهور ترکیه در پی دیدار اخیرش‌ با دونالد ترامپ، همتای آمریکایی خود در<b> کاخ سفید</b> اظهار کرد: نگرش ترامپ به حل اختلاف دو کشور بر سر <b>جنگنده</b> اف ۳۵ "مثبت" بوده است.</p>
      <p>یک مقام وزارت امور خارجه آمریکا که نامش را فاش نکرد به رویترز گفت: این که ترکیه از اس ۴۰۰ صرفنظر کند پیش شرط پیوستن دوباره این کشور به برنامه خرید جنگنده‌های اف ۳۵ است.</p>
      <p>این مقام در ادامه تاکید کرد: فضا برای ترکیه که همچنان به پای میز مذاکره برگردد وجود دارد. آنها می‌دانند برای آن که چنین چیزی عملی شود باید از سامانه اس ۴۰۰ به نحوی خلاص شود و یا آن را از بین برده یا برگردانند.</p>
      <p>با این حال براساس این گزارش ترکیه نشانه‌ای از این که بخواهد از این سامانه روسی صرفنظر کند نفرستاده است.</p>
      <p>به گزارش راشا تودی، خلوصی آکار، وزیر دفاع ترکیه به قانونگذاران این کشور گفت: آنکارا به برنامه‌اش برای خرید و استقرار سامانه اس ۴۰۰ و فعال کردن آن بر طبق برنامه ریزی ادامه می‌دهد.</p>
      <p>آکار گفت: پرسنل مربوطه در ترکیه همچنان مشغول طی آموزش‌ها هستند و ترکیه بعد از تکمیل این فرآیند برنامه فعال سازی مربوط به موشک‌های جدید را اجرا خواهد کرد.</p>
    </article>
  </body>
</html>