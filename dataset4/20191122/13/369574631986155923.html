<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/ekonomika/auto/sef-peugeotu-tavares-unie-je-hlucha-mobilita-zdrazi-svoboda/r~ba0416ce078c11ea9ec9ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-22T13:03:00+00:00"/>
    <meta property="og:title" content="Šéf Peugeotu Tavares: Unie je hluchá, mobilita zdraží, svoboda cestovat je ohrožena"/>
    <meta property="og:description" content="Jeden z nejrespektovanějších automobilových manažerů dneška varuje před zúženým pohledem na ekologii a přehlížením nepohodlných argumentů."/>
  </head>
  <body>
    <article>
      <h1>Šéf Peugeotu Tavares: Unie je hluchá, mobilita zdraží, svoboda cestovat je ohrožena</h1>
      <address>
        <time datetime="2019-11-22T13:03:00+00:00">22 Nov 2019, 13:03</time>
      </address>
      <p>Carlos Tavares si získal ostruhy tam, kde to jiní vzdali. Automobilce na pokraji zhroucení dokázal vdechnout nový život a vrátit ji nejen k zisku, ale i k úctyhodné expanzi. Zatímco předchozí management se v roce 2014 musel s prosbou o záchranu <a href="https://www.bbc.com/news/business-26243593">obrátit na čínské partnery</a>, po Tavaresově ozdravné kúře si Peugeot troufl pohltit značku Opel a dnes jedná o sloučení se skupinou Fiat Chrysler, čímž by vznikla čtvrtá největší automobilka na světě. Po neslavném konci Martina Winterkorna i Carlose Ghosna a náhlém úmrtí Sergia Marchionneho je dnes právě Tavares nejrespektovanějším hráčem v branži, schopným ve stále tvrdších podmínkách obhájit funkční a ziskovou strukturu.</p>
      <p>Související</p>
      <h3>Vzniká další gigantický automobilový koncern. Fiat Chrysler a PSA schválily plán fúze</h3>
      <figure>
        <img src="https://cdn.xsd.cz/resize/1990014a7a9d335aba729c77046be7e2_resize=140,93_.jpg?hash=35329cfd7e162e0100e63bd215ff63f8"/>
      </figure>
      <p>Přestože se celá skupina PSA, do které kromě Peugeotu a Opelu patří ještě značky Citroën a DS, připravuje na zpřísňování emisí CO2 a do roku 2021 uvede patnáct elektrifikovaných vozů, půjde <a href="https://europe.autonews.com/article/20181006/ANE/181009804/psa-looks-to-plug-in-hybrids-to-meet-emissions-goals">většinou o smíšený pohon</a> se spalovacím motorem.</p>
      <figure>
        <img src="https://cdn.xsd.cz/original/8afa1be4a687396bb136b5beda9e8df4.jpg"/>
      </figure>
      <p>Carlos Tavares je k úplnému opuštění benzinu a nafty skeptičtější než zástupci některých jiných automobilek. Zdůrazňuje, že dojezd, rychlost nabíjení i pomalu rostoucí síť nabíječek zákazníky omezuje. Jako předseda sdružení automobilových výrobců ACEA <a href="https://www.reuters.com/article/us-autoshow-geneva-peugeot-carbon/peugeot-boss-demands-government-commitments-on-electric-car-charging-networks-idUSKCN1GI11P">loni navrhoval</a>, aby vlády evropských zemí nesly spoluzodpovědnost za budování infrastruktury. Pokud nabíječky neporostou dost rychle, mělo by se podle Tavarese pozastavit uvalování pokut na automobilky.</p>
      <p>Podobné tóny zazněly v nedávném <a href="https://www.focus.de/auto/news/interview-mit-carlos-tavares-psa-chef-warnt-wir-werden-eines-tages-aufwachen-und-keine-bewegungsfreiheit-mehr-haben_id_11314037.html">rozhovoru pro magazín Focus</a>. Redaktory v úvodu zajímala sdílená mobilita. V ní se skupina angažuje pod značkou Free2Move v pěti městech světa a postupně expanduje. Zde Tavares položil důraz na rentabilitu: "Pokud bychom do dvou let nedosáhli zisku, přibrzdíme a přehodnocujeme".</p>
      <p>Další otázky se už týkaly elektromobility a jejích hospodářských dopadů. Počínaje tím, že evropský trh s automobily od roku 2015 stabilně roste, ale zisky klesají. Jaký je výhled do budoucnosti podle Tavarese? "Očekávám, že za letošní rok budou marže podobné jako loni, nebo trochu nižší. Ale v příštích deseti letech uvidíme, že elektromobilita je mnohem dražší než konvenční mobilita, a také obnovitelná energie je mnohem dražší než z jiných zdrojů. Evropským občanům musíme říct, že dnes mohou jít k prodejcům a koupit si plně nebo částečně elektrifikované auto, ale jejich mobilita bude dražší. Trh při při dané kupní síle prodělá postupný pokles a to bude mít dopad i na zaměstnanost a výběr daní. Palivo každoročně dává evropským vládám až 440 miliard Eur."</p>
      <figure>
        <img src="https://cdn.xsd.cz/original/9bc2dfa984633716b0b19e057fb9ce34.jpg"/>
      </figure>
      <p>Ekonomickými dopady odpovídá Tavares i na otázku, proč Peugeot a další značky skupiny PSA neuvádí elektromobily na speciálních platformách, ale odvozuje je od konvenčních modelů. "Zaměřujeme se na spotřebitele a chceme mu nabídnout takový výběr technologií, který nejlépe vyhoví jeho potřebám a majetku. Což je složité, protože lidé v celé Evropě dnes cítí, jak je jejich svoboda pohybu všemožně omezována. My jim dáváme otevřeně na výběr z různých druhů pohonu v jednom autě a jasně říkáme, jaké mají výhody a nevýhody."</p>
      <p>Související</p>
      <h3>První český hybrid není za hubičku. Hyundai Tucson nabízí po modernizaci i levnější verze</h3>
      <figure>
        <img src="https://cdn.xsd.cz/resize/89be071e645f36988733587ff671a4e2_extract=288,36,1280,853_resize=140,93_.jpg?hash=153296a7a349f1a89c09f1523a78cacf"/>
      </figure>
      <p>Přehled</p>
      <p>Zdrženlivě se skupina PSA staví i k budování sítí nabíječek. "Naší prioritou zůstává nabízet svobodu pohybu při maximální úrovni pohodlí, kvality a udržitelnosti," vysvětluje Carlos Tavares. "Infrastruktura není hlavním předmětem našeho podnikání. Nestavíme dálnice ani benzinové pumpy, proto nestavíme ani nabíječky. Vedlo by to k těžko řešitelným deficitům."</p>
      <figure>
        <img src="https://cdn.xsd.cz/original/f68ff662b62137b49f04e852b0bfb31b.jpg"/>
      </figure>
      <p>Zde je na místě připomenout, o jaká čísla jde. Nejznámější projekt Ionity, na němž se podílí šestice německých automobilek společně s Hyundaiem a Kiou, má za cíl postavit v Evropě 340 vysokovýkonných rychlonabíjecích stanovišť za víc než pět miliard korun. Samotná skupina Volkswagen kromě toho investuje do vlastních nabíjecích sítí a služeb dalších šest a půl miliardy.</p>
      <p>Související</p>
      <h3>Jeli jsme s elektromobilem do Brna a zpátky. Dá se s BMW i3 jezdit jako s běžným autem?</h3>
      <figure>
        <img src="https://cdn.xsd.cz/resize/4eb062c73d1233939a1730f89dddf76e_resize=140,93_.jpg?hash=93d2b5d8656f4ad226724fbf48de705e"/>
      </figure>
      <p>Přehled</p>
      <p>Tavares připomíná, že soukromé komerční iniciativy na stavbu nabíječek nejsou úspěšné, protože vysokovýkonná distribuce energie se vyplatí, jen když zákazník zaplatí adekvátně vyšší cenu. "To není snadné skloubit s požadavkem, aby vyšší pořizovací náklady elektromobilu kompenzoval levnější provoz."</p>
      <figure>
        <img src="https://cdn.xsd.cz/original/b5f69b96ca9133a097978654e612954c.jpg"/>
      </figure>
      <p>Peugeot patří k průkopníkům dieselového pohonu, proto musela padnout otázka i na jeho dnešní ústup. "Dogmatici nezodpovědně rozdmýchávají emoce a vyhlašují utopické akce, které postrádají oporu ve vědě i technice," říká Tavares s odkazem na to, že diesel vypouští o 15 až 20% méně oxidu uhličitého než auto na benzin. "Lidé, kteří vyhlašovali smrt dieselu, nesou spoluzodpovědnost za odliv zákazníků k benzinovým motorům a následné zvýšení emisí CO2. A měli by se z toho zodpovídat. Jestliže jsou dnes schopni se obhajovat neznalostí věci, pak asi nejsou hodni označení zákonodárci. Fakta byla známá, stačilo se na ně zeptat vědců a techniků. Teď se současně s přechodem k elektromobilitě budeme potýkat s vyššími emisemi CO2, než jaké by odpovídaly našim předchozím investicím do dieselové technologie."</p>
      <p>Související</p>
      <h3>Naftových aut je méně a prodej se do tří let sníží na pětinu, myslí si analytici</h3>
      <figure>
        <img src="https://cdn.xsd.cz/resize/fd8b829de2a03303a6fc507b30bcfec6_resize=140,93_.jpg?hash=4fa999e26ef91374c8ee5c9f0b72420c"/>
      </figure>
      <p>Nemohl tedy Tavares rozhodnutí ovlivnit politickou cestou, když dva roky předsedal sdružení ACEA a zúčastňoval se jednání na nejvyšší úrovni? "Nemohl, protože Evropská unie se už předem rozhodla nás neposlouchat. Všichni se dnes snaží zdaleka vyhnout jakémukoli podezření, že jsou s autoprůmyslem nějak spojeni," kritizuje manažer zpolitizovanou situaci kolem automobilových emisí. "Auto-lobby je dnes sprosté slovo a snaha se takové nálepce vyhnout byla pro politiky důležitější než jednat s námi o vědeckých a technických souvislostech. Mohli se rozhodnout na základě zákonů fyziky i chemie a předejít tomu, co se stalo. Ani nezdůrazňuji, že by nám měli naslouchat, když v Evropské unii zastupujeme 13,8 milionu pracovních míst. Společným jednáním jsme mohli dospět k zodpovědnějšímu rozhodnutí."</p>
      <figure>
        <img src="https://cdn.xsd.cz/original/764840a2d6d93d07aa6093390f448fe6.jpg"/>
      </figure>
      <p>Závěrem redaktory Focusu zaujalo, že Tavares nemluví jen o mobilitě, ale zdůrazňuje pojem svoboda pohybu. Je podle něj v ohrožení? "O tom bychom v Evropě měli přemýšlet. Co když nebudete smět jezdit z Londýna do Paříže častěji než pětkrát ročně, abyste udrželi nízkou uhlíkovou stopu? Zatím to tak nikdo neřekl, ale ekonomický tlak omezující svobodu pohybu je zjevný. Zanedlouho se někteří z nás mohou probudit a zjistit, že si prostě nemůžou dovolit cestovat. Jako evropský občan bych rád všechny vyzval ke komplexnějšímu pohledu na ekologii, ne jen na výfuk automobilu. Jaká je uhlíková stopa při těžbě a zpracování vzácných surovin pro baterie, jejich nabíjení i recyklaci? Jakými daněmi bude zatížena elektřina, aby vlády vyrovnaly výpadek jiných příjmů? Kolik pracovních míst ztratíme, pokud se automobilový trh silně a trvale zhroutí? V Evropě si takové otázky nikdo neklade."</p>
    </article>
  </body>
</html>