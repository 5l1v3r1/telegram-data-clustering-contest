<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/ostali-sportovi/zavrseno-finale-svetskog-kupa-zorani-arunovic-bronza-za-kraj-393421.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-22T13:58:00+00:00"/>
    <meta property="og:title" content="Završeno finale Svetskog kupa, Zorani Arunović bronza za kraj"/>
    <meta property="og:description" content="Srpska reprezentativka u streljaštvu Zorana Arunović osvojila je bronzanu medalju u revijalnom takmičenju mešovitih parova vazdušnim pištoljem kojim je danas završen finalni turnir Svetskog kupa u kineskom Putjenu."/>
  </head>
  <body>
    <article>
      <h1>Završeno finale Svetskog kupa, Zorani Arunović bronza za kraj</h1>
      <h2>Srpska reprezentativka u streljaštvu Zorana Arunović osvojila je bronzanu medalju u revijalnom takmičenju mešovitih parova vazdušnim pištoljem kojim je danas završen finalni turnir Svetskog kupa u kineskom Putjenu.</h2>
      <address><time datetime="2019-11-22T13:58:00+00:00">22 Nov 2019, 13:58</time> by <a rel="author">Beta</a></address>
      <p>Sastavi miks parova određeni su žrebom. Arunovićevoj, koja je danas proslavila 33. rođendan, partner u timu je bio Šazar Rizvi iz Indije.<br/><br/>U prvom krugu kvalifikacija, u kojima svaki strelac ispaljuje po 30 dijabola, Arunovićeva i Rizvi su "skupili" 585 krugova i kao drugoplasirani prošli u narednu fazu, medju osam najboljih.<br/><br/>U drugom krugu je svaki takmičar 20 puta gadjao u metu, a srpsko-indijski tim je sa 383 kruga izborio četvrto mesto i plasirao se u meč za bronzanu medalju, gde su mu rivali bili Ruskinja Vitalina Bacaraškina i Kinez Djiaju Vu.<br/><br/>U mečevima za medalje, posle svakog hica se sabiraju rezultati, par sa boljim ostvarenjem dobija dva poena, ukoliko je nerešeno svakom ide po poen. Pobedjuje sastav koji prvi skupi 17 poena.<br/><br/>Rusko-kineski par je bolje počeo, vodio sa 11:9, ali u završnici je srpsko-indijska kombinacija bila uspešnija i na kraju su Arunovićeva i Rizvi slavili sa 17:15.<br/><br/>U zvaničnom delu programa finala Svetskog kupa, Srbija je osvojila dve srebrne medalje. Zorana Arunović je bila druga vazdušnim pištoljem, a Milenko Sebić drugi malokalibarskom puškom iz trostava.<br/><br/>U bilansu medalja Srbija se nalazi na deobi šestog i sedmog mesta sa Južnom Korejom, koja takodje ima dva srebra.<br/><br/>Najuspešnija reprezentacija je Indija sa tri zlatne medalje. Odličja su osvajali strelci iz 13 zemalja.</p>
      <p>Izvor: Beta</p>
    </article>
  </body>
</html>