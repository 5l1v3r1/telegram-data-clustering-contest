<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/radnicki-bez-melega-i-jirke-kosanovic-hrabro-protiv-zvezde/"/>
    <meta property="og:site_name" content="Krstarica"/>
    <meta property="article:published_time" content="2019-11-22T13:06:00+00:00"/>
    <meta property="og:title" content="Radnički bez Melega i Jirke; Kosanović: Hrabro protiv Zvezde"/>
    <meta property="og:description" content="NIŠ - Trener fudbalera Radničkog iz Niša Milorad Kosanović izjavio je danas da se raduje derbiju protiv Crvene zvezde i otkrio da ne može da računa na"/>
  </head>
  <body>
    <article>
      <h1>Radnički bez Melega i Jirke; Kosanović: Hrabro protiv Zvezde</h1>
      <address><time datetime="2019-11-22T13:06:00+00:00">22 Nov 2019, 13:06</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <p>NIŠ – Trener fudbalera Radničkog iz Niša Milorad Kosanović izjavio je danas da se raduje derbiju protiv Crvene zvezde i otkrio da ne može da računa na četvoricu igrača – povređene Sašu Stojanovića i Lazara Đorđevića, kao i na tandem pozajljenih fudbalera crveno-belih Erika Jirku i Dejana Melega.</p>
      <p>„Mislim da je dobro što nam posle ove reprezentativne pauze dolazi baš Crvena zvezda, koja treba da nas probudi i motiviše da u nastavak prvenstva uđemo na bolji način nego što smo to radili do pauze. Nadam se da će tako i biti zato što postoje svi preduslovi. Momci su dobro radili u poslednje dve sedmice, dobro su se spremili, dobro izgledaju i željni su da pokažu koliko vrede u ovom momentu i koliko mogu protiv Crvene zvezde“, rekao je Kosanović na konferenciji za medije.</p>
      <p>Radnički od duela sa Crvenom zvezdom ulazi u seriju od pet teških utakmica.</p>
      <p>„Mi smo zbog virusa odložili meč sa Proleterom, ali nas taj susret u Novom Sadu sada čeka na kraju ovog ciklusa. Posle Zvezde idemo u Ivanjicu, pa gostujemo Voždovcu, a onda nam dolazi Mladost iz Lučana. Težak i zgusnut raspored je pred nama i zato sam i rekao da je dobro što prvo igramo sa Zvezdom, jer vidim po igračima da sus vi motivisani i nemaju nikakav strah. Svi žele da tu utakmicu odigraju najbolje što mogu, da se dokažu protiv jakog protivnika i da dosegnu formu koja će nas do zimske pauze vratiti na poziciju koju želimo na tabeli“, poručio je Kosanović.</p>
      <p>Utakmica između Radničkog i Crvene zvezde igra se sutra od 16 sati.</p>
      <p>(Tanjug)</p>
    </article>
  </body>
</html>