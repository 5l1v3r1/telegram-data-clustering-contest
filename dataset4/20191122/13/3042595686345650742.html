<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ber-riksadvokaten-vurdere-etterforskning-i-nav-saken/71850026"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T13:21:17+00:00"/>
    <meta property="og:title" content="Ber Riksadvokaten vurdere etterforskning i Nav-saken"/>
    <meta property="og:description" content="Brannfakkel fra Carl I. Hagen i Nav-debatten."/>
  </head>
  <body>
    <article>
      <h1>Ber Riksadvokaten vurdere etterforskning i Nav-saken</h1>
      <h2>Brannfakkel fra Carl I. Hagen i Nav-debatten.</h2>
      <address><time datetime="2019-11-22T13:21:17+00:00">22 Nov 2019, 13:21</time> by <a rel="author">Torun Støbakk</a></address>
      <p>Allerede i starten av november gikk Frp's Erlend Wiborg ut og krevde Nav-direktør Sigrun Vågengs avgang.</p>
      <p>Nå kommer hans partikollega Carl I. Hagen med en ny brannfakkel i Nav-debatten.</p>
      <p>I et brev sendt til setteriksadvokaten i går, ber han om svar på om Riksadvokaten vurderer å politietterforske offentlige tjenestepersoner i både Nav, departementet, domstolene og andre involverte etater.</p>
      <p>Hagen åpner altså for at offentlig ansatte kan stilles personlig til ansvar for justismordene i Nav-skandalen.</p>
      <p>
        <b>- Ville det ikke vært naturlig å starte en etterforskning når han ser at folk har sittet i fengsel? Det er veldig alvorlig det som har skjedd og det er naturlig å spørre om det er straffbare forhold utført av Nav og/eller departementet, sier Carl I. Hagen til Dagbladet.</b>
      </p>
      <p>I brevet til setteriksadvokat Henry John Mæland skriver Hagen at «(...) Mye tyder på at det av flere i det offentlige apparat har brutt en eller flere av straffelovens bestemmelser. Jeg ber derfor om informasjon om Setteriksadvokaten som behandler denne saken vil beordre etterforskning av de berørte personer?»</p>
      <h3>Nevner konkrete bestemmelser</h3>
      <p>I brevet skriver Hagen at det er mye som tyder på at konkrete bestemmelser i straffeloven kan være brutt, og ramser opp paragrafer om «grovt uaktsom tjenestefeil», «misbruk av offentlig myndighet», og «tjenestefeil».</p>
      <p>- Når man raner folk for penger på gata er det vanlig å etterforske det. Her er det gjort en feil i det offentlige apparatet som har ført til fengselsstraffer og folk er fratatt hundretusenvis av kroner på feil grunnlag, sier Hagen.</p>
      <p>Hagen trekker i brevet fram at det er mye som tyder på at flere offentlig ansatte i Nav-systemet, i departementet, hos regjeringsadvokaten og i påtalemyndigheten har opptrådt lovstridig ved å ha unnlatt å varsle om feiltolkningen av EU-forordningen oppover i sin organisasjon.</p>
      <h3>Ba Riksadvokaten starte etterforskning</h3>
      <p>I et intervju med <a href="https://www.tv2.no/a/10991385/">TV 2</a> for noen dager siden, mente også advokat Arild Humlen at Riksadvokaten burde starte etterforskning.</p>
      <p>Da forklarte Humlen at det å inngi uriktige anmeldelser i seg selv kan være straffbart - enten ved foretaksstraff, men også et straffansvar for enkeltansatte.</p>
      <p>- De bestemmelsene Hagen nevner kan kanskje også være aktuelle, men det som handler direkte om dette med anmelderansvar, og det å gi uriktige opplysninger, er paragraf 221 i straffeloven, sier Humlen.</p>
      <p>Han mener det er åpenbart at det bør startes politietterforskning i saken.</p>
      <p>
        <b>- Det kan være foretaksstraff eller det kan være straff for enkeltpersoner. Andre som inngir en uriktig anmeldelse blir rutinemessig etterforsket og dømt, og jeg kan ikke forstå at det skal gjelde andre regler for offentlig foretak. Det at påtalemyndigheten på egen hånd ikke iverksetter etterforskning her er betenkelig, sier Humlen til Dagbladet.</b>
      </p>
      <p>Da Dagbladet snakket med setteriksadvokat Henry John Mæland tidligere denne uka, ville han ikke kommentere spørsmålet.</p>
      <p>- Jeg har ingen kommentar til disse spekulasjonene. Det er nedsatt et granskningsutvalg, som også skal granske Nav. Så får vi avvente dette, <a href="https://www.dagbladet.no/nyheter/flere-kan-bli-bare-delvis-frikjent/71835851">sa Mæland da.</a></p>
      <p>Dagbladet har ikke fått tak i Mæland fredag.</p>
    </article>
  </body>
</html>