<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191122_Duplan_is_patthelyzet_Izraelben"/>
    <meta property="og:site_name" content="HVG.hu"/>
    <meta property="article:published_time" content="2019-11-22T13:10:00+00:00"/>
    <meta property="og:title" content="Duplán is patthelyzet Izraelben"/>
    <meta property="og:description" content="Vádemelés Benjamin Netanjahu ellen és a harmadik választás esélye - furcsa helyzet alakult ki az országban."/>
  </head>
  <body>
    <article>
      <h1>Duplán is patthelyzet Izraelben</h1>
      <address><time datetime="2019-11-22T13:10:00+00:00">22 Nov 2019, 13:10</time> by <a rel="author">Lengyel Miklós</a></address>
      <p>
        <b>Vádemelés Benjamin Netanjahu ellen és a harmadik választás esélye - furcsa helyzet alakult ki az országban.</b>
      </p>
      <p>Puccsnak nevezte vád alá helyezését Benjamin Netanjahu, aki több mint 13 éve miniszterelnök, és ezzel minden rekordot megdöntött. Most sem kíván lemondani, és nem is kell neki, mert az alkotmány szerint erre csak akkor kényszerül , ha el is ítélik. Ez pedig nagyon messze van, hiszen Netanjahut védi a mentelmi jog. Közben Izraelnek csak ügyvezető kormánya van, mert a szeptemberi választások után sem Netanjahunak, sem pedig az ellenzéki Gantznak nem sikerült koaliciót összehoznia.</p>
      <p>A választott nép nem tud választani - erről filozofál a sajtó Izraelben, ahol mind többen látják úgy: közeleg a harmadik választás egy éven belül. Jelenleg ugyanis patthelyzet alakult ki: a jobboldal és a baloldal egyformán gyenge önmagában. Koalíciós partnerekre szorul, akik ezt a kínos helyzetet alaposan ki is használják. A szélsőjobboldali Avigdor Lieberman, aki a Szovjetunióból kivándorolt zsidók szóvivőjének tekinti magát, nem is titkolja: meg akarja buktatni egykori szövetségesét, Benjamin Netanjahut. Pedig nem is oly rég a Netanjahu-kormány hadügyminisztere volt, ez pedig nagyon fontos tisztség Izraelben. Személyes ellentétek miatt az együttműködésből ellenségeskedés lett.</p>
      <p>Nem különb a helyzet a főügyésszel sem, aki csütörtökön hivatalosan három korrupciós üggyel vádolta meg Izrael kormányfőjét. Avichai Mandelbiltet Netanjahu nevezte ki. Korábban ő a miniszterelnök kabinetfőnöke volt. Fájó szívvel vádoltam meg a miniszterelnököt - nyilatkozta a sajtónak a főügyész, aki úgy érzi, Izrael állam érdekében cselekedett.</p>
      <p>
        <b>Feleségéért áldozta fel karrierjét Netanjahu?</b>
      </p>
      <p>Erre céloz az ellenzéki Haaretz vezércikke, mely arra utal, hogy Netanjahu nem háborús konfliktusért vállalta kockázatot vagy azért, hogy a gazdaságot újra dinamizálhassa. Nem, hanem azért, hogy Sara Netanjahu asszonyról kedvező fotók és írások jelenjenek meg a Walla News-ban - írja a Haaretz főszerkesztő-helyettese, aki a vezércikket szignálta. Persze ő is pontosan tudja, hogy nemcsak erről volt szó: Netanjahu és a Bezeq sajtóbirodalom között olyan szoros együttműködés alakult ki, amely befolyásolhatta akár a választások kimenetelét is.</p>
      <p>Az ynetnews portál szerint a miniszterelnök évek óta személyesen utasítgatta a kormányhű médiát arra, hogy megfelelő írásokkal támogassa a kormány politikáját. Európa keleti felében ez egyáltalán nem ritkaság, de Izraelben bűncselekménynek számít. A jogi folyamatok azonban Izraelben is nagyon lassúak: a vádak már 2017 óta ismertek, azóta követeli az ellenzék Netanjahu lemondását. Most emeltek vádat, de az ítélet még nagyon messze van.</p>
      <p>
        <b>Netanjahu mentsvára a diplomácia</b>
      </p>
      <p>A nagy államférfi szerepet alakítja a hetven éves miniszterelnök, aki kiváló személyes kapcsolatot ápol Donald Trumppal és Vlagyimir Putyinnal. Ily módon nagyon sok mindent el tud intézni: Irán azért nem kapta meg az Sz 400-as orosz rakétarendszert, mert Szocsiban ezt kérte Izrael miniszterelnöke. Cserében Netanjahu összehozta a nagy hármast: az izraeli, az amerikai és az orosz nemzetbiztonsági tanácsadó Izraelben találkozott.</p>
      <p>Netanjahu térségünkben is igen aktív: még visegrádi csúcsot is akart rendezni. Ez elmaradt a lengyel holokausztvita miatt, de Orbán Viktor miniszterelnök azóta is kiváló kapcsolatot ápol Benjamin Netanjahuval.</p>
      <p>Trump is mindent megtesz az ő barátjáért. Az amerikai elnök nemcsak Izraelt támogatja, de személyesen Netanjahut is. Izrael-barát bejelentéseit úgy időzíti, hogy azok hasznára legyenek Netanjahunak a belpolitikában. Trump Izrael-barát lépései közül csak néhány mutatóban: az iráni atomalku felmondása, Jeruzsálem elismerése Izrael fővárosának, a Golán fennsík annektálásának elismerése és a legutóbbi: a palesztin területeken levő zsidó telepek elismerése. Ez elég volt ahhoz, hogy Netanjahu hatalmon maradjon, de ahhoz már nem, hogy többségre tegyen szert a parlamentben. Két választást bukott el Netanjahu idén.</p>
    </article>
  </body>
</html>