<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.innnews.co.th/politics/news_538708/"/>
    <meta property="og:site_name" content="INNnews"/>
    <meta property="article:published_time" content="2019-11-22T13:15:45+00:00"/>
    <meta property="og:title" content="รบ.-พปชร.ดัน”ไพบูลย์”ปธ.กมธ.แก้รธน."/>
    <meta property="og:description" content="ผู้สื่อข่าวรายงานถึงความคืบหน้าการตั้งคณะกรรมาธิการวิสา…"/>
  </head>
  <body>
    <article>
      <h1>รบ.-พปชร.ดัน”ไพบูลย์”ปธ.กมธ.แก้รธน.</h1>
      <h2>รบ.และพลังประชารัฐ เตรียมหนุน"ไพบูลย์" แทน"สุชาติ" นั่งประธาน กมธ.ศึกษาแก้ รัฐธรรมนูญ</h2>
      <address>
        <time datetime="2019-11-22T13:15:45+00:00">22 Nov 2019, 13:15</time>
      </address>
      <p>ผู้สื่อข่าวรายงานถึงความคืบหน้าการตั้งคณะกรรมาธิการวิสามัญศึกษาแนวทางการแก้ไขรัฐธรรมนูญ ซึ่งคาดว่าจะเข้าสู่วาระการประชุมของสภาในช่วงสัปดาห์หน้า ว่า กมธ.โควตาพรรคการเมืองต่างๆ เริ่มลงตัว โดยมีการเปิดเผยรายชื่อผ่านหน้าสื่อเป็นระยะ เหลือเพียงโควตาของคณะรัฐมนตรี (ครม.) ที่ยังคงต้องทาบทามเพิ่มเพราะมีผู้ที่ขอถอนตัวไปก่อนหน้านี้ ขณะที่ตำแหน่งประธานกมธ.แก้ไขรัฐธรรมนูญ ซึ่งมีความเห็นไม่ตรงกันระหว่าง 2 พรรคร่วมรัฐบาล โดยพรรคประชาธิปัตย์เสนอชื่อนายอภิสิทธิ์ เวชชาชีวะ อดีตนายกฯ และอดีตหัวหน้าพรรคประชาธิปัตย์ ขณะที่พรรคพลังประขารัฐ มีแนวโน้มที่จะเสนอนายสุชาติ ตันเจริญ รองประธานสภาผู้แทนราษฎร คนที่ 1 ขณะพรรคร่วมฝ่ายค้านก็เสนอคนนอกที่มีความเหมาะสมที่จะเป็นประธานมากกว่า อีกทั้งนายสุขาติก็ได้แสดงท่าทีปฏิเสธไม่ขอรับตำแหน่งมาตลอด โดยให้เหตุผลว่ามีภารกิจในสภาฯค่อนข้างมาก ล่าสุดมีรายงานว่าพรรคพลังประชารัฐ เตรียมเสนอ นายไพบูลย์ นิติตะวัน ส.ส.บัญชีรายชื่อ ซึ่งมีรายชื่ออยู่ในโควตาของ ครม. เป็นประธาน กมธ.แก้รัฐธรรมนูญ โดยนายไพบูลย์ ถือเป็นผู้ที่มีประสบการณ์ในการร่างรัฐธรรมนูญ เนื่องจากเคยเป็นอดีตกมธ.ยกร่างรัฐธรรมนูญ ที่มีนายบวรศักดิ์ อุวรรณโณ เป็นประธาน มาแล้ว</p>
    </article>
  </body>
</html>