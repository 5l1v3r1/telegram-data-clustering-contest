<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/megvan-az-ellenzek-kozos-jeloltje-dunaujvarosban"/>
    <meta property="og:site_name" content="infostart"/>
    <meta property="article:published_time" content="2019-11-22T13:28:00+00:00"/>
    <meta property="og:title" content="Megvan az ellenzék közös jelöltje Dunaújvárosban"/>
    <meta property="og:description" content="Kálló Gergely (Jobbik) lesz az ellenzék közös jelöltje a február 16-ai dunaújvárosi időközi országgyűlési választáson - jelentette be Pintér Tamás, aki október 28-ai hatállyal mondott le országgyűlési mandátumáról, miután Dunaújváros polgármesterévé választották."/>
  </head>
  <body>
    <article>
      <h1>Megvan az ellenzék közös jelöltje Dunaújvárosban</h1>
      <address><time datetime="2019-11-22T13:28:00+00:00">22 Nov 2019, 13:28</time> by <a rel="author">Infostart / MTI</a></address>
      <h3>Kálló Gergely (Jobbik) lesz az ellenzék közös jelöltje a február 16-ai dunaújvárosi időközi országgyűlési választáson - jelentette be Pintér Tamás, aki október 28-ai hatállyal mondott le országgyűlési mandátumáról, miután Dunaújváros polgármesterévé választották.</h3>
      <p>Pintér Tamás hangsúlyozta: már a lemondásakor feltételül szabta, hogy olyan embert jelölhessen utódjául, aki hazaszeretetével és tenni akarásával tovább tudja vinni azokat az ügyeket, amelyeket ő is képviselt Fejér megyei 4-es választókerületében.</p>
      <p>Kálló Gergely képviselőjelölt kiemelte: a politikán keresztül tudja legjobban képviselni a magyar embereket, ezért lépett be 2008-ban a Jobbikba és 2016 óta segítette Pintér Tamás munkáját. Mint mondta, alázattal és nagy szorgalommal kíván dolgozni a Dunaújvárosban és környékén élőkért.</p>
      <p>A Nemzeti Választási Bizottság november 20-ai ülésén február 16-ára tűzte ki az időközi országgyűlési választást a Fejér megyei 4. számú választókerületben. A kampány december 28-án kezdődik, jelölteket január 10-éig lehet bejelenteni.</p>
      <p>Pintér Tamás egy másik pénteki sajtótájékoztatóján bejelentette, feljelentést fog tenni a korábbi fideszes városvezetés ellen, mert olyan beruházásokat végeztek az elmúlt időszakban, amelyekre nem volt meg a fedezet a város költségvetésében. Hozzátette azt is, álláspontja szerint a munkák elvégzésére törvényeket megszegve kötöttek szerződéseket. Közölte, 1,436 milliárd forintról van szó, amelyből október 13-ig 770 millió forintot már ki is fizettek.</p>
    </article>
  </body>
</html>