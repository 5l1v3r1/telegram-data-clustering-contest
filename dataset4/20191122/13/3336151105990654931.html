<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/ethem-sancak-aydinlikcilarla-neden-gorusuyor-22111912.html"/>
    <meta property="og:site_name" content="OdaTV"/>
    <meta property="article:published_time" content="2019-11-22T13:10:00+00:00"/>
    <meta property="og:title" content="Ethem Sancak Aydınlıkçılarla neden görüşüyor"/>
    <meta property="og:description" content="Saray, merkez solun ulusalcı kulvarına Metin Feyzioğlu’nu koymak istiyor, ki bu projenin içinde Doğu Perinçek ile Öztürk Yılmaz da varmış."/>
  </head>
  <body>
    <article>
      <h1>Ethem Sancak Aydınlıkçılarla neden görüşüyor</h1>
      <h2>Saray, merkez solun ulusalcı kulvarına Metin Feyzioğlu’nu koymak istiyor, ki bu projenin içinde Doğu Perinçek ile Öztürk Yılmaz da varmış.</h2>
      <address><time datetime="2019-11-22T13:10:00+00:00">22 Nov 2019, 13:10</time> by <a rel="author" href="https://odatv.com/yazar/sabahattin-onkibar" target="_blank">Sabahattin Önkibar</a></address>
      <p>Odatv’de dün yayınlanan yazım yayına girer girmez telefonum art arda çalmaya başladı.</p>
      <p>Başta Muharrem İnce, CHP kamuoyunda karşılığı olan çok sayıda isim aradı ve ilginç şeyler anlattı.</p>
      <p>Dinlediklerimin özeti şu:</p>
      <p>“-….Kemal Kılıçdaroğlu 9 Kasım’da bir CHP’linin Saray’da gizli olarak ağırlandığından ve teklif aldığından emin bir görüntüde.</p>
      <p>- Bunun okuması Kılıçdaroğlu, Saray ziyaretçisi olan CHP’liyi biliyor, demektir.</p>
      <p>- Öyle ise olması gereken Kılıçdaroğlu’nun o ismi  kamuoyuna derhal açıklamasıdır.</p>
      <p>- Eğer bu yapılmaz ise sadece CHP içinde güven kaybolmayacak, aynı zamanda başka kuşkular uç verecektir.</p>
      <p>
        <b>“SARAY ADAMI” SOPASI</b>
      </p>
      <p>- Örneğin böyle bir ziyaretin gerçek olup olmadığı sorgulanacaktır ki, Saray’ın yalanlaması var.</p>
      <p>- İlaveten ziyaret olayının senaryo olduğu bile dillendirilebilecektir.</p>
      <p>- Başka bir anlatımla Kemal Kılıçdaroğlu susar ve o ismi açıklamaz ise amacının parti içinde kendine karşı çıkanı “Saray adamı” sopası ile korkutup “CHP’de diktatörlük kurmak istediği” iddia edilebilecektir.</p>
      <p>- Bütün bunlardan hareketle Kılıçdaroğlu bilgi ya da duyumunu afişe etmek zorundadır…”</p>
      <p>Gelelim hadisenin Rahmi Turan boyutuna:</p>
      <p>Çeyrek asırdan fazladır Rahmi Ağabey’i tanırım.</p>
      <p>80 yaşına gelen ve Ankara ile siyasetçilerle çok da ilişkisi olmayan Rahmi Bey’in öyle bir telefon alması bana ilginç geldi.</p>
      <p>En tuhafı; gazetenin bu haberi ilk gün büyütmemesi ve Rahmi Turan’ın o ismi ısrarla saklaması.</p>
      <p>
        <b>DUYUMLAR NE</b>
      </p>
      <p>Doğrusu bütün bunlar benim de zihnimi bulandırıyor.</p>
      <p>Yoksa, Sevgili Rahmi Ağabey, bilmeyerek de olsa CHP Genel Merkezi’nin kurduğu bir oyuna mı girdi?</p>
      <p>Değilse, CHP’li Saray ziyaretçisi ismi neden açıklanmıyor?</p>
      <p>Kuşkusuz bütün bunlar “Saray’ın böyle işlerle alakası olamaz” anlamına gelmiyor, niye mi?</p>
      <p>Yaşanılanlar ortada, Saray siyasi dizayn adına bugüne kadar çok şey yaptı ve iktidarını koruma adına yine yapar.</p>
      <p> CHP dışından aldığım önemli duyum şudur:</p>
      <p>İddiaya göre, Saray, merkez solun ulusalcı kulvarına Metin Feyzioğlu’nu koymak istiyor, ki bu projenin içinde Doğu Perinçek ile Öztürk Yılmaz da varmış.</p>
      <p>
        <b>ETHEM SANCAK AYDINLIKÇILARLA</b>
      </p>
      <p>Organizasyonun maddi ayağını, bu aralar Perinçek’in ekibi ile sık sık bir araya gelen Tayyip Erdoğan aşığı eski MAO’cu Ethem Sancak mı yapıyor? Bilmiyorum ama, kaynağıma göre hedeflenen bu yeni oluşumla amaç Kılıçdaroğlu ile CHP yönetimini hedefe oturtmak ve anamuhalefette zaafiyet yaratmak imiş.</p>
      <p>Yine dinlediğime göre; eğer iddia doğruysa, Kılıçdaroğlu bundan haberdar olmuş ve o da Metin Feyzioğlu’nu direkt karşısına almak yerine “CHP’li isim” diyerek, Saray’ı şaibe altına sokarak, böyle bir doğumu baştan sakatlayarak önüne geçmeye çalışmış. Feyzioğlu’nun hakkındaki iddiaları yalanladığını da yazmamız gerek.</p>
      <p>Ama eğer hadise gerçekten  böyle ise, Kılıçdaroğlu’nun yaptığını takdir etmek gerekiyor.</p>
      <p>
        <b>Odatv.com</b>
      </p>
      <related>
        <h4>İLGİLİ HABERLER</h4>
        <a href="https://odatv.com/tukuruk-yalanacak-mi--13111918.html"/>
        <a href="https://odatv.com/erdogan-da-bahcelinin-hastane-degistirmesini-mi-istedi-08101904.html"/>
        <a href="https://odatv.com/ethem-sancak-zirveye-iste-boyle-cikti-29081959.html"/>
        <a href="https://odatv.com/dik-duran-bir-arap-ruhunu-batiya-satmis-olan-50-turke-bedeldir-20011918.html"/>
        <a href="https://odatv.com/bahcelinin-onkibara-actigi-davada-karar-cikti-20121843.html"/>
        <a href="https://odatv.com/onkibar-neden-yazmiyor-07101853.html"/>
        <a href="https://odatv.com/akpde-ve-yerli-otomobilde-ethem-sancak-krizi-mi-var-14051857.html"/>
        <a href="https://odatv.com/bakanlik-biraz-da-yegen-yesin-dedi-0210141200.html"/>
        <a href="https://odatv.com/soner-yalcindan-sikyetciyim-1406141200.html"/>
      </related>
    </article>
  </body>
</html>