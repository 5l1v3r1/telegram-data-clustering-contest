<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/sistemata-ni-ubiva-gotovi-sme-da-vdignem-ciala-bylgariia-6102438"/>
    <meta property="og:site_name" content="Vesti"/>
    <meta property="article:published_time" content="2019-11-22T13:17:00+00:00"/>
    <meta property="og:title" content="„Системата ни убива”: Готови сме да вдигнем цяла България"/>
    <meta property="og:description" content="БСП: „Подкрепата ни за Валери Симеонов беше ненужен акт на добра воля и грешка... Призоваваме го да се оттегли от поста”"/>
  </head>
  <body>
    <article>
      <h1>„Системата ни убива”: Готови сме да вдигнем цяла България</h1>
      <h2>БСП: „Подкрепата ни за Валери Симеонов беше ненужен акт на добра воля и грешка... Призоваваме го да се оттегли от поста”</h2>
      <address><time datetime="2019-11-22T13:17:00+00:00">22 Nov 2019, 13:17</time> by <a rel="author">Николай Киров</a></address>
      <aside>
        <a href="https://vbox7.com/emb/external.php?vid=3d29e6eb3c&amp;autoplay=1">Видео</a>
      </aside>
      <p>Майки на деца с увреждания звънят и са готови да вдигнат цяла България на крак, обяви Вера Иванова на протест пред парламента с мотото: „Оставка на всички!”, организиран от „Системата ни убива”.</p>
      <p>Причината за недоволството е изборът на лидера на НФСБ Валери Симеонов за зам.-председател на Народното събрание, подкрепен от 106 депутата.</p>
      <p>„Това е начало на серия протести! Ние майките на деца с увреждания от „Системата ни убива” нямаме политически пристрастия, но и не търпим и позор поради фашизоидните прояви на Симеонов. Миналата година го доказахме и показахме как се протестира. Протестът ще продължат и в понеделник 25 ноември от 18 часа с автошествие, блокиране и гражданско неподчинение. Отново ще опитаме да събудим гражданската съвест. Този път за оставка на всички!”, обявиха в социалните мрежи организаторите на протеста.</p>
      <p>
        <b>
          <a href="https://www.vesti.bg/bulgaria/valeri-simeonov-e-noviiat-zam.-predsedatel-na-ns-6102315">Валери Симеонов е новият зам.-председател на НС</a>
        </b>
      </p>
      <p>Вера Иванова заяви, че протестите са свалили Валери Симеонов от поста вицепремиер преди година и заплаши, че „ако не си подадат тези 106 депутати оставката, ние ще продължим докато не се разтури цялото Народно събрание”.</p>
      <p>Думите на Иванова веднага доведоха до отговор от опозицията, част от чиито депутати подкрепиха избора на Симеонов.</p>
      <p>„Парламентарната група на „БСП за България” държи да се спазват правилата и демократичните принципи. Парламентарната група на „Обединени патриоти”, които са получили подкрепа от част от българските граждани, имат право да излъчат свой зам.-председател на Народното събрание по силата на неговия правилник”, заявяват от левицата.</p>
      <p>„Водени от това разбиране и като контра-теза на безцеремонното отстраняване на Валери Жаблянов от поста зам.-председател на Народното събрание, част от парламентарната група на „БСП за България” подкрепи кандидатурата на „Обединени патриоти”, посочват от БСП и добавят: „но нашата институционална дисциплина не може да стои над общественото мнение”.</p>
      <p>„Обществената реакция е категорична и никакви обяснения няма да бъдат разбрани. Подкрепата ни за Валери Симеонов беше ненужен акт на добра воля и грешка. Извиняваме се на майките, които бяха обиждани и унижавани от него и зад които ние застанахме. Призоваваме го да се оттегли от поста”, се казва още в позицията на БСП.</p>
      <p>По-рано днес Валери Симеонов обяви в кулоарите на парламента, че не възнамерява да подава оставка, въпреки протеста на „Системата ни убива”.</p>
      <p>
        <b>
          <a href="https://www.vesti.bg/bulgaria/simeonov-koaliciiata-s-gerb-ne-zavisi-ot-tezi-izbori-6101358">Симеонов: Коалицията с ГЕРБ не зависи от тези избори</a>
        </b>
      </p>
      <p>„Правото на „Обединени патриоти” да има зам.-председател на парламента е неоспоримо. Това е и съгласувано с всички останали групи. За мен това не е било някаква самоцел. Този пост фактически вече 4 месеца стои незает и с решение на групата на „Обединени патриоти” съм определен аз да го заема”, категоричен е Симеонов.</p>
      <p>Конфликтът между него и „Системата ни убива” датира от миналата година, когато той се усъмни, че протестите на майките са политически мотивирани и определи протестиращите като „една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца.”</p>
      <p>
        <b>
          <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
        </b>
      </p>
      <p>
        <b>
          <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
        </b>
      </p>
      <related>
        <h4>По темата</h4>
        <a href="https://www.vesti.bg/temi-v-razvitie/simeonov-niama-da-se-izvinia.-borisov-nedopustim-ezik-6087643"/>
        <a href="https://www.vesti.bg/bulgaria/sled-kreslivite-majki-nfsb-pozorno-e-6087670"/>
        <a href="https://www.vesti.bg/bulgaria/politika/simeonov-ne-sym-izrod-6087775"/>
      </related>
    </article>
  </body>
</html>