<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-uddhav-thackeray-maharashtra-cm-ncp-chief-sharad-pawar-annouces-uddhav-thackeray-to-lead-shiv-sena-ncp-congress-alliance-government-in-maharashtra-2863073.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T13:43:58+00:00"/>
    <meta property="og:title" content="उद्धव ठाकरे होंगे महाराष्ट्र के अगले सीएम, शिवसेना-एनसीपी-कांग्रेस गठबंधन की बैठक के बाद शरद पवार का ऐलान"/>
    <meta property="og:description" content="महाराष्ट्र में अगली सरकार शिवसेना सुप्रीमो उद्धव ठाकरे के नेतृत्व में बनने जा रही है। एनसीपी प्रमुख शरद पवार ने शिवसेना-कांग्रेस-एनसीपी की शुक्रवार को चली लंबी बैठक के बाद इस बात का ऐलान..."/>
  </head>
  <body>
    <article>
      <h1>उद्धव ठाकरे होंगे महाराष्ट्र के अगले सीएम, शिवसेना-एनसीपी-कांग्रेस गठबंधन की बैठक के बाद शरद पवार का ऐलान</h1>
      <address><time datetime="2019-11-22T13:43:58+00:00">22 Nov 2019, 13:43</time> by <a rel="author">लाइव हिन्दुस्तान,नई दिल्ली।</a></address>
      <p>महाराष्ट्र में अगली सरकार शिवसेना सुप्रीमो उद्धव ठाकरे के नेतृत्व में बनने जा रही है। एनसीपी प्रमुख शरद पवार ने शिवसेना-कांग्रेस-एनसीपी की शुक्रवार को चली लंबी बैठक के बाद इस बात का ऐलान किया।</p>
      <p>पवार ने कहा कि ये साफ है कि नेतृत्व का मुद्दा हमारे सामने नहीं है। कांग्रेस-एनसीपी और शिवसेना तीनों दलों में इस बात को लेकर सहमति है कि उद्धव ठाकरे ही सरकार का नेतृत्व करेंगे।</p>
      <p>शरद पवार ने बैठक के बाद कहा कि कुछ मुद्दों पर चर्चा अभी भी जारी है और शनिवार को मुंबई में प्रेस कॉन्फ्रेंस कर यह बता दिया जाएगा कि हम राज्यपाल के पास कब जाएंगे। वहीं, उद्धव ठाकरे ने भी बैठक के बाद कहा कि जो मुद्दे शेष रह गए हैं उन पर पार्टी नेता चर्चा कर रहे हैं। उधर, शिवसेना नेता संजय राउत ने भी कहा कि उद्धव ठाकरे मुख्यमंत्री पद संभालने के लिए राजी हो गए हैं। <br/><b>ये भी पढ़ें: <a href="https://www.livehindustan.com/national/story-ncp-says-will-claim-to-form-government-tonight-or-saturday-morning-2862855.html">एनसीपी ने कहा- आज रात या शनिवार सुबह सरकार बनाने का दावा करेंगे पेश</a></b></p>
      <p>थोड़ी देर बाद एनसीपी और कांग्रेस ने साझा प्रेस कॉन्फ्रेंस की। इसमें कांग्रेस नेता और पूर्व मुख्यमंत्री पृथ्वीराज चव्हाण और एनसीपी से जयंत पाटिल शामिल हुए। चव्हाण ने कहा कि चर्चा अभी जारी है और कल इस पर दोबारा बैठक होगी। उधर, एनसीपी नेता प्रफुल्ल पटेल ने भी कहा कि कुछ मुद्दों पर अभी सहमति बाकी है। दूसरी ओर कांग्रेस के वरिष्ठ नेता अहमद पटेल ने कहा कि शुक्रवार की बैठक अधूरी रही, इसलिए शनिवार को दोबारा साझा बैठक बुलाई गई है।</p>
      <p><b>पांच साल मुख्यमंत्री</b><br/>सूत्रों के मुताबिक, शिवसेना का मुख्यमंत्री पूरे पांच साल के लिए बनेगा। दो उपमुख्यमंत्री कांग्रेस और एनसीपी के बनेंगे और दोनों पांच साल तक रहेंगे।</p>
      <p><b>मंत्रालय पर मंथन</b><br/>सरकार के नेतृत्व पर फैसला होने के बाद तीनों दलों के बीच मंत्रालयों के बंटवारे पर अंतिम चर्चा चल रही है। माना जा रहा है कि शनिवार को तीनों दल सरकार बनाने का दावा पेश करेंगे।</p>
      <p>
        <b>ये भी पढ़ें: <a href="https://www.livehindustan.com/national/story-jayant-patil-said-ncp-congress-fully-support-the-idea-of-forming-a-government-with-shiv-sena-2862941.html">'शिवसेना का साथ सरकार बनाने के विचार को राकांपा-कांग्रेस का समर्थन'</a></b>
      </p>
    </article>
  </body>
</html>