<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426269/exei-poly-dromo-mprosta"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-22T13:40:01+00:00"/>
    <meta property="og:title" content="Έχει πολύ δρόμο μπροστά…"/>
    <meta property="og:description" content="Έχουμε πει πολλές φορές ότι το φετινό πρωτάθλημα της Football League είναι πάρα πολύ δύσκολο διότι έχει πολλές ομάδες με άλλο …ειδικό βάρος και βαριά φανέλα. Είναι ομάδες οι οποίες μέχρι πριν μερικά χρόνια έπαιζαν ακόμα και στη Super League ενώ είναι ιδιαίτερα …μπαρουτοκαπνισμένες στη Β’ αλλά και στη Γ’ Εθνική. Μια από αυτές είναι ασφαλώς και ο Ιωνικός με τον οποίο έπαιζε πριν από μερικές ημέρες ο Διαγόρας. Η Νεάπολη είναι ίσως η πιο δύσκολη έδρα της κατηγορίας και ποτέ δεν μπορείς να είσαι σίγουρος δεδομένου ότι παίζουν ρόλο και άλλοι παράγοντες οι οποίοι στο ποδόσφαιρο είναι βασικοί."/>
  </head>
  <body>
    <article>
      <h1>Έχει πολύ δρόμο μπροστά…</h1>
      <address>
        <time datetime="2019-11-22T13:40:01+00:00">22 Nov 2019, 13:40</time>
      </address>
      <p>
        <b>Έχουμε πει πολλές φορές ότι το φετινό πρωτάθλημα της Football League είναι πάρα πολύ δύσκολο διότι έχει πολλές ομάδες με άλλο …ειδικό βάρος και βαριά φανέλα. Είναι ομάδες οι οποίες μέχρι πριν μερικά χρόνια έπαιζαν ακόμα και στη Super League ενώ είναι ιδιαίτερα …μπαρουτοκαπνισμένες στη Β’ αλλά και στη Γ’ Εθνική. Μια από αυτές είναι ασφαλώς και ο Ιωνικός με τον οποίο έπαιζε πριν από μερικές ημέρες ο Διαγόρας. Η Νεάπολη είναι ίσως η πιο δύσκολη έδρα της κατηγορίας και ποτέ δεν μπορείς να είσαι σίγουρος δεδομένου ότι παίζουν ρόλο και άλλοι παράγοντες οι οποίοι στο ποδόσφαιρο είναι βασικοί.</b>
      </p>
      <p>Μια ένταση στον πάγκο του Διαγόρα με τους φιλάθλους, μερικά …σφυρίγματα έδρας σε πλησιάζοντας προς το φινάλε και η μεγάλη πίεση από τον κόσμο σε ένα γήπεδο που ποτέ δεν θυμίζει …εκκλησία βέβαια, δεν θέλει και πολύ για να τα φέρει τούμπα όλα. Όπως και έγινε στο παιχνίδι του Διαγόρα. Ασφαλώς και η ήττα είναι πικρή με τον τρόπο που ήλθε αλλά είναι η πραγματικότητα και στο “στρατόπεδο” του Διαγόρα οφείλουν να την αντιμετωπίσουν και να κοιτάξουν την επόμενη ημέρα που περιλαμβάνει ακόμα ένα δύσκολο εκτός έδρας παιχνίδι, αυτή τη φορά με το Αιγάλεω.</p>
      <p>Το πρωτάθλημα δεν τελειώνει την 8η αγωνιστική, ούτε καν την 13η που τελειώνει ο πρώτος γύρος. Για να μην πούμε ούτε καν την 16η, την 17η ή και την 18η που θα οδεύουμε προς την τελική ευθεία. Είναι πολύ δύσκολο να προεξοφλήσει κανείς το οτιδήποτε. Μπορεί οι αγωνιστικές να είναι θεωρητικά λίγες όμως υπάρχει ακόμα δρόμος μπροστά. Ο Διαγόρας έχει δείξει ότι μπορεί να πρωταγωνιστήσει καθώς διαθέτει καλό ποδοσφαιρικό υλικό και έναν προπονητή που ξέρει πώς να πάει από τον καθένα το 100% της απόδοσής του. Επίσης γνωρίζει πολύ καλά τα δεδομένα της κατηγορίας. Αυτή τη στιγμή η απόσταση από την 1η θέση είναι μόνο έξι βαθμοί. Θα μπορούσε βέβαια να είναι τρεις αν ο Διαγόρας έπαιρνε το “διπλό”, όμως δεν έχει έρθει και η καταστροφή.</p>
      <p>Είναι μια απόσταση που ασφαλώς είναι στις δυνάμεις του Διαγόρα για να καλυφθεί. Και είναι δεδομένο ότι οι «κυανέρυθροι» θα κοιτάξουν να πάρουν το …αίμα τους πίσω με ένα “διπλό” στο Αιγάλεω που θα φέρει και πάλι άλλα δεδομένα στην κορυφή του βαθμολογικού πίνακα. Και εδώ θα είμαστε για να τα σχολιάσουμε και πάλι…</p>
      <p>Δραγάτης Δημήτρης</p>
    </article>
  </body>
</html>