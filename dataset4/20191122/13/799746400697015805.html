<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103379/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T13:34:08+00:00"/>
    <meta property="og:title" content="Греція закриє двері для мігрантів, які не мають права на притулок - прем'єр"/>
    <meta property="og:description" content="У міграційних таборах на грецьких островах зараз перебувають близько 37 тисяч мігрантів, що значно більше їх місткості."/>
  </head>
  <body>
    <article>
      <h1>Греція закриє двері для мігрантів, які не мають права на притулок - прем'єр</h1>
      <address>
        <time datetime="2019-11-22T13:34:08+00:00">22 Nov 2019, 13:34</time>
      </address>
      <p>Греція збільшить кількість прикордонників, щоб "закрити двері" для мігрантів, які не мають права на притулок.</p>
      <p>Про це заявив грецький прем'єр-міністр Кіріакос Міцотакіс, повідомляє "Європейська правда" з посиланням на<a href="http://www.ekathimerini.com/"> Ekathimerini</a>.</p>
      <p>Міцотакіс заявив парламенту, що він схвалив набір ще 400 прикордонників на сухопутному кордоні Греції з Туреччиною і ще 800 для островів. Він також сказав, що Греція модернізує свої морські патрульні операції.</p>
      <p>"В Греції раді тільки тим, кого ми обираємо. Небажані особи будуть повернуті. Ми назавжди закриємо двері для торговців людьми, і для тих, хто хоче приїхати, не маючи права на притулок", - сказав Міцотакіс.</p>
      <p>Греція була головними воротами в Європейський Союз для більш ніж мільйона мігрантів, які рятувалися від сирійського конфлікту в 2015-16 роках.</p>
      <p>У міграційних таборах на грецьких островах зараз перебувають близько 37 тисяч мігрантів, що значно більше їх місткості.</p>
      <p>Цього тижня Греція оголосила про плани<b><a href="https://www.eurointegration.com.ua/news/2019/11/20/7103283/"> закрити</a></b> свої три найбільші міграційні табори та замінити їх об'єктами попереднього утримання на материку. Уряд хоче перевезти до 20 000 людей на материк до кінця року.</p>
    </article>
  </body>
</html>