<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/trucker-aangevallen-door-asielzoekers-met-speren-en-machetes/"/>
    <meta property="og:site_name" content="SCEPTR"/>
    <meta property="article:published_time" content="2019-11-22T13:39:19+00:00"/>
    <meta property="og:title" content="Trucker aangevallen door asielzoekers met speren en machetes"/>
    <meta property="og:description" content="Woensdagnacht is opnieuw een vrachtwagenchauffeur aangevallen door een groep agressieve asielzoekers. Ze waren gewapend met speren."/>
  </head>
  <body>
    <article>
      <h1>Trucker aangevallen door asielzoekers met speren en machetes</h1>
      <address><time datetime="2019-11-22T13:39:19+00:00">22 Nov 2019, 13:39</time> by <a rel="author" href="https://sceptr.net/author/tomlallemand/" target="_blank">Tom Lallemand</a></address>
      <p>
        <b>Woensdagnacht is opnieuw een vrachtwagenchauffeur aangevallen door een groep agressieve transitmigranten. De asielzoekers probeerden eerst in de vrachtwagen te klimmen, maar toen dat niet lukte vielen ze de chauffeur aan met speren en machetes. Wegens personeelstekort kon de politie amper één patrouille ter plaatse sturen. <a href="https://www.nieuwsblad.be/cnt/dmf20191121_04729132?articlehash=678C0CC69A4033BE2F7FDAA63D4BC1F7312E8C80D1BE037F917FA459BF460B434FB601622B02178E152AEF52F63B714E0B23B47E66189D4B700E69475A8FA26F">Dat meldt Het Nieuwsblad</a>. </b>
      </p>
      <p>De problematiek van illegalen die via onze snelwegen Groot-Brittannië willen bereiken, sleept al jaren aan. Geweld en agressie jegens vrachtwagenchauffeurs en politie door die zogenaamde ‘transitmigranten’ zijn schering en inslag op tientallen van snelwegparkings tussen Brussel en de kust. Vrachtwagenchauffeurs en transportbedrijven <a href="https://sceptr.net/2018/01/transitmigranten-truckers-bang/">trokken al meermaals aan de alarmbel</a>, zonder veel resultaat. </p>
      <h3>Asielzoekers steeds gewelddadiger</h3>
      <p>Enkele dagen geleden raakte al bekend dat een Belgische vrachtwagenchauffeur beschoten werd door transitmigranten, woensdagnacht kostte het probleem opnieuw bijna het leven van een trucker. De chauffeur was aan het slapen op een snelwegparking langs de E40, toen hij plots geritsel hoorde aan zijn vrachtwagen. Toen hij ging kijken wat er gebeurde, botste hij op een groep Afrikaanse asielzoekers. </p>
      <p>Die transitmigranten keerden zich vervolgens tegen de chauffeur. <i>“Ze vielen hem aan met speren, staven en machetes”</i>, stellen politiebronnen aan Het Nieuwsblad. De chauffeur vluchtte terug naar zijn cabine, maar de agressieve asielzoekers lieten het daar niet bij. Ze sloegen met metalen staven door de voorruit van de vrachtwagen en probeerden de chauffeur te verwonden. </p>
      <p>Omdat de toestand levensbedreigend was, zou de politie met minstens twee patrouilles ter plaatse moeten gaan. <i>“Alleen: er was maar één patrouille voorhanden. Een gevolg van de besparingen”</i>, vertelt de politiebron. <i>“Onze collega’s moesten – volgens het boekje – eigenlijk wachten op versterking die uit Anderlecht moest komen blijkbaar, zo’n 65 kilometer daarvandaan. Maar omdat we die chauffeur toch niet konden laten molesteren is die éne patrouille dan toch ter plekke gegaan.”</i></p>
      <p>Ter plaatse trof de politie noch de vrachtwagenchauffeur, noch de groep transitmigranten aan. De vrachtwagenchauffeur was erin geslaagd weg te vluchten met zijn vrachtwagen en stond iets verderop op de pechstrook geparkeerd. <i>“De man was compleet in shock. De bende die de man aangevallen had, was dan al verdwenen”</i>, klinkt het. </p>
      <p>Bij politievakbond VSOA reageert men misnoegd.<i> “De personeelstekorten bij de wegpolitie lopen op tot vijftig procent. We vrezen echt dat er eerst doden moeten vallen vooraleer de agenten die nog overblijven, versterking krijgen om dit soort gevaarlijke fenomenen aan te pakken. Het aantal incidenten is niet meer te tellen. Het wordt ook steeds gewelddadiger”</i>, aldus Vincent Houssin van VSOA.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/vrachtwagenchauffeur-iepers-bedrijf-beschoten-door-asielzoekers/"/>
        <a href="https://sceptr.net/2019/11/staking-in-gevangenis-nadat-2-geradicaliseerden-10-cipiers-verwonden/"/>
        <a href="https://sceptr.net/2019/11/straf-voor-waarschuwingsschot-al-ingetrokken-maar-wegpolitie-staakt-verder/"/>
      </related>
    </article>
  </body>
</html>