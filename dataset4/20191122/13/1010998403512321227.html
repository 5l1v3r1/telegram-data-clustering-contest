<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/ungarskata-upravljavashta-partija-fides-mozhe-da-napusne-enp.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T13:54:00+00:00"/>
    <meta property="og:title" content="Унгарската управляваща партия Фидес може да напусне ЕНП"/>
    <meta property="og:description" content="Партията не получи покана за двудневния конгрес в Хърватия"/>
  </head>
  <body>
    <article>
      <h1>Унгарската управляваща партия Фидес може да напусне ЕНП</h1>
      <h2>Партията не получи покана за двудневния конгрес в Хърватия</h2>
      <address>
        <time datetime="2019-11-22T13:54:00+00:00">22 Nov 2019, 13:54</time>
      </address>
      <p>Унгарската управляваща партия Фидес може да напусне Европейската народна партия (ЕНП), заяви премиерът Виктор Орбан, цитиран от Ройтерс. </p>
      <p>Партията не получи покана за двудневния конгрес на ЕНП в Хърватия тази седмица.</p>
      <p>ЕНП преустанови временно през март членството на Фидес заради опасения, породени от популистките антиимигрантски кампании на Орбан, подкопаването на правовата държава, свободата на печата и правата на малцинствата при неговото управление. </p>
      <p>Европейският консервативен блок каза, че ще проучи условията в Унгария и ще реши дали да остави Фидес в редиците си.</p>
      <p>Виктор Орбан даде днес интервю за унгарското обществено радио. "Запазваме членството си замразено", каза той. "Ще изчакаме ЕНП да изрази ясно възгледите и плановете си и тогава ще вземем решение", добави той.</p>
      <p>Орбан коментира още, че ЕНП е направила завой наляво - нещо, което новият лидер Доналд Туск трябва да спре, или в противен случай ще загуби Фидес.</p>
    </article>
  </body>
</html>