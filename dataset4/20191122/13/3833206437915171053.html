<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/6-klasa-v-Plovdiv-bez-hartieni-uchebnici-915943"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T13:03:00+00:00"/>
    <meta property="og:title" content="6 класа в Пловдив без хартиени учебници"/>
    <meta property="og:description" content="&quot;Пловдив е лидер в иновациите в публичното образование. Гордеем се с постиженията на първия клас уче..."/>
  </head>
  <body>
    <article>
      <h1>6 класа в Пловдив без хартиени учебници</h1>
      <address>
        <time datetime="2019-11-22T13:03:00+00:00">22 Nov 2019, 13:03</time>
      </address>
      <p>"Пловдив е лидер в иновациите в публичното образование. Гордеем се с постиженията на първия клас ученици, които се обучават изцяло дигитално, на лаптопи“. Това заяви заместник-кметът <a href="https://www.plovdiv24.bg/novini/persons/4477.html">Стефан Стоянов</a> при откриването на годишната "Академия за лидери в образованието“ на фондация Америка за България. Той припомни, че проектът стартира в ЕГ "Иван Вазов“. От началото на тази учебна година общо 6 класа в 5 пловдивски училища вече не ползват хартиени учебници. Плановете на Община Пловдив догодина да станат общо 10“.</p>
      <p>На днешния форум среща си дават учители и директори на училища от цялата страна, като освен обмяна на добри практики, се анализират резултати и постижения от включване на новости в образователния процес.</p>
      <p>"От миналата година всички общински училища са с активирани облачни технологии, дигитализация на учебния процес чрез използване на Google G-suite, Microsoft 365“, конкретизира <a href="https://www.plovdiv24.bg/novini/persons/4477.html">Стефан Стоянов</a> и допълни: "С имейл, име и парола учениците могат да стигнат до своите учебници и домашни от всяко едни кътче на света“.</p>
      <p>По думите му иновацията и промяната на образователната система е фундаментът на 21 век. "Много неща се случиха в последните 10 години в образователната система в България, но системата е относително скучна за учениците, а новите технологии привличат вниманието на децата в класната стая“.</p>
      <p>Вече 8 години фондация "Америка за България“ реализира програми в подкрепа на българските училища, които влизат в учебния процес, като се прави обмен на учители и директори между България и САЩ. Целта е подобряване на крайните резултати на учениците и тяхното преживяване в училище.</p>
      <p>Община Пловдив освен че се грижи за сградния фонд на училищата, реализира успешни проекти, с които учебните заведения могат да кандидатстват за технологично оборудване, да се включват в програмата "Иновативни училища“ и други.</p>
      <p>Заместник-кметът <a href="https://www.plovdiv24.bg/novini/persons/4477.html">Стефан Стоянов</a> не пропусна да отбележи използването на алтернативните методи в началната и предучилищна педагогика в Пловдив - този на Мария Монтесори, при който са включени вече 11 образователни институции, 7 детски градини 2 училища и ясли. Над 110 обучени преподаватели и над 750 обхванати деца, които работят ежедневно в такива групи.</p>
      <p>"Резултатите са изумителни от гледна точка на агресията, интеграцията и бързо напредване в силните страни на всяко едно дете. Така изграждаме уверени млади хора и по-отговорно общество“, заключи заместник-кметът.</p>
      <p>Семинарът се провежда в рамките на три дни в Пловдив, като сред водещите лектори са Елис Скоуп и Рима Шор от Педагогически колеж "Банк Стрийт“, Ню Йорк. Техният акцент е свързан с планиране на посещенията извън училище с учебна цел чрез използване на ресурсите на различни културни и обществени институции.</p>
      <p>"Академия за лидери в образованието“ се осъществява в партньорството между "Педагогическия факултет“ на ПУ "Паисий Хилендарски“, колежа "Банк Стрийт“ и Колумбийския университет.</p>
    </article>
  </body>
</html>