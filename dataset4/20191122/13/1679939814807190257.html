<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/se-va-ieftini-sau-nu-tariful-la-gaz-ce-spune-directorul-moldovagaz_3059843.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T13:30:11+00:00"/>
    <meta property="og:title" content="SE VA IEFTINI sau NU tariful la gaz?! Ce spune Directorul MoldovaGaz"/>
    <meta property="og:description" content="Directorul"/>
  </head>
  <body>
    <article>
      <h1>SE VA IEFTINI sau NU tariful la gaz?! Ce spune Directorul MoldovaGaz</h1>
      <address><time datetime="2019-11-22T13:30:11+00:00">22 Nov 2019, 13:30</time> by <a rel="author">PUBLIKA.MD</a></address>
      <p><b>Directorul "MoldovaGaz" se arată sceptic faţă de o posibilă reducere a tarifului, după ce premierul Ion Chicu a anunţat că, din 2020, ţara noastră va cumpăra gaz mai ieftin din Federaţia Rusă.</b> Asta pentru că, spune Vadim Ceban, pe parcursul ultimilor ani, la MoldovaGaz s-au acumulat devieri financiare negative. În aceste condiţii, nu este clar dacă instituţia va depune o cerere de revizuire a tarifului către Agenţia Naţională pentru Reglementare în Energetică. </p>
      <p>"Noi urmează să calculăm, având în vedere că mai avem şi devieri financiare negative, care au fost acumulate în perioada anilor 2018 - 2019. De aceea, nu pot să vă spun acum cu precizie dacă vom adresa sau nu la ANRE cu privire la revizuirea tarifelor", a declarat Vadim Ceban, director S.A. "MoldovaGaz". <br/><br/><b>În acelaşi timp, reprezentanţii ANRE spun că tarifele la gaz ar putea fi revizuite numai dacă MoldovaGaz va trimite o solicitare în acest sens. </b><br/><br/>"Din momentul depunerii acestei solicitări, ANRE va publica, timp de zece zile, solicitarea pe site, ca să fie informaţie publică şi toţi cetăţenii să vadă care este solicitarea operatorului şi, respectiv, timp de 180 de zile, conform legii cu privire la Gazele Naturale, specialiştii din cadrul agenţiei vor veni cu o informaţie, iar în cadrul unei şedinţe publice, consiliul de administraţie va vota preţurile pentru consumatori", a spus Galina Sanduța, purtător de cuvânt ANRE.<br/><br/><b>În acelaşi timp, expertul în energetică Victor Parlicov spune că nu există temei ca tariful pentru consumatorii finali să fie micşorat. </b><br/><br/>"Eu nu văd temei pentru reducerea tarifelor în cazul dat. Doar dacă se apreciază leul moldovenesc foarte puternic faţă de dolarul american, doar în acest caz ar putea exista temeiuri şi acelea, nu imediate, pentru revizuirea tarifelor în sensul micşorării", a zis Victor Parlicov, expert în energetică.<br/><br/>L-am întrebat pe Vadim Ceban şi despre datoriile pe care le are ţara noastră faţă de Federaţia Rusă, pentru livrarea de gaze naturale. Este vorba despre 443 de milioane de dolari, datorii istorice ale consumatorilor de pe malul drept al Nistrului şi încă 6,2 miliarde ale celor din stânga Nistrului. Vicepremierul rus Dmitrii Kozak a anunţat, anterior, ca aceste restanţe ar putea fi incluse în preţul de import al gazelor. <br/><br/>"Acest lucru nu vi-l pot spune, pentru că vizează mai mult, nemijlocit, acţionarul acestor întreprinderi, adică statul, în numele Ministerului Economiei şi Infrastructurii şi aceste lucruri trebuie să fie discutate în cadrul negocierilor bilaterale la nivel inclusiv de Guverne ale celor două state", a declarat Vadim Ceban, director S.A. "MoldovaGaz".  <br/><br/>În prezent, Republica Moldova cumpără gaz din Rusia la un preţ de 235 de dolari pentru o mie de metri cubi. După reducerea anunţată de premierul Chicu, ţara noastră va cumpăra o mie de metri cubi de gaz cu aproximativ 173 de dolari.</p>
      <p>În prezent, consumatorul final plăteşte 5 lei şi 64 de bani pentru un metru cub de gaze, inclusiv TVA, dacă în decurs de o lună consumul nu depăşeşte 30 metri cubi. Dacă foloseşte mai mult, atunci plăteşte 5 lei şi 87 de bani pentru un metru cub de gaze.</p>
      <blockquote>
        <b>CITEȘTE ȘI: <a href="https://www.publika.md/guvernul-da-asigurari-ca-vom-avea-gaz-la-iarna_3059790.html">Guvernul dă asigurări că vom avea gaz la iarnă</a></b>
      </blockquote>
    </article>
  </body>
</html>