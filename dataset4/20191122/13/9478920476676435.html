<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/roi-idiseon/antidraseis-ton-kommaton-gia-tin-antiparathesi-stin-ora-toy-prothypoyrgoy/"/>
    <meta property="og:site_name" content="ert.gr"/>
    <meta property="article:published_time" content="2019-11-22T13:49:45+00:00"/>
    <meta property="og:title" content="Αντιδράσεις των κομμάτων για την αντιπαράθεση στην «Ώρα του Πρωθυπουργού»"/>
    <meta property="og:description" content="Σε σχόλιό του, το Γραφείο Τύπου του ΚΚΕ για την αντιπαράθεση του Πρωθυπουργού Κυριάκου Μητσοτάκη με τον αρχηγό της Αξιωματικής Αντιπολίτευσης Αλέξη Τσίπρα στη Βουλή, σχετικά με τη διαφθορά αναφέρει: «ΝΔ και ΣΥΡΙΖΑ, που κοκορομαχούν στη Βουλή για τη διαφθορά και τη διαπλοκή, είναι οι ίδιοι που αρνούνται πεισματικά την πρόταση του ΚΚΕ για την –επιτέλους– κατάργηση του νόμου περί ευθύνης υπουργών, ώστε να ισχύει ό,τι και για τους απλούς πολίτες. Είναι επίσης οι ίδιοι, που στις αναθεωρήσεις του Ποινικού Κώδικα, μια με ΝΔ και μια με ΣΥΡΙΖΑ, ενσωμάτωσαν διατάξεις που αντικειμενικά διευκολύνουν το μεγάλο έγκλημα.»"/>
  </head>
  <body>
    <article>
      <h1>Αντιδράσεις των κομμάτων για την αντιπαράθεση στην «Ώρα του Πρωθυπουργού»</h1>
      <address><time datetime="2019-11-22T13:49:45+00:00">22 Nov 2019, 13:49</time> by <a rel="author">Ρούλα Κρικώνη</a></address>
      <p>Σε σχόλιό του, το <b>Γραφείο Τύπου του ΚΚΕ</b> για την αντιπαράθεση του Πρωθυπουργού Κυριάκου Μητσοτάκη με τον αρχηγό της Αξιωματικής Αντιπολίτευσης Αλέξη Τσίπρα στη Βουλή, σχετικά με τη διαφθορά αναφέρει: «ΝΔ και ΣΥΡΙΖΑ, που κοκορομαχούν στη Βουλή για τη διαφθορά και τη διαπλοκή, είναι οι ίδιοι που αρνούνται πεισματικά την πρόταση του ΚΚΕ για την –επιτέλους– κατάργηση του νόμου περί ευθύνης υπουργών, ώστε να ισχύει ό,τι και για τους απλούς πολίτες. Είναι επίσης οι ίδιοι, που στις αναθεωρήσεις του Ποινικού Κώδικα, μια με ΝΔ και μια με ΣΥΡΙΖΑ, ενσωμάτωσαν διατάξεις που αντικειμενικά διευκολύνουν το μεγάλο έγκλημα.»</p>
      <p>Και συνεχίζει η ανακοίνωση : «Η ΝΔ φρόντισε να επεκτείνει την “προστασία” σε όσους εμπλέκονται στο ξέπλυμα μαύρου χρήματος, περιορίζοντας το χρόνο δέσμευσης των περιουσιακών τους στοιχείων και στους τραπεζίτες, προβλέποντας να έχουν μόνο οι ίδιοι τη δυνατότητα να ασκηθεί ποινική δίωξη σε στελέχη τους που εμπλέκονται σε υποθέσεις απιστίας.<br/>Ο δε ΣΥΡΙΖΑ ως κυβέρνηση φρόντισε να μετατρέψει από κακούργημα σε πλημμέλημα τις περιπτώσεις κατάχρησης δημοσίου χρήματος, μειώνοντας προκλητικά τις ποινές.</p>
      <p><b>Η Ελληνική Λύση</b> σε ανακοίνωσή της αναφέρει«Την ώρα που η Νέα Δημοκρατία επιδιώκει να κτιστούν τζαμιά και σπίτια για τους λαθροεισβολείς στις νέες δομές που εξήγγειλε, ο αυστριακός καγκελάριος έδωσε εντολή να κλείσουν τα τζαμιά και να απελαύνονται από την Αυστρία όσοι μπαίνουν παράνομα», και συνεχίζει:</p>
      <p>«Η Νέα Δημοκρατία είναι ελληνοφοβική και θέλει την Ελλάδα πολυπολιτισμική! Η Ελληνική Λύση θέλει την Ελλάδα ανεκτική, αλλά ελληνική και χριστιανική».</p>
      <p>Σε άλλη ανακοίνωσή της η Ελληνική Λύση και με αφορμή τη σημερινή συνεδρίαση στη Βουλή κατηγορεί τον πρωθυπουργό αλλά και τον κ. Τσίπρα, πως «έστησαν σόου στη Βουλή με δήθεν συγκρούσεις».</p>
      <p>«Δεν μας λένε όμως που ακριβώς διαφωνούν! Διαφωνούν στο Σκοπιανό; Όχι! Διαφωνούν στην λαθροεισβολή; Όχι! Ας σταματήσουν τις αστειότητες γιατί απλά συμφωνούν σε όλα και ας λένε ότι διαφωνούν», αναφέρει η Ελληνική Λύση.</p>
      <p>Πηγή: ΑΠΕ-ΜΠΕ</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/eidiseis/ellada/politiki/eniaia-politiki-asyloy-stin-eyropi-o-stochos-tis-ellinikis-kyvernisis-antidraseis/"/>
        <a href="https://www.ert.gr/eidiseis/ellada/politiki/d-koytsoympas-na-dynamosei-i-syllogiki-drasi-o-agonas-i-diekdikisi-gia-ta-aytonoita/"/>
        <a href="https://www.ert.gr/perifereiakoi-stathmoi/komotini/anakoinosi-kalesma-toy-kke-an-m-thrakis-gia-to-metanasteytiko/"/>
        <a href="https://www.ert.gr/eidiseis/ellada/politiki/n-papanastasis-na-dosei-i-kyvernisi-taxidiotika-eggrafa-se-prosfyges-metanastes-audio/"/>
        <a href="https://www.ert.gr/perifereiakoi-stathmoi/kavala/kavala-ekdilosi-toy-kke/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/periodeia-tis-laikis-syspeirosis-stis-pligeises-perioches/"/>
      </related>
    </article>
  </body>
</html>