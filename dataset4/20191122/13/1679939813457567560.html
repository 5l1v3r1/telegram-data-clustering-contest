<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/ce-spun-medicii-despre-starea-copilului-stropit-cu-benzina-si-incendiat-de-propriul-tata-politia-a-pornit-un-proces-penal_3059846.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-22T13:46:21+00:00"/>
    <meta property="og:title" content="Ce spun medicii despre starea copilului stropit cu benzină şi incendiat de propriul tată. Poliţia a pornit un proces penal"/>
    <meta property="og:description" content="Copilul de şapte ani din raionul Anenii Noi, stropit cu benzină şi incendiat de tatăl său vitreg, se simte mai bine şi va primi tratament la domiciliu. Declaraţia a fost făcută pentru Publika TV, de către purtătorul de cuvânt al spitalului Emilian Coţaga"/>
  </head>
  <body>
    <article>
      <h1>Ce spun medicii despre starea copilului stropit cu benzină şi incendiat de propriul tată. Poliţia a pornit un proces penal</h1>
      <address><time datetime="2019-11-22T13:46:21+00:00">22 Nov 2019, 13:46</time> by <a rel="author">PUBLIKA.MD</a></address>
      <p><b>Copilul de şapte ani din raionul Anenii Noi, stropit cu benzină şi incendiat de tatăl său vitreg, se simte mai bine şi va primi tratament la domiciliu.</b> Declaraţia a fost făcută pentru Publika TV, de către purtătorul de cuvânt al spitalului Emilian Coţaga din Capitală, Maxim Cazacu.</p>
      <p>După două săptămâni de la incident, <b>mama şi copilul au ajuns în sfârşit la Chişinău</b>. După ce a fost examinată de medicii din raion, astăzi, responsabilii de la Direcţia asistenţă socială Anenii Noi i-au pus la dispoziţie un mijloc de transport, ca să vină în Capitală. <b>Într-un final, minorul a fost consultat de medicii Spitalului Emil Coţaga, care au constatat că nu este nevoie de spitalizare, deoarece rana a început să se cicatrizeze.</b></p>
      <p>Pe marginea acestui caz a fost pornit un proces penal. <b>După ce va fi efectuată expertiza medico-legală, va fi stabilită gravitatea leziunilor şi va fi făcută analiza psihologică a copilului, oamenii legii vor decide cine şi cum va fi tras la răspundere.</b></p>
      <p>Anterior, copilul le-a spus asistentului social din localitate şi oamenilor legii că ar fi fost incediat de tatăl său vitreg, în vârstă de 27 de ani.</p>
      <p>Amintim că incidentul a avut loc în data de opt noiembrie. Atunci, suspectul, aflat în stare de ebrietate, l-ar fi stropit pe băiat cu benzină şi i-ar fi dat foc. <b>Cazul a ajuns în vizorul oamenilor legii peste trei zile, iar mama copilului a mers la spital abia a doua zi.</b> Oamenii legii nu pot spune încă dacă femeia va fi sau nu trasă la răspundere.</p>
      <related>
        <h4>Pe aceeaşi temă</h4>
        <a href="https://www.publika.md/politia-face-precizari-privind-unele-cazuri-de-rapire-a-copiilor-pe-teritoriul-tarii_3059347.html"/>
        <a href="https://www.publika.md/strigat-de-disperare-o-mama-si-copilul-ei-au-disparut-fara-urma-rudele-cer-ajutor-foto_3059348.html"/>
        <a href="https://www.publika.md/detalii-socante-in-cazul-copilului-din-aneni-noi-stropit-cu-benzina-de-propriul-tata-ce-spun-autoritatile-si-satenii_3059776.html"/>
      </related>
    </article>
  </body>
</html>