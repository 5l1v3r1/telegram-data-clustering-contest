<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/sporty-zimowe/skoki-narciarskie/skoki-narciarskie-alexander-stockl-ryoyu-pokazal-ze-wciaz-jest-silny-i-trudno-z-nim/0cet1h5"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T13:08:40+00:00"/>
    <meta property="og:title" content="Stöckl: Ryoyu pokazał, że wciąż jest silny i trudno z nim walczyć"/>
    <meta property="og:description" content="Austriacki trener Alexander Stöckl prowadzi reprezentację Norwegii od marca 2011 roku. Lista sukcesów jego zawodników jest imponująca, a są tam m.in. Kryształowa Kula, złota mistrzostw świata i igrzysk olimpijskich. Poprzedni sezon nie wyszedł jednak Norwegom tak, jak chcieli. Indywidualnie najlepszy w Pucharze Świata był Robert Johansson, ale skończył cykl dopiero na szóstym miejscu. W Pucharze Narodów Norwegowie zajęli ledwie piąte miejsce. Z mistrzostw świata w Seefeld medale przywieźli Johansson i Andreas Stjernen, ale po konkursie drużyn mieszanych. Indywidualnie i w „klasycznej” drużynówce na podium wchodzili inni. Teraz wszystko ma wrócić do normy i Norwegowie znowu chcą być wielcy, choć Stöckl zaznacza, że zna siłę rywali, w tym Biało-Czerwonych."/>
  </head>
  <body>
    <article>
      <h1>Stöckl: Ryoyu pokazał, że wciąż jest silny i trudno z nim walczyć</h1>
      <address><time datetime="2019-11-22T13:08:40+00:00">22 Nov 2019, 13:08</time> by <a rel="author" href="https://www.przegladsportowy.pl/autorzy/kamil-wolnicki" target="_blank">Kamil Wolnicki</a></address>
      <p>
        <b>Austriacki trener Alexander Stöckl prowadzi reprezentację Norwegii od marca 2011 roku. Lista sukcesów jego zawodników jest imponująca, a są tam m.in. Kryształowa Kula, złota mistrzostw świata i igrzysk olimpijskich. Poprzedni sezon nie wyszedł jednak Norwegom tak, jak chcieli. Indywidualnie najlepszy w Pucharze Świata był Robert Johansson, ale skończył cykl dopiero na szóstym miejscu. W Pucharze Narodów Norwegowie zajęli ledwie piąte miejsce. Z mistrzostw świata w Seefeld medale przywieźli Johansson i Andreas Stjernen, ale po konkursie drużyn mieszanych. Indywidualnie i w „klasycznej” drużynówce na podium wchodzili inni. Teraz wszystko ma wrócić do normy i Norwegowie znowu chcą być wielcy, choć Stöckl zaznacza, że zna siłę rywali, w tym Biało-Czerwonych.</b>
      </p>
      <p>
        <a href="https://plebiscyt.przegladsportowy.pl/">Głosuj na sportowca roku i walcz o główną nagrodę, nowe BMW serii 3 &gt;&gt;</a>
      </p>
      <p>
        <b>Kamil Wolnicki: Jest pan gotowy...</b>
      </p>
      <p><b>Alexander Stöckl: </b>Tak, zaczynajmy.</p>
      <p>
        <b>Chciałem spytać, czy jest pan gotowy na rozpoczęcie sezonu.</b>
      </p>
      <p>A! Muszę być, przecież zaraz zaczynamy. Wszystko wygląda nieźle, zespół prezentuje dobry poziom. Oczywiście nie ma Andreasa Fannemela, który leczy kontuzję (Norweg upadł podczas treningu przed inauguracją Letniego Grand Prix 2019 na skoczni w Wiśle, zerwał więzadła krzyżowe i uszkodził łąkotkę – przeszedł skomplikowaną operację i straci sezon – przyp. red.). Wrócił Daniel-Andre Tande i wygląda nieźle.</p>
      <p>
        <b>Czego pan oczekuje po tym sezonie? Pytam, bo poprzedni nie był taki, na jaki pan liczył.</b>
      </p>
      <p>Oczywiście, że nie był tak dobry, jak chciałem. Wierzę, że zaczniemy lepiej niż przed rokiem. Nasi najlepsi skoczkowie już są w wysokiej formie. Celem jest Turniej Czterech Skoczni, chcemy być tam na podium. Mam zespół z wielkim potencjałem. Są w nim zawodnicy z doświadczeniem, ale i młodzi, bardzo ambitni i utalentowani. Taka kombinacja daje pozytywne efekty, bo wszyscy wzajemnie się napędzają. Młodzież popycha w rozwoju starszych, podczas lata widziałem w tym dużo entuzjazmu i radości.</p>
      <p>
        <b>Zmienił pan coś w przygotowaniach? Przed rokiem opowiadał pan o długim czasie, jaki spędziliście w tunelu aerodynamicznym.</b>
      </p>
      <p>Teraz też korzystaliśmy z tej formy przygotowań. Pojawiły się jednak nowe kwestie. Myślę, że podnieśliśmy jakość pracy. Zmieniliśmy część ludzi wokół kadry, mamy dodatkowych trenerów, którzy pracują w Oslo z Mariusem Lindvikiem i Tandem oraz siedmioma skoczkami z kadry B, której szefem został Andreas Vilberg.</p>
      <p>
        <b>Kto będzie liderem pana kadry?</b>
      </p>
      <p>Cóż, myślę, że w tej chwili najlepiej skacze Tande, choć jeszcze nie osiągnął całkiem stabilnej formy. Nie skakał za dużo latem, ale już pokazuje naprawdę dobre próby. Lindvik w Klingenthal na zakończenie cyklu LGP był mocny. Do formy wraca Robert Johansson. Ostatnie tygodnie były dla niego naprawdę dobre.</p>
      <p>
        <a href="https://literia.pl/najlepsze-sportowe-historie?utm_source=content&amp;utm_campaign=%5Bcontent%5D%5Bps%5Dreportaz">Sukcesy, porażki, dramaty. Kilkadziesiąt fascynujących podróży po świecie sportu. „Najlepsze sportowe historie” – reportaże „Przeglądu Sportowego”. Zamów już dziś! &gt;&gt;</a>
      </p>
      <p>
        <b>Co stawia pan najwyżej wśród celów na sezon? Pytam, bo jest Turniej Czterech Skoczni, klasyfikacja generalna Pucharu Świata, Puchar Narodów, mistrzostwa świata w lotach...</b>
      </p>
      <p>Turniej oczywiście będzie bardzo ważny. Chcemy tam prezentować bardzo wysoki poziom. Byłoby optymalnie, gdyby już przed rozpoczęciem tej imprezy dwóch naszych skoczków było w stanie wygrywać konkursy. Chcemy też oczywiście skończyć sezon na wyższej niż ostatnio pozycji w Pucharze Narodów. No i loty, wiadomo!</p>
      <p>
        <b>Myśli pan, że Ryoyu Kobayashi może zdominować drugi sezon z rzędu, czy to, co robił w poprzednim, już się raczej nie powtórzy?</b>
      </p>
      <p>Może to znowu zrobić. Latem w Hakubie pokazał, że wciąż jest silny i trudno z nim walczyć.</p>
      <p>
        <b>Pytam, bo czasem się zastanawiam, czy nie za bardzo poczuł się gwiazdą. Do tego od dawna mówi się, że nie jest tytanem pracy.</b>
      </p>
      <p>Słyszałem takie plotki, ale nie jestem w środku, więc trudno mi się do tego odnieść. A co do reszty, to nie wiem też, jak trenuje w domu. Wszystkiego dowiemy się w trakcie sezonu, czyli już za chwilę.</p>
      <p>
        <b>Kto jeszcze będzie silny?</b>
      </p>
      <p>Dawid Kubacki, tak myślę. Ma za sobą świetne lato, a wiadomo, że zimą też potrafi skakać. Do tego Kamil Stoch, jestem pewny, że znowu zobaczymy go w czołówce. Przypuszczam, że Austriacy pokażą klasę, Niemcy potrzebują czasu, bo pracują z nowym trenerem, ale ich też będziemy widzieć w walce o najwyższe miejsca. No i Japończycy jako zespół!</p>
      <p>
        <b>Słyszał pan o nowych butach polskich skoczków?</b>
      </p>
      <p>Nie za bardzo.</p>
      <p>
        <b>Podobno personalizowany sprzęt, jakim dysponują Polacy, może bardzo mocno wpłynąć na wyniki. Adam Małysz mówi, że to ogromna zmiana. Myśli pan, że takie rzeczy są jeszcze możliwe, czy raczej chodzi o to, żeby wybić rywali z rytmu i wprowadzić w ich szeregi trochę nerwów?</b>
      </p>
      <p>Nie mam pojęcia, przekonamy się. Każdy czegoś szuka w kombinezonach, nartach czy butach. My też pracujemy nad swoimi rozwiązaniami w kwestii sprzętu. Nie chodzi o nic przełomowego, ale szukamy. Trudno dzisiaj powiedzieć, w którym elemencie sprzętu są największe rezerwy. Kluczem do efektywności takich poszukiwań jest znalezienie czegoś, co będzie odpowiadało sportowcowi. Nie ma jednego rozwiązania. To, co jednemu odpowiada idealnie, drugiemu może w ogóle nie pasować. Trzeba szukać równowagi.</p>
      <h3>Zobacz także</h3>
      <figure>
        <img src="https://ocdn.eu/pulscms-transforms/1/CBlk9kpTURBXy83ZTBlYWExYmYzMGE1NGEyYzY0YTRiZGMzZDc5ODhmMi5qcGeSlQLM8ADCw5UCAM0C-MLDgaEwAQ"/>
      </figure>
      <p>
        <a href="https://www.przegladsportowy.pl/sporty-zimowe/skoki-narciarskie/skarb-kibica-narciarstwo-klasyczne-w-piatek-z-przegladem-sportowym/9zdepth">Nie przegap! Gratka dla kibiców skoków i biegów narciarskich. W piątek 22 listopada z „PS”</a>
      </p>
      <p>
        <b>Skoro rozmawiamy o Polakach, to naprawdę myśli pan, że nasz wiekowy już zespół wciąż może poprawiać wyniki, czy powinien się skupić na tym, co już osiągnął i starać się utrzymać poziom?</b>
      </p>
      <p>Na pewno nie są za starzy i mogą być coraz lepsi. Proszę popatrzeć na wyniki latem. Wciąż boimy się Polaków, bo to silna ekipa.</p>
      <p>
        <b>Od kilku lat rozmawiamy przed sezonem i zawsze zastanawiam się, skąd taki Stoch czerpie motywację.</b>
      </p>
      <p>On kocha skoki, po prostu. To jego największy atut, bo widać, że chce być coraz lepszy. Nie chodzi o medale, a rozwój osobisty.</p>
      <p>
        <b>Brzmi logicznie, ale sądzę, że Simon Ammann też kocha skoki, a jednak nie osiąga tak dobrych wyników.</b>
      </p>
      <p>To jest zawsze indywidualna sprawa i tak naprawdę trudno powiedzieć, dlaczego jednemu coś wychodzi bardzo dobrze, a drugiemu nie.</p>
      <related>
        <a href="http://onet.tv/s/przegladsportowy/85-plebiscyt-ps-czworka-podwojna-kobiet/4dlxg4"/>
      </related>
      <p>
        <b>Stoch i jego koledzy mają nowego trenera, Michala Doležala. Czech, wcześniej był asystentem Stefana Horngachera, który odszedł do niemieckiej kadry. Wielu kibiców się zastanawia, czy Doležal da radę. Austriak okazał się wielkim trenerem, Czech wciąż jest tylko nowym.</b>
      </p>
      <p>Nie sądzę, żeby Doležal mierzył się z czymś, co go przerasta. Prowadzi świetnych skoczków i pracuje w zespole, który doskonale poznał jako asystent. Zdobył doświadczenie, wie, jak działają wszystkie tryby. Stawiam, że będzie kontynuował pracę, jaką wykonywał Stefan, ale dołoży do tego własne pomysły. Przypuszczam, że taka kombinacja może przynieść powodzenie, co przełoży się na kolejne sukcesy i rozwój waszej drużyny.</p>
      <p>
        <b>Czeskie media pisały o przejęciu przez Doležala polskiej kadry, że to trochę tak, jakby ich trener w piłce nożnej przejął Real Madryt.</b>
      </p>
      <p>Coś w tym jest, bo zainteresowanie skokami w waszym kraju jest ogromne. Oczywiste więc, że jego pracy będzie towarzyszyła ogromna presja. Zobaczymy, jak to się poukłada, ale – jak mówiłem – Doležal jest w tej grze od dawna i wie, jak to wygląda w Polsce. Na pewno się odpowiednio przygotował.</p>
      <p>
        <b>Na początku mówił pan o tym, że zaczyna się sezon, w którym można mierzyć w kilka celów. Zastanawiam się, czy miesiące, w których nie ma jednej wielkiej imprezy, czyli igrzysk olimpijskich lub mistrzostw świata, są łatwiejsze czy trudniejsze dla skoczków i trenerów.</b>
      </p>
      <p>Zależy, jak na to spojrzeć. No i zaraz, mamy mistrzostwa świata w lotach.</p>
      <p>
        <b>To nie to samo co igrzyska czy mistrzostwa świata w narciarstwie klasycznym.</b>
      </p>
      <p>Nie jestem pewny, czy zawodnicy zgodziliby się z panem, że mistrzostwa w lotach to coś mniejszego niż „normalne” mistrzostwa. A wracając do pytania – taki sezon nie jest trudniejszy, ale potrzeba innego skupienia. Może nawet łatwiej utrzymać motywację przez cały sezon. Kiedy są igrzyska, wszyscy o nich myślą i trudniej im się zebrać w sobie tuż przed i zaraz po. Teraz trzeba być mocnym cały czas.</p>
      <p>
        <b>Sporo mówi się o inauguracji sezonu w Wiśle. To dobre miejsce na początek czy niekoniecznie? Pytam, bo jest sporo obiektów, które są naśnieżone, a w Wiśle zapowiadają dość wysoką temperaturę. Śnieg trzeba było długo produkować.</b>
      </p>
      <p>Zależy, z której strony na to spojrzeć. Jeśli chcemy pokazać nasz sport jako zimową dyscyplinę, to Wisła pewnie nie jest najlepszym wyborem. Natomiast jeśli celem jest stworzenie spektakularnego widowiska, które na żywo oglądają tłumy ludzi na pełnym stadionie, to z kolei wybór doskonały. Przecież wiadomo, że w Polsce będzie rewelacyjna atmosfera, co przełoży się na fantastyczną imprezę. Ja już nie mogę się doczekać.</p>
      <p>
        <b>To na koniec: kto wygra Puchar Świata? Albo kogo widzi pan w czołowej trójce.</b>
      </p>
      <p>Nie mam pojęcia, mogę tylko marzyć o tym, że będą tam Norwegowie!</p>
    </article>
  </body>
</html>