<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-culture/2823611-borodanskij-kaze-so-ce-vin-zaproponuvav-sinkevic-vzati-ucast-u-konkursi-do-derzkino.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T13:02:00+00:00"/>
    <meta property="og:title" content="Бородянський каже, що це він запропонував Сінькевич взяти участь у конкурсі до Держкіно"/>
    <meta property="og:description" content="Міністр культури, молоді та спорту Володимир Бородянський повідомив, що це він запропонував Юлії Сінькевич взяти участь у конкурсі на посаду голови Держкіно, та заявив, що вважає її достойним кандидатом."/>
  </head>
  <body>
    <article>
      <h1>Бородянський каже, що це він запропонував Сінькевич взяти участь у конкурсі до Держкіно</h1>
      <h2>Міністр культури, молоді та спорту Володимир Бородянський повідомив, що це він запропонував Юлії Сінькевич взяти участь у конкурсі на посаду голови Держкіно, та заявив, що вважає її достойним кандидатом.</h2>
      <address>
        <time datetime="2019-11-22T13:02:00+00:00">22 Nov 2019, 13:02</time>
      </address>
      <p>Про це він сказав <a href="https://mbr.com.ua/uk/news/ukraine/932-ne-budu-prihovuvati-sho-ya-zaproponuvav-yuliyi-priinyati-uch?fbclid=IwAR2_XDdF9Roq6QWD6bb-Rs98qj5u0AF3QEAK5Ve5tU9slZ1yIIy6z_IJ5DQ">Media Business Report</a>, коментуючи ситуацію навколо конкурсу, пов'язану з тим, що Сінькевич, єдина кандидатка, яка дійшла майже до фіналу, не пройшла 21 листопада співбесіду в Національному агентстві з питань державної служби.</p>
      <p>"Я не хочу оцінювати висновок і кількість балів від Національного агентства з питань державної служби, це питання краще поставити їм. Всі можуть подивитись відео співбесіди та зробити власні висновки... Я вважаю Юлію найсильнішим і достойним кандидатом для цієї посади зі всіх, хто брав учать у конкурсі. Як ви знаєте, згідно з законом про Держслужбу, профільний міністр не подає кандидатур, вони висуваються самостійно, але не буду приховувати, що я запропонував Юлії взяти участь в конкурсі", - зазначив Бородянський.</p>
      <blockquote>
        <b>Читайте також: </b>
        <a href="https://www.ukrinform.ua/rubric-culture/2823589-edina-kandidatka-na-posadu-golovi-derzkino-ne-projsla-spivbesidu.html">Єдина кандидатка на посаду голови Держкіно не пройшла співбесіду</a>
      </blockquote>
      <p>Він нагадав також, що МКМС у жовтні ініціювало продовження термінів конкурсу, аби залучити до нього якомога більшу кількість кандидатів.</p>
      <p>"Але з восьми кандидатів тільки Юлія Сінькевич подолала всі попередні етапи конкурсу", - зауважив Бородянський.</p>
      <p>Як повідомляв Укрінформ, генеральний продюсер Одеського міжнародного кінофестивалю Юлія Сінькевич, яка залишилась єдиною кандидаткою, що пройшла кілька етапів конкурсного відбору на посаду голови <a href="https://www.ukrinform.ua/tag-derzkino">Держкіно</a>, не пройшла 21 листопада співбесіду в Національному агентстві з питань державної служби (НАДС), про що сама повідомила у Facebook.</p>
      <p>Після оприлюднення відео співбесіди в НАДС виявилося, що кандидатка "набрала недостатню кількість балів за однією з компетенцій". Представники української кіноіндустрії відреагували на ситуацію і оприлюднили 22 листопада відкритий лист на ім'я перших осіб держави на підтримку Сінькевич, в якому висловили незгоду з висновками НАДС.</p>
      <p>Вони вимагають переглянути результати співбесіди. Своєю чергою, ексголова Держкіно Пилип Іллєнко у своєму коментарі на Facebook назвав конкурс на посаду голови Держкіно "фарсом", а ситуацію, в якій опинилося агентство, а з ним і українське кіно, "драматичною та кризовою".</p>
    </article>
  </body>
</html>