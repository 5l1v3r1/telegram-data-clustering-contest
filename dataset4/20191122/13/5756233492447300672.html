<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622755/%D9%85%D8%AF%D8%A7%D8%AE%D9%84%D9%87-%D8%A2%D8%B4%DA%A9%D8%A7%D8%B1-%D9%BE%D9%85%D9%BE%D8%A6%D9%88-%D8%AF%D8%B1-%D8%A7%D9%85%D9%88%D8%B1-%D8%AF%D8%A7%D8%AE%D9%84%DB%8C-%D8%A7%DB%8C%D8%B1%D8%A7%D9%86%D9%88%DB%8C%D8%AF%DB%8C%D9%88%D9%87%D8%A7-%D8%B9%DA%A9%D8%B3%E2%80%8C%D9%87%D8%A7-%D9%88-%D8%A7%D8%B7%D9%84%D8%A7%D8%B9%D8%A7%D8%AA-%D8%A7%D8%B9%D8%AA%D8%B1%D8%A7%D8%B6%E2%80%8C%D9%87%D8%A7-%D8%B1%D8%A7-%D8%A8%D8%B1%D8%A7%DB%8C-%D9%85%D8%A7-%D8%A8%D9%81%D8%B1%D8%B3%D8%AA%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T13:09:00+00:00"/>
    <meta property="og:title" content="مداخله آشکار پمپئو در امور داخلی ایران/ویدیوها، عکس‌ها و اطلاعات اعتراض‌ها را برای ما بفرستید"/>
    <meta property="og:description" content="وزیر امور خارجه آمریکا در اظهاراتی مداخله‌جویانه از مردم ایران خواست از ناآرامی‌های اخیر ایران برای آمریکا ویدیو بفرستند."/>
  </head>
  <body>
    <article>
      <h1>مداخله آشکار پمپئو در امور داخلی ایران/ویدیوها، عکس‌ها و اطلاعات اعتراض‌ها را برای ما بفرستید</h1>
      <address>
        <time datetime="2019-11-22T13:09:00+00:00">22 Nov 2019, 13:09</time>
      </address>
      <p>
        <i>وزیر امور خارجه آمریکا در اظهاراتی مداخله‌جویانه از مردم ایران خواست از ناآرامی‌های اخیر ایران برای آمریکا ویدیو بفرستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مایک پمپئو، وزیر امور خارجه آمریکا با اظهاراتی مداخله‌جویانه در پی برخی ناآرامی‌های چند روز اخیر در ایران در صفحه توییترش نوشت که معترضان شجاع ایران! ویدیوها، عکس‌ها و اطلاعات خود را پیرامون آن‌چه سرکوب اعتراض‌ها توسط حکومت ایران می خواند، برای ما بفرستید. ایالات متحده آزار معترضان را علنی و محکوم خواهد کرد.</p>
      <p>اعتراض‌ها و ناآرامی‌های چند روز اخیر که در پی اصلاح قیمت بنزین در برخی شهرهای کشورمان به وجود آمد باری دیگر دستمایه مداخله مقامات آمریکایی در امور داخلی ایران قرار گرفت. مقامات رسمی کشورمان واکنش‌هایی به این نوع مداخله‌جویی ها داشته‌اند.</p>
      <figure>
        <img src="https://aftabnews.ir/files/fa/news/1398/9/1/362087_876.jpg"/>
      </figure>
      <p>محمد جواد ظریف، وزیر امور خارجه کشورمان پیش از این در این باره گفته بود: «اعلام حمایت مقامات آمریکایی از "مردم ایران" دروغی شرم‌آور است. رژیمی که با اِعمال تروریسم اقتصادی مانع رسیدن غذا و دارو به مردم عادی اعم از سالخوردگان و بیماران می‌شود، هیچ‌گاه نمی‌تواند ادعای وقیحانه حمایت از مردم ایران داشته باشد. آقای پمپئو نخست باید پاسخگوی اقدامات اعلام‌شده تروریستی و جنایت علیه بشریت ضد مردم ایران باشد».</p>
      <p>همچنین سیدعباس موسوی، سخنگوی وزارت امور خارجه کشورمان نیز با اشاره به "نیات شوم و بدخواهانه" دولت ایالات متحده آمریکا بویژه وزیر خارجه این کشور نسبت به ملت ایران، گفته بود: اظهار همدردی با مردمی انجام می‌شود که تحت فشار تروریسم اقتصادی آمریکا قرار دارند و پیش از این نیز از زبان وزیر خارجه آمریکا به صراحت بیان شد که باید به مردم ایران گرسنگی داد تا تسلیم شوند.</p>
    </article>
  </body>
</html>