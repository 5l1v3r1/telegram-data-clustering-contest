<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/svetova-premiera-prveho-elektrickeho-lexusu-ux-300e-prveho-produktu-pod-hlavickou-elektrifikacnej-strategie-znacky-lexus/265108"/>
    <meta property="og:site_name" content="touchIT"/>
    <meta property="article:published_time" content="2019-11-22T13:50:02+00:00"/>
    <meta property="og:title" content="Svetová premiéra prvého elektrického Lexusu UX 300e – prvého produktu pod hlavičkou elektrifikačnej stratégie značky Lexus"/>
    <meta property="og:description" content="Prvý elektromobil od spoločnosti Lexus je stelesnením kultivovaného jazdného výkonu a parametrov NVH v súlade s DNA značky Lexus. Legendárna spoľahlivosť značky Lexus ako dedičstvo technológie"/>
  </head>
  <body>
    <article>
      <h1>Svetová premiéra prvého elektrického Lexusu UX 300e – prvého produktu pod hlavičkou elektrifikačnej stratégie značky Lexus</h1>
      <address><time datetime="2019-11-22T13:50:02+00:00">22 Nov 2019, 13:50</time> by <a rel="author">redakcia touchIT</a></address>
      <p>
        <b>Prvý elektromobil od spoločnosti Lexus je stelesnením kultivovaného jazdného výkonu a parametrov NVH v súlade s DNA značky Lexus.</b>
      </p>
      <ul>
        <li>
          <b>Legendárna spoľahlivosť značky Lexus ako dedičstvo technológie hybridnej elektrifikácie</b>
        </li>
        <li>
          <b>Vyznačuje sa osobitým dizajnom a vysokou funkčnosťou pôvodného modelu UX</b>
        </li>
      </ul>
      <p>Spoločnosť LEXUS predstaví svoje prvé akumulátorové elektrické vozidlo (BEV), model UX 300e, na Medzinárodnej výstave automobilov v čínskom meste Kanton (Kuang-čou), ktorá sa bude konať od 22. novembra do 1. decembra 2019.</p>
      <p>Spoločnosť LEXUS je priekopníkom technológie elektrifikácie vozidiel od roku 2005, keď uviedla na trh hybridný model RX 400h, a zohráva vedúcu úlohu v poskytovaní produktov, ktoré sa vyznačujú kvalitným výkonom a zároveň ohľaduplnosťou voči životnému prostrediu. Na tohoročnom autosalóne v Tokiu predstavila svoju globálnu stratégiu elektrifikácie s názvom „Lexus Electrified“ (Elektrifikovaný Lexus), ktorej cieľom je dosiahnuť zásadný skok v oblasti výkonu a ovládania vozidiel ako aj pôžitku, ktorý prináša jazda vodičovi.</p>
      <p>Technológia Lexus Electrified zabezpečuje najmä integrované ovládanie hnacej sústavy, riadenia, odpruženia a bŕzd, a umožňuje tak využiť maximálny potenciál riadiacej technológie motora, ktorá sa skultivovala v hybridných vozidlách. Vďaka tejto technológii dokážeme ovládať hnaciu silu, a zabezpečiť tak ideálne držanie vozidla podľa aktuálnej jazdnej situácie. Spoločnosť Lexus sa neustále usiluje ponúkať vozidlá, ktoré zaisťujú vysokú mieru bezpečnosti a prinášajú  čoraz väčšie potešenie z jazdy.</p>
      <p>Plnoelektrický model UX 300e ako prvý sériovo vyrábaný automobil pod hlavičkou elektrifikačnej stratégie Lexus Electrified bol vyvinutý tak, aby zabezpečoval vynikajúci výkon na cestách. Konštruktéri spoločnosti Lexus v plnej miere zachovali osobitý dizajn aj úžitkové vlastnosti crossoveru UX a zamerali sa na možnosti využitia výhod, ktoré poskytujú elektrické automobily z hľadiska výkonu. Vysokovýkonný motor dodáva modelu UX 300e prirodzený, no zároveň svižný charakter zrýchlenia, kým vysokokapacitné akumulátory, umiestnené priamo pod podlahou kabíny, zaisťujú jeho nízke ťažisko a dojazd 400 km. Vďaka najnovšej technológii pripojenia ponúka model UX 300e maximálne výhody elektrického vozidla v kombinácii s vynikajúcim jazdným výkonom a komfortom v jednom (filozofia „yet“).</p>
      <p>Elektrický model UX 300e by sa mal začať predávať na čínskom a európskom trhu v roku 2020, v Japonsku začiatkom roka 2021.</p>
      <p>
        <b>Hlavné vlastnosti modelu UX 300e</b>
      </p>
      <p>
        <b>Prvý elektromobil od spoločnosti Lexus je stelesnením kultivovaného jazdného výkonu a parametrov NVH v súlade s DNA značky Lexus</b>
      </p>
      <p>Spoločnosť Lexus sa vždy zameriavala na poskytovanie povznášajúceho výkonu a nebolo to inak ani pri vývoji akumulátorového elektrického vozidla. Počnúc kultivovaným rukopisom jazdy modelu UX dokázali konštruktéri využiť novú elektrickú hnaciu sústavu a dosiahnuť ešte vyšší výkon vozidla na ceste. Elektrický model UX 300e má zároveň jednu z najtichších kabín vo svojej triede, tak ako prináleží tradícii DNA značky Lexus v oblasti regulácie zvuku.</p>
      <ul>
        <li>Funkcia voľby režimu jazdy umožňuje vodičom modelu UX 300e regulovať plynulé zrýchľovanie a spomaľovanie vozidla podľa momentálnej situácie. Vodič dokonca cíti mohutné zrýchlenie a okamžitý krútiaci moment elektrickej hnacej sústavy pri zošliapnutí pedála. Na ovládanie môže používať riadiacu páčku, podobne ako pri brzdení motorom, a to prostredníctvom štyroch úrovní regenerácie spomaľovania – a pri tom všetkom si vychutnávať prirodzený pocit z jazdy na cestnej komunikácii.</li>
        <li>Model UX 300e má znamenitý dynamický výkon vďaka nízkemu ťažisku, ktoré je výsledkom umiestnenia motora a akumulátora pod karosériou vozidla, v spojení s optimalizovaným rozložením hmotnosti medzi prednou a zadnou časťou a momentom zotrvačnosti.</li>
        <li>Úroveň vysokého výkonu platformy GA-C zvyšujú dodatočné vzpery a optimalizácia tlmiacej sily tlmičov tak, aby zodpovedali dynamickým zmenám elektrifikácie.</li>
        <li>Aj keď elektrické vozidlá sú prirodzene tiché, model UX 300e obsahuje izoláciu aj nad rámec zvukovej izolácie samotného akumulátora a potláča vonkajší hluk, ako je napríklad vietor či drobné kamienky, ktoré by v prípade absencie motora a prevodovky boli inak badateľné. Tým, že spoločnosť Lexus sa pri vývoji vozidla zamerala na reguláciu zvuku a hluku, umožnila vodičom vychutnať si príjemné ticho kabíny.</li>
        <li>Keďže konštruktéri sa snažili dosiahnuť prirodzený pocit, zamerali sa aj na zvuk počas jazdy. Systém aktívneho prenosu zvuku (ASC) prenáša prirodzené okolité zvuky, vďaka čomu má vodič lepšie informácie o podmienkach jazdy, a pre cestujúcich v kabíne tým zároveň vzniká prirodzený pocit pri cestovaní.</li>
      </ul>
      <p>
        <b>Legendárna spoľahlivosť značky Lexus ako dedičstvo hybridnej technológie</b>
      </p>
      <p>Spoločnosť Lexus využila pri vývoji modelu UX 300e poznatky získané pri vývoji svojich hybridných pohonných sústav, ktoré sú špičkou v odvetví, a na svoje prvé sériové elektrické vozidlo aplikovala rovnakú úroveň kvality a praktického ovládania ako na všetky ostatné automobily svojej výroby. Tím konštruktérov značky Lexus sa postaral o vysokú spoľahlivosť akumulátora a zároveň použil najnovšiu technológiu pripojenia v záujme maximalizovania každodennej využiteľnosti a funkčnosti automobilu pomocou smartfónu.</p>
      <ul>
        <li>Maximalizovala sa účinnosť motora, prevodníka, prevodových stupňov a vysokokapacitného akumulátora, pričom sa využili poznatky získané pri vývoji hybridných vozidiel. Zlepšením výkonu celého systému dosahuje model UX 300e dojazd až 400 km.</li>
        <li>Akumulátory sú vybavené systémom regulácie teploty, ktorý pracuje pri nízkych aj vysokých vonkajších teplotách. Ich spoľahlivosť sa zvýšila aj vďaka použitiu viacerých monitorovacích systémov, ktoré regulujú nabíjanie a zabraňujú nežiaducim situáciám, ako je napríklad prebitie akumulátora.</li>
        <li>Model UX 300e ponúka najnovšie technológie pripojenia v automobiloch. Po pripojení smartfónu k systému vozidla pomocou špeciálnej aplikácie si môžu vodiči skontrolovať dojazd a stav nabitia akumulátora. Zahrnuté sú aj ovládacie prvky nabíjania, ako je napríklad funkcia časovača, ktorá informuje vlastníka o tom, kedy je vozidlo plne nabité, alebo naplánuje nabíjanie podľa toho, kedy sa má vozidlo najbližšie riadiť. Aplikácia tiež umožňuje majiteľovi vozidla diaľkovo ovládať rôzne komfortné funkcie, napríklad klimatizáciu, vyhrievanie sedadiel či rozmrazovanie okien.</li>
      </ul>
      <p>【Špecifikácie motora modelu UX300e】</p>
      <table bordered="">
        <tr>
          <td>Umiestnenie</td>
          <td>Model</td>
          <td>Max. výkon</td>
          <td>Max. krútiaci moment</td>
        </tr>
        <tr>
          <td>Vpredu</td>
          <td>4KM</td>
          <td>150 kW</td>
          <td>300 Nm</td>
        </tr>
      </table>
      <p> </p>
      <p>【Špecifikácie akumulátora modelu UX300e】</p>
      <table bordered="">
        <tr>
          <td rowspan="2">Typ</td>
          <td rowspan="2">Kapacita</td>
          <td rowspan="2">Dojazd</td>
          <td colspan="2">Rýchlosť nabíjania</td>
        </tr>
        <tr>
          <td>Štandardné nabíjanie (AC, striedavý prúd)</td>
          <td>Rýchle nabíjanie (DC, jednosmerný prúd)<sup>＊</sup><sup>2</sup></td>
        </tr>
        <tr>
          <td>Lítiovo-iónový</td>
          <td>54,3 kWh</td>
          <td>400 km<sup>＊</sup><sup>1</sup></td>
          <td>Max. 6,6 kW</td>
          <td>Max. 50 kW</td>
        </tr>
      </table>
      <p><sup>＊</sup><sup>1</sup> Režim NEDC</p>
      <p>
        <b>Vyznačuje sa osobitým dizajnom a vysokou funkčnosťou pôvodného modelu UX</b>
      </p>
      <p>Osobitý štýl a vysoká funkčnosť kompaktného crossoveru Lexus UX sa preniesli aj na model UX 300e, vďaka čomu elektrický automobil predstavuje vynikajúcu ponuku v komplexnom balíku.</p>
      <ul>
        <li>Spoločnosť Lexus vyvinula pre model UX 300e okrem odvážneho a dômyselného exteriéru, ktorý pripomína drsnú a svižnú jazdu, aj špeciálne aerodynamické kolesá a kryt podvozka.</li>
        <li>Umiestnenie systému elektronického radenia prevodových stupňov na stredovej konzole prispieva k jednoduchosti a funkčnosti dizajnu interiéru.</li>
        <li>Pre spoločnosť Lexus je prvoradý vývoj najpokročilejších bezpečnostných technológií a ich rýchle dodanie vodičom. Model UX 300e je vybavený komplexným bezpečnostným systémom Lexus Safety System+ a odráža neutíchajúce úsilie spoločnosti Lexus predchádzať dopravným nehodám a smrteľným úrazom, ako aj znižovať stres vodičov a vyvíjať asistenčné systémy s cieľom zaistiť prirodzenejší a bezpečnejší zážitok z jazdy.</li>
      </ul>
      <related>
        <h4>Súvisiace články</h4>
        <a href="https://touchit.sk/playstation-black-friday-je-tu/265142"/>
        <a href="https://touchit.sk/novy-variant-l2-switchu-napajany-18-48v-dc/265126"/>
        <a href="https://touchit.sk/posledna-generacia-spickovych-sluchadiel-sennheiser-s-vylepsenou-technologiou-potlacenia-okoliteho-hluku-dorazila-do-obchodov/265118"/>
      </related>
    </article>
  </body>
</html>