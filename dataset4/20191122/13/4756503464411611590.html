<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cekin.si/premozenje/zaposleni-revezi.html"/>
    <meta property="og:site_name" content="Cekin.si"/>
    <meta property="article:published_time" content="2019-11-22T13:10:00+00:00"/>
    <meta property="og:title" content="'Po pomoč prihajajo tudi zaposleni, saj se le s težavo prebijajo iz meseca v mesec'"/>
    <meta property="og:description" content="Mariborska karitas še vedno opaža številne stiske. Tudi med tistimi, ki so zaposleni."/>
  </head>
  <body>
    <article>
      <h1>'Po pomoč prihajajo tudi zaposleni, saj se le s težavo prebijajo iz meseca v mesec'</h1>
      <address><time datetime="2019-11-22T13:10:00+00:00">22 Nov 2019, 13:10</time> by <a rel="author">STA/M.M.</a></address>
      <p>
        <i>Mariborska karitas še vedno opaža številne stiske. Tudi med tistimi, ki so zaposleni.</i>
      </p>
      <blockquote>Nadškofijska karitas Maribor je v prvih desetih mesecih prejela 3022 prošenj ljudi v stiski, ki so prosili za različne oblike pomoči, različne oblike pomoči pa so v tem času ponudili 6771 ljudem.</blockquote>
      <p>Nadškofijska karitas Maribor je razkrila, da na njihova vrata trkajo tudi zaposleni, ki potrebujejo pomoč, saj se le s težavo prebijajo iz meseca v mesec. Trenutno se najpogosteje srečujejo s prošnjami za kurjavo in za topla zimska oblačila, z zaostanki pri plačilih električne energije ter opomini pred odklopom, ob tem pa opažajo tudi dolgove za prostovoljno zdravstveno zavarovanje.</p>
      <p>Predsednik mariborske humanitarne organizacije <b>Branko Maček</b> je dejal, da je največ stisk še vedno pri tistih, ki ne morejo poravnavati položnic. "<i>Gre za družine in posameznike, ki ne zmorejo poravnavati osnovnih stroškov za nujne življenjske potrebščine, kot so najemnina, elektrika, voda, ogrevanje, in drugih sprotnih obveznosti</i>," je razložil in dodal, da je med njimi precej brezposelnih, ki jim je poteklo nadomestilo in zdaj prejemajo samo denarno socialno pomoč in otroške dodatke.</p>
      <p>
        <b>Pomoč iščejo tudi upokojenci</b>
      </p>
      <p>Kot je povedal Maček, po pomoč prihaja veliko upokojencev, ki se z nizkimi prihodki le s težavo prebijajo iz meseca v mesec. "<i>Vse pogosteje opažamo, da imajo številni iskalci pomoči težave s telesnim in duševnim zdravjem, povečano je povpraševanje po oblačilih in drugih rabljenih izdelkih, od posteljnin in posode do igrač,</i>" je razkril razmere.<i> </i></p>
      <figure>
        <img src="https://images.24ur.com/media/images/1920xX/Oct2019/341267fb0b_62326009.jpg?v=d41d"/>
        <figcaption>Zaposleni, brezposelni, upokojenci ...<cite>FOTO: Shutterstock</cite></figcaption>
      </figure>
      <p>Med drugim so do konca oktobra izdali 2114 prehranskih in higienskih paketov, 781 paketov pomoči v oblačilih in obutvi ter drugih izdelkih ter ugodili 345 prošnjam za finančno pomoč pri plačilu položnic.</p>
      <p>V mreži župnijskih karitas so razdelili tri dobave hrane iz operativnega programa Evropske unije za materialno pomoč najbolj ogroženim, kar je skupaj zneslo 410 ton živil. S tem programom njihovi sodelavci in prostovoljci pomagajo več kot 17.000 socialno najbolj ogroženim ljudem na širšem mariborskem, koroškem in ptujskem območju.</p>
      <p>S pomočjo projekta Donirana hrana so v tem času zbrali 180 ton hrane, iz nje pa pripravili ter razdelili 7651 prehranskih paketov. V program je bilo vključenih 142 družin ali posameznikov oziroma 444 socialno najbolj ogroženih ljudi. "<i>Dnevno na ta način pomagamo 20 do 25 družinam ali posameznikom, ki so praviloma vključeni enkrat oziroma dvakrat tedensko</i>," je pojasnil Maček in dodal, da je med temi 38 odstotkov ljudi, ki živijo sami.</p>
      <p>Na mariborski karitas se po njegovih besedah trudijo, da bi pomoč nudili celostno, zato v večini programov redno opravljajo individualne svetovalne pogovore, preko katerih spremljajo razmere pri tistih, ki so vključeni. Ob tem jim nudijo svetovanje ali jih napotijo na specializirane ustanove.</p>
      <related>
        <h4>Sorodni članki</h4>
        <a href="https://cekin.si/premozenje/na-socialni-lepse-ziviva-kot-prej-ko-sva-oba-hodila-v-sluzbo.html"/>
        <a href="https://cekin.si/izobrazevanje_in_zaposlitev/stiska-ob-brezposelnosti-je-lahko-neizmerna.html"/>
        <a href="https://cekin.si/izobrazevanje_in_zaposlitev/sedem-odstotkov-delovno-aktivnih-zivi-v-revscini.html"/>
        <a href="https://cekin.si/koristno/krabonja-sram-me-je-biti-del-druzbe-ki-se-tako-ignorantsko-vede-do-starejsih-in-upokojencev.html"/>
      </related>
    </article>
  </body>
</html>