<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/celebrity/o-10-let-mladsi-ftv-prima-jana-rezkova-roman-smucler-rozhovor.A191119_221644_dx-celebrity_sal"/>
    <meta property="og:site_name" content="Expres"/>
    <meta property="article:published_time" content="2019-11-22T13:05:00+00:00"/>
    <meta property="og:title" content="Režisérka pořadu O 10 let mladší: Jaké máme meze pro výběr lidí a jak se o ně pak staráme?"/>
    <meta property="og:description" content="Nedávno jsme uvedli rozhovor s majitelem estetické kliniky Romanem Šmuclerem, který pořad O 10 let mladší silně kritizoval. Prý v něm slibují něco, co nemohou účastníkům splnit. To ale nemohla nechat bez povšimnutí režisérka pořadu Jana Rezková. Ta chce lidem objasnit, jak to v pořadu o kráse a celkovém životním restartu funguje."/>
  </head>
  <body>
    <article>
      <h1>Režisérka pořadu O 10 let mladší: Jaké máme meze pro výběr lidí a jak se o ně pak staráme?</h1>
      <address><time datetime="2019-11-22T13:05:00+00:00">22 Nov 2019, 13:05</time> by <a rel="author" href="https://www.expres.cz/novinari/lucie-saleova.N4208" target="_blank">Lucie Šaléová</a></address>
      <p>
        <b>Nedávno jsme uvedli rozhovor s majitelem estetické kliniky Romanem Šmuclerem, který pořad O 10 let mladší silně kritizoval. Prý v něm slibují něco, co nemohou účastníkům splnit. To ale nemohla nechat bez povšimnutí režisérka pořadu Jana Rezková. Ta chce lidem objasnit, jak to v pořadu o kráse a celkovém životním restartu funguje.</b>
      </p>
      <p>
        <b>Paní Rezková, jak vůbec vznikl nápad točit takovýto druh pořadu?</b>
      </p>
      <p>Na základě úspěšnosti první řady, kterou TV Nova odvysílala na podzim roku 2018.</p>
      <p>
        <b>Jak dlouho trvalo, než jste dali dohromady profesionální tým plastických chirurgů, stylistů, vizážistů apod.?</b>
      </p>
      <p>Garanty jsme si většinou ponechali z minulé řady. Jednak se nám s nimi velice dobře spolupracovalo, jednak pro nás byla velice důležitá zpětná vazba od minulých účastníků pořadu O 10 let mladší, kteří s nimi byli v blízkém kontaktu i dlouho po natáčení.</p>
      <figure>
        <img src="https://1gr.cz/fotky/bulvar/19/111/org/SAL7f3c48_r1.PNG"/>
      </figure>
      <p>
        <b>Zohledňujete i rady psychiatra, abyste zjistili, jestli dotyčný nemá problém někde jinde než jen ve vzhledu?</b>
      </p>
      <p>Všichni naši účinkující odevzdávají své podrobné lékařské anamnézy a následně podstupují kompletní vyšetření a prochází hloubkovým vstupním pohovorem, kde nám sami lékaři určí, zda je účastník takových změn schopen psychicky i fyzicky. Podle tohoto výstupu se také určí, zda se vůbec mohou natáčení zúčastnit. Nicméně psychiatr na place přítomen není. Předpokládám, že se ptáte na psychologickou podporu, kterou účastníci dostávají nejen od moderátorky Martiny Randové, která je doprovází na různé zákroky, ale také mají každý svého asistenta, který jim je denně k dispozici. Zatím se nám nestalo, že bychom psychiatra potřebovali, ale máme ho v pohotovosti.</p>
      <p>
        <b>Jaká kritéria musí splnit člověk, aby se k vám do pořadu dostal?</b>
      </p>
      <p>Především hledáme dvojice, které pojí podobný osud a potřebují životní restart. Jako příklad bych uvedla dva kamarády, které diváci teprve uvidí. Přihlásila je dcera jednoho z nich. Je tam příběh otce, který se roky staral sám o dvě děti, protože se jich jeho žena zřekla. Dětem se absolutně odevzdal a veškeré peníze investoval do nich a jejich vzdělání. V praxi to vypadalo tak, že pro sebe neměl ani na zubaře. Živil se rohlíkem a gothajem, kvalitní a zdravé jídlo dával dětem. Podobně na tom byl jeho kamarád. Jejich vizáž odpovídala přesně tomu, jak moc na sebe neměli čas. To jsme v pořadu O 10 let mladší změnili. Především jsme je naučili dobře jíst a cvičit a sebevědomí jsme jim zvedli novým chrupem. Dalším kritériem je samozřejmě dobrá zdravotní kondice. Příkladem může být to, že se nám přihlásilo více než 2500 lidí, ale vybrali jsme 16 z nich. Máme i dvě účastnice s Crohnovou chorobou, kterým jsme vzhledem k jejich silnému příběhu chtěli pomoci. Tam jsme volili vše obezřetně a konzultovali jsme to s jejich ošetřujícími lékaři.</p>
      <p>
        <b>Jsou nějaké meze, za které byste nešli?</b>
      </p>
      <p>Zde si nejsem otázkou jistá. Jsou samozřejmě zdravotní meze, které jsem popsala výše.</p>
      <p>
        <b>Jak vnímáte kritiku, že nemůžete někoho změnit za měsíc? Že tělo dostává takový „záhul“, tudíž by na takové zákroky lidé chodili i několik měsíců?</b>
      </p>
      <p>Účastníci k nám vstupují samozřejmě s nějakým očekáváním a přáním. Jaké zákroky či proměny budou nakonec realizovány, určují vstupní vyšetření a konzultace s odborníky, se kterými spolupracujeme. Zákroky se tedy redukují právě tak, aby za ten měsíc to respondent zvládl bez komplikací. Mluvíte o několika měsících, asi myslíte následné kontroly apod. Samozřejmě účastníci i po ukončení natáčení docházejí na kontroly. Někteří několik měsíců a někteří i déle. Tyto návštěvy jsou samozřejmě bezplatné.</p>
      <figure>
        <img src="https://1gr.cz/fotky/bulvar/19/111/cl6/SAL7f3c48_r.PNG"/>
      </figure>
      <p>
        <b>Staráte se o lidi i poté, co vyjdou z vašeho pořadu? Přece jen spousta účastníků má hluboko do kapsy, na pravidelný botox a drahého kadeřníka nemají prostředky.</b>
      </p>
      <p>Na tuto otázku jsem odpověděla už výše. Co se týče kadeřníka, vždy se snažíme, aby účesy i barvy byly snadno udržovatelné. Dostanou od nás i doporučení na přístupnou variantu. Styling děláme v běžných obchodech, nikoli v luxusních buticích, a to právě z toho důvodu. Učíme je spíše, jaký styl je pro ně vhodný, jaké střihy či délky oblečení jim sluší. A ty už možná ve svých skříních mají, jen je špatně kombinují. K redukci vrásek většinou používáme jiné techniky než botox. V případě, že na něm některý účastník trvá, je námi i lékaři informován, že to není trvalý účinek. Většina z nich pak volí techniku k aktivaci vlastního kolagenu.</p>
      <p>
        <b>
          <i>Kritiku Romana Šmuclera na tento pořad čtěte zde:</i>
        </b>
      </p>
      <h3>
        <a href="https://www.expres.cz/celebrity/o-10-let-mladsi-ftv-prima-jana-rezkova-roman-smucler-rozhovor.A191119_221644_dx-celebrity_sal/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/19/113/org/SAL7f8743_jj.jpg"/>
        </figure>
        <figure>
          <img src="https://1gr.cz/fotky/bulvar/19/113/org/SAL7f8741_j2.jpg"/>
        </figure>
        <figure>
          <img src="https://1gr.cz/fotky/bulvar/19/111/org/SAL7f3c49_randov.PNG"/>
        </figure>
        <figure>
          <img src="https://1gr.cz/fotky/bulvar/19/111/org/SAL7f3c48_r1.PNG"/>
        </figure>
        <figure>
          <img src="https://1gr.cz/fotky/bulvar/19/111/org/SAL7f3c48_r.PNG"/>
        </figure>
        <figure>
          <img src="https://1gr.cz/fotky/bulvar/19/111/org/SAL7f3c4c_EXCZ29057_TK.jpg"/>
        </figure>
        <figure>
          <img src="https://1gr.cz/fotky/bulvar/19/111/org/SAL7f3c4d_EXCZ29058_TK.jpg"/>
        </figure>
        <figure>
          <img src="https://1gr.cz/fotky/bulvar/19/111/org/SAL7f3c62_EXCZ29060_TK.jpg"/>
        </figure>
        <figure>
          <img src="https://1gr.cz/fotky/bulvar/19/111/org/SAL7f3c52_EXCZ29060_TK.jpg"/>
        </figure>
        <figure>
          <img src="https://1gr.cz/fotky/bulvar/19/111/org/SAL7f3c4d_EXCZ29059_TK.jpg"/>
        </figure>
        <figure>
          <img src="https://1gr.cz/fotky/bulvar/19/112/org/BPE7f571b_2778988_.jpg"/>
        </figure>
        <figure>
          <img src="https://1gr.cz/fotky/bulvar/19/112/org/BPE7f571a_2778987_.jpg"/>
        </figure>
      </slideshow>
      <related>
        <h4>Související</h4>
        <a href="https://www.expres.cz/celebrity/roman-smucler-rozhovor-esteticka-medicina-porad-o-10-let-mladsi.A191108_153235_dx-celebrity_sal"/>
        <a href="https://www.expres.cz/celebrity/martina-randova-herecka-moderatorka-o-10-let-mladsi-tv-nova.A191108_143239_dx-celebrity_sal"/>
        <a href="https://www.expres.cz/celebrity/hanka-kynychova-cviceni-duchod-sto-let.A191024_123920_dx-celebrity_ren"/>
        <a href="https://www.example.com/"/>
        <a href="https://www.expres.cz/celebrity/adam-plachetka-stefan-margita-vaha-dieta.A190903_131556_dx-celebrity_vlt"/>
      </related>
    </article>
  </body>
</html>