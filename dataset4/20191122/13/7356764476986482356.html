<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gva.be/cnt/dmf20191122_04730726/havenarbeider-opgepakt-in-onderzoek-naar-grote-cocainevangst"/>
    <meta property="og:site_name" content="Gazet van Antwerpen"/>
    <meta property="article:published_time" content="2019-11-22T13:17:00+00:00"/>
    <meta property="og:title" content="Havenarbeider opgepakt in onderzoek naar grote cocaïnevangst"/>
    <meta property="og:description" content="De onderschepping van 1,2 ton cocaïne in de haven heeft geleid tot de arrestatie van een chauffeur van een straddle carrier. Die had de container met de dr..."/>
  </head>
  <body>
    <article>
      <h1>Havenarbeider opgepakt in onderzoek naar grote cocaïnevangst</h1>
      <address>
        <time datetime="2019-11-22T13:17:00+00:00">22 Nov 2019, 13:17</time>
      </address>
      <p>
        <b>Antwerpen - De onderschepping van 1,2 ton cocaïne in de haven heeft geleid tot de arrestatie van een chauffeur van een straddle carrier. Die had de container met de drugs verplaatst.</b>
      </p>
      <p>De verdachte havenarbeider werd donderdag opgepakt op zijn werk op de MPET-terminal aan kaai 1742 van het Deurganckdok. Op hetzelfde ogenblik vielen speurders van de federale gerechtelijke politie binnen op twee adressen in Antwerpen. “De verdachte werkt als straddle carrier chauffeur en zou betrokken zijn bij het verplaatsen van containers die vanuit het Zuid-Amerikaanse Ecuador toekomen op kaai 1742”, zegt het parket Antwerpen. De man zou de containers in de buurt van een Europese container moeten plaatsen zodat de drugs overgeplaatst kunnen worden. De kans op een onderschepping is na zo’n ‘switch’ veel kleiner omdat containers uit Europa niet gecontroleerd worden.</p>
      <p>De speurders kwamen de 39-jarige verdachte op het spoor tijdens het onderzoek naar een grote drugsvangst op 20 september. In een deklading bananenpulp werd toen 1.252 kilogram cocaïne aangetroffen. De gegevens en camerabeelden van de terminal werden onderzocht. Daaruit bleek volgens onze informatie dat de verdachte de container met de drugs verplaatst had.</p>
      <p>“Na zijn verhoor door de politie werd de verdachte vandaag aangehouden door de onderzoeksrechter voor mededaderschap aan invoer en handel van verdovende middelen en deelname aan een criminele organisatie”, zegt het parket nog.</p>
      <p>Het parket geeft ook nog mee dat mensen die anoniem informatie willen delen over gelijkaardige feiten dat kunnen doen op www.onzehavendrugsvrij.be</p>
    </article>
  </body>
</html>