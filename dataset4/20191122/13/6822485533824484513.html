<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901042.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T13:31:00+00:00"/>
    <meta property="og:title" content="ذخیره آب سدهای کشور چقدر است؟"/>
    <meta property="og:description" content="به گزارش تسنیم، قاسم تقی‌زاده خامسی، معاون وزیر نیرو در امور آب و آبفا با بیان اینکه در سال آبی 97ــ96 حدود 340 شهر درگیر تنش آبی بودند، افزود: خوشبختانه بارش‌های سال آبی گذشته و ابتدای سال آبی جدید (از ابتدای مهر 97 تا پایان آبان 98) تعداد شهرهای دارای تنش آبی را کاهش داده است، به‌طوری که میزان بارندگی‌ها نسبت به بلندمدت 29 درصد افزایش داشته است."/>
  </head>
  <body>
    <article>
      <h1>ذخیره آب سدهای کشور چقدر است؟</h1>
      <address>
        <time datetime="2019-11-22T13:31:00+00:00">22 Nov 2019, 13:31</time>
      </address>
      <p>معاون وزیر نیرو در امور آب و آبفا گفت: در حال حاضر سدهای کشور ۵میلیارد مترمکعب پرآب‌تر از سال گذشته بوده و حدود ۲۵میلیارد مترمکعب آب ذخیره دارند.</p>
      <p>به گزارش تسنیم، قاسم تقی‌زاده خامسی، معاون وزیر نیرو در امور آب و آبفا با بیان اینکه در سال آبی 97ــ96 حدود 340 شهر درگیر تنش آبی بودند، افزود: خوشبختانه بارش‌های سال آبی گذشته و ابتدای سال آبی جدید (از ابتدای مهر 97 تا پایان آبان 98) تعداد شهرهای دارای تنش آبی را کاهش داده است، به‌طوری که میزان بارندگی‌ها نسبت به بلندمدت 29 درصد افزایش داشته است.</p>
      <p>وی با ابراز اینکه "در حال حاضر سدهای کشور 5 میلیارد مترمکعب پرآب‌تر از سال گذشته بوده و حدود 25 میلیارد مترمکعب آب ذخیره دارند." ادامه داد: بر اساس همین بارندگی‌ها ورودی سدهای کشور به 3 میلیارد و 68 میلیون مترمکعب رسیده و خروجی‌ سدها نیز دو برابر این میزان صورت گرفته است.</p>
      <p>معاون وزیر نیرو در امور آب و آبفا اضافه کرد: این میزان رهاسازی به‌منظور تخلیه برنامه‌ریزی‌شده سدها و هدایت آب برای تالاب‌ها، محیط زیست رودخانه‌ها و در برخی استان‌ها برای کشت پاییزه کشاورزان صورت گرفته است.</p>
      <p>تقی‌زاده خامسی ادامه داد: بر همین اساس از دو سه روز گذشته آب از زاینده‌رود رهاسازی شده و قرار است برای کشت پاییزه حدود 120 میلیون مترمکعب آب در اختیار کشاورزان اصفهان قرار گیرد.</p>
      <p>وی با تأکید به اینکه "سیلاب قابل پیش‌بینی نیست و باید همیشه از آمادگی لازم برخوردار باشیم"، گفت: سیل به‌دلیل غیرقابل پیش‌بینی بودن، یکی از خسارت‌بار‌ترین حوادث غیرمترقبه در دنیاست.</p>
      <p>معاون وزیر نیرو در امور آب و آبفا با اشاره به اینکه در سیلاب اخیر مسیل‌هایی که سال‌ها خشک بود فعال شد و اتفاق‌های ناخوشایندی را به‌بار آورد، از مردم خواست از اطراق و توقف کنار رودخانه‌ها و مسیل‌ها به‌ویژه رودخانه‌های خشک یا کم‌آب خودداری کنند.</p>
    </article>
  </body>
</html>