<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1794374317_Protest_sreshtu_izbiraneto_na_Valeri_Simeonov_za_zam-predsedatel_na_parlamenta"/>
    <meta property="og:site_name" content="webcafé"/>
    <meta property="article:published_time" content="2019-11-22T13:48:00+00:00"/>
    <meta property="og:title" content="Протест срещу избирането на Валери Симеонов за зам.-председател на парламента"/>
    <meta property="og:description" content="Няколко десетки души протестират пред сградата на Народното събрание срещу избирането на Валери Симеонов за зам.-председател на парламента. Засилено е полицейското присъствие в района."/>
  </head>
  <body>
    <article>
      <h1>Протест срещу избирането на Валери Симеонов за зам.-председател на парламента</h1>
      <address><time datetime="2019-11-22T13:48:00+00:00">22 Nov 2019, 13:48</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <slideshow>
        <figure>
          <img src="https://images.webcafe.bg/2019/11/22/protest3/1170x780.jpg"/>
          <figcaption>
            <cite>Снимка: © БГНЕС</cite>
          </figcaption>
        </figure>
        <figure>
          <img src="https://images.webcafe.bg/2019/11/22/protest2/1170x780.jpg"/>
        </figure>
        <figure>
          <img src="https://images.webcafe.bg/2019/11/22/protest1/1170x780.jpg"/>
        </figure>
      </slideshow>
      <p>Няколко десетки души протестират пред сградата на Народното събрание срещу избирането на Валери Симеонов за зам.-председател на парламента. Засилено е полицейското присъствие в района.</p>
      <p>bTV съобщава, че в протеста участват майки на деца с увреждания, които и преди са протестирали срещу лидера на НФСБ. Те искат оставката на Симеонов, както и на всички, които са го подкрепили за избирането му за зам.-председател на парламента.</p>
      <p>Организаторите коментират, че защитават честта на децата си и помнят "гаврата", която Симеонов си е направил с тях.</p>
      <p>Заричат се, че протестите ще бъдат продължителни, като за понеделник се планира и автошествие.</p>
      <p>Самият Симеонов коментира, че протестите срещу него са "намеса в правилата и реда на парламента". Той обясни пред журналисти, че групата "Обединени патриоти" има неоспоримо право да излъчи зам.-председател на парламента, като това е съгласувано с останалите групи.</p>
      <p>"За мен това не е било самоцел. Виждате, че този пост четири месеца фактически стои незает", обясни Симеонов и допълни, че с решение на групата е определен да заеме този пост. По думите му той няма избори и не е човек, който бяга от отговорност.</p>
      <p>"Това, че някой протестира, си е негово право", коментира лидерът на НФСБ и един от лидерите на коалицията "Обединени патриоти".</p>
      <p>Валери Симеонов влезе в конфликт с майките на деца с увреждания, докато те протестираха около Закона за хората с увреждания. Те бяха разгневени от думите на Симеонов, че са "група кресливи жени, които спекулираха с децата си, манипулираха обществото, изкарали на пек и на дъжд тези уж болни деца".</p>
      <p>Последваха протести с искане за оставката на Симеонов от поста вицепремиер, която той даде месец по-късно - на 16 ноември 2018 г.</p>
      <related>
        <h4>Още</h4>
        <a href="https://www.webcafe.bg/newscafe/politika/id_707327493"/>
        <a href="https://www.webcafe.bg/newscafe/politika/id_1824527272"/>
        <a href="https://www.webcafe.bg/newscafe/politika/id_834415120"/>
      </related>
    </article>
  </body>
</html>