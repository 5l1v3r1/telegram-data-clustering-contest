<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/krampova-karrenbauerova-se-ohradila-vuci-svym-kritikum-uvnitr-cdu/1823537?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T13:29:00+00:00"/>
    <meta property="og:title" content="Krampová-Karrenbauerová se ohradila vůči svým kritikům uvnitř CDU"/>
    <meta property="og:description" content="Berlín - Diskuse o tom, kdo má stranu vést, se v Křesťanskodemokratické unii (CDU) vedly vždy, míní její šéfka Annegret Krampová-Karrenbauerová. Strana je vydrží. Není ale možné kritizovat vše, je přesvědčena. Politička, která čelí tvrdé kritice řady křesťanských demokratů a pochybám, zda je správnou osobností v čele strany, to dnes řekla v Lipsku na sjezdu CDU."/>
  </head>
  <body>
    <article>
      <h1>Krampová-Karrenbauerová se ohradila vůči svým kritikům uvnitř CDU</h1>
      <address><time datetime="2019-11-22T13:29:00+00:00">22 Nov 2019, 13:29</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Diskuse o tom, kdo má stranu vést, se v Křesťanskodemokratické unii (CDU) vedly vždy, míní její šéfka Annegret Krampová-Karrenbauerová. Strana je vydrží. Není ale možné kritizovat vše, je přesvědčena. Politička, která čelí tvrdé kritice řady křesťanských demokratů a pochybám, zda je správnou osobností v čele strany, to dnes řekla v Lipsku na sjezdu CDU.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574421049_P201911220485401.jpg"/>
        </figure>
        <figure>
          <img src="https://i3.cn.cz/6/1574421109_P201911220488401.jpg"/>
        </figure>
        <figure>
          <img src="https://i3.cn.cz/6/1574421170_P201911220489101.jpg"/>
        </figure>
        <figure>
          <img src="https://i3.cn.cz/6/1574425627_P201911220578101.jpg"/>
        </figure>
        <figure>
          <img src="https://i3.cn.cz/6/1574425659_P201911220578901.jpg"/>
        </figure>
        <figure>
          <img src="https://i3.cn.cz/6/1574425734_P201911220579901.jpg"/>
        </figure>
      </slideshow>
      <p>"Diskuse o otázkách vedení byly v CDU vždy. Jsme silná strana, my takové diskuse vydržíme a nenecháme se odepsat," prohlásila Krampová-Karrenbauerová, která loni v prosinci po 18 letech v čele strany nahradila kancléřku Angelu Merkelovou. Křesťanští demokraté od té doby utrpěli výrazné ztráty v evropských volbách i trojici zemských hlasování na východě země, a Krampová-Karrenbauerová se proto dostala pod tlak.</p>
      <p>Dnes svým kritikům nepřímo odpověděla. Sedmapadesátiletá politička mimo jiné ocenila vlády Merkelové, která se německou kancléřkou stala na den přesně před 14 lety. "Je to a bylo to dobrých 14 let pro Německo, a na to můžeme být všichni společně hrdí," poznamenala. Samozřejmě je podle ní možné kritizovat různé aspekty politiky vlády a křesťanských demokratů, není ale možné v době dnešního blahobytu se tvářit, že se nepovedlo vůbec nic. "To není žádná dobrá volební strategie a vůbec bychom si na to neměli zvykat," zdůraznila za potlesku zhruba 1000 delegátů.</p>
      <p>Krampová-Karrenbauerová se tak vymezila mimo jiné vůči bývalému šéfovi poslanců CDU/CSU Friedrichu Merzovi, který patří k nejhlasitějším kritikům. Čtyřiašedesátiletý politik, který loni v souboji o vedení křesťanských demokratů těsně prohrál, například na konci října hovořil o "nečinnosti a nedostatečném vedení" ze strany Merkelové i o tom, že to "takhle nemůže jít dál". Krampové-Karrenbauerové zase někteří spolustraníci vyčítají "bezobsažnou politiku", nevýrazné vystupování a podíl na řadě voleních neúspěchů v letošním roce.</p>
      <p>Bývalá sárská premiérka přesto věří, že se dvoudenní sjezd vládní strany ponese namísto hledání chyb v minulosti především ve znamení programových debat a přemýšlení o tom, jak by Německo mělo vypadat v roce 2030.</p>
      <h4>AfD jsou žháři, spolupráce s CDU nebude</h4>
      <p>CDU nechce a nebude mít nic společného s Alternativou pro Německo (AfD), prohlásila Krampová-Karrenbauerová. Politiky AfD přirovnala ke žhářům, kterým není možné ještě podávat zápalky.</p>
      <p>Sedmapadesátiletá politička se tak dnes důrazně postavila proti stále spíše ojedinělým požadavkům, aby se její strana zcela nevyhýbala vyjednáváním s pravicově populistickým až radikálním uskupením. Podobné výzvy se uvnitř CDU objevily například po říjnových zemských volbách v Durynsku, kde AfD skončila druhá právě před křesťanskými demokraty.</p>
      <p>Podle Krampové-Karrenbauerové se "lidé napravo", jak o politicích AfD hovořila, chovají tak, že přispívají ke zhrubnutí jazyka a ztrátě respektu k druhým, třeba k lidem, kteří mají jinou víru nebo jinak vypadají. "To jsou ti, kteří vytváří duchovní klima, z něhož vycházejí i politické vraždy," prohlásila v narážce na vraždu politika CDU Waltera Lübckeho, k níž se přiznal pravicový extremista.</p>
      <p>"A proto říkám ve vší vážnosti: To jsou ti žháři. A my nesmíme nikdy být ti dobráci, kteří jim ještě dají zápalky, aby ten požár mohli začít," dodala za mohutného potlesku delegátů.</p>
    </article>
  </body>
</html>