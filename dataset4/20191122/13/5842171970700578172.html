<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jauns.lv/raksts/sports/359605-kamaninu-braucejs-darznieks-izcina-otro-vietu-pasaules-kausa-pirma-posma-naciju-kausa"/>
    <meta property="og:site_name" content="Jauns.lv"/>
    <meta property="article:published_time" content="2019-11-22T13:48:00+00:00"/>
    <meta property="og:title" content="Kamaniņu braucējs Dārznieks izcīna otro vietu Pasaules kausa pirmā posma Nāciju kausā"/>
    <meta property="og:description" content="Latvijas kamaniņu braucējs Artūrs Dārznieks piektdien Īglsas trasē Insbrukā izcīnīja otro vietu Pasaules kausa pirmā posma Nāciju kausa sacensībās, informē Latvijas Kamaniņu sporta federācija (LKSF)."/>
  </head>
  <body>
    <article>
      <h1>Kamaniņu braucējs Dārznieks izcīna otro vietu Pasaules kausa pirmā posma Nāciju kausā</h1>
      <address><time datetime="2019-11-22T13:48:00+00:00">22 Nov 2019, 13:48</time> by <a rel="author">Jauns.lv / LETA</a></address>
      <p>
        <b>Latvijas kamaniņu braucējs Artūrs Dārznieks piektdien Īglsas trasē Insbrukā izcīnīja otro vietu Pasaules kausa pirmā posma Nāciju kausa sacensībās, informē Latvijas Kamaniņu sporta federācija (LKSF).</b>
      </p>
      <p>Dārznieks aizvadīja stabilu braucienu, uzrādot septīto labāko laiku startā, bet trases gaitā pakāpjoties uz otro vietu. Uzvarētājs austrietis Niko Gleiršers bija par 0,170 sekundēm ātrāks kā Dārznieks un 0,211 sekundes ātrāks kā trešās vietas ieguvējs amerikānis Džonatans Eriks Gustafsons.</p>
      <p>Rikam Kristenam Rozītim neveiksmīgs starts, kurā tikai 28.labākais laiks, taču finišā ceturtā vieta, no bronzas atpaliekot trīs sekundes desmitdaļas.</p>
      <p>Divvietīgo ekipāžu konkurencē startēja tikai Latvijas jaunākā ekipāža Mārtiņš Bots/Roberts Plūme, taču ierobežotā vietu skaita dēļ viņiem nav iespējams kvalificēties Pasaules kausam, jo katra valsts drīkst pieteikt maksimums trīs ekipāžas. Puiši finišēja septītajā vietā, uzvarētājiem krieviem Andrejam Bogdanovam/Andrejam Medvedevam piekāpjoties par 0,398 sekundēm.</p>
      <p>Pārējie Latvijas sportisti - Andris un Juris Šici, Kristens Putins/Imants Marcinkēvičs, Oskars Gudramovičs/Pēteris Kalniņš, Kristers Aparjods, Inārs Kivlenieks, Ulla Zirne, Elīza Cauce un Kendija Aparjode - ir iekļauti labāko grupā un automātiski kvalificējas Pasaules kausam.</p>
      <p>Izlases treneris Kristaps Mauriņš atzīst, ka sagatavošanās posms šogad nav aizritējis bez traumām, taču visi ir gatavi jaunajai sezonai.</p>
      <p>"Pēc treniņnometnes Norvēģijā oktobra beigās esam aizvadījuši vēl trīs nometnes Siguldā, kuru laikā katru dienu veicām vienu līdz divus braukšanas treniņus trasē. Paralēli tam turpinājām trenēties arī svaru zālē, lai uzlabotu sportistu fizisko sagatavotību pirms gaidāmās Pasaules kausa sezonas. No maija vidus ir aizvadīts ilgs un grūts sagatavošanās posms, kura laikā tika smagi strādāts. Visi ar nepacietību gaidām sacensību sezonas sākumu, lai redzētu, kādus augļus tā mums nesīs. Sagatavošanas posmā daži no sportistiem ir saskārušies ar dažādām veselības problēmām un traumām, bet šobrīd gandrīz viss ir kārtībā un sportisti būs gatavi startēt ar pilnu jaudu jau pirmajā Pasaules kausa posmā. Komandā valda ļoti labs un kaujiniecisks noskaņojums," LKSF citē Mauriņa teikto.</p>
      <p>Pēc sezonas sākuma Austrijā tikai daļa izlases dosies tālāk uz posmiem Ziemeļamerikā. Otrais posms notiks Leikplesidā, ASV, bet trešais posms Vistlerā, Kanādā. Tad gaidāms gandrīz mēneša pārtraukums līdz janvāra vidum, kad Altenbergā, Vācijā tiks aizvadīts ceturtais posms. 18. un 19.janvārī Lillehammerē, Norvēģijā norisināsies Eiropas čempionāts, kas reizē būs arī piektais Pasaules kausa posms, bet janvāra pēdējā nedēļas nogalē pasaules labākie kamaniņu braucēji pulcēsies Siguldā uz sezonas sesto posmu.</p>
      <p>Septītais posms norisināsies Oberhofā, Vācijā februāra pirmajā nedēļas nogalē, bet sezonas kulminācija gaidāma 14. līdz 16.februārī, kad Soču olimpiskajā trasē tiks sadalītas Pasaules čempionāta godalgas. Astotais posms februāra otrajā pusē notiks Altenbergā, Vācijā, bet sezonas noslēdzošais devītais posms tiks aizvadīts Kēnigzē.</p>
      <p>Lielas izmaiņas gaidāmas dāmu konkurencē, kur šosezon uz starta neredzēsim nevienu no Phjončhanas olimpisko spēļu pirmo sešu vietu ieguvējām. Divas vadošās Vācijas sportistes Natālija Geisenbergere un Dajana Eitbergere ir bērniņu gaidībās, savukārt Tatjana Hifnere pēc pagājušās sezonas noslēdza savu sportistes karjeru. Tāpat arī šobrīd vadošā Kanādas sportiste Kimberlija Makreja šosezon nestartēs studiju dēļ, bet Erina Hamlina (ASV) un Aleksa Goha (Kanāda) paziņoja par karjeras beigām jau pēc olimpiskajām spēlēm.</p>
    </article>
  </body>
</html>