<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/oficialno-stana-jasna-prichinata-za-smartta-na-pochinaloto-dete-ot-kardam.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T13:22:00+00:00"/>
    <meta property="og:title" content="Официално: Стана ясна причината за смъртта на починалото дете от Кардам"/>
    <meta property="og:description" content="Отровата за мишки е убила 9-годишния Стефан, тя е открита зад леглото му"/>
  </head>
  <body>
    <article>
      <h1>Официално: Стана ясна причината за смъртта на починалото дете от Кардам</h1>
      <h2>Отровата за мишки е убила 9-годишния Стефан, тя е открита зад леглото му</h2>
      <address>
        <time datetime="2019-11-22T13:22:00+00:00">22 Nov 2019, 13:22</time>
      </address>
      <p>Отровният газ фосфин е предизвикал спиране на сърцето (т.нар сърдечен арест) на починалото 9-годишно момче в село Кардам, съобщи районният прокурор на Генерал Тошево Йорданка Чанева, която е и наблюдаващ прокурор на досъдебното производство, цитирана от БТА. </p>
      <p>По думите й активното вещество в отрова за гризачи, вдишано от момчето, е било в летална концентрация, значително над нормите, описани в специализираната литература, които предизвикват смърт само за 30-60 минути.</p>
      <p>Вчера това беше основната версия за трагедията, оповестена от главния прокурор Сотир Цацров.</p>
      <p>Чанева обясни, че изготвените експертизи от Военномедицинска академия в София и съдебен лекар са еднозначни.</p>
      <figure>
        <img src="https://img.bg.sof.cmestatic.com/media/images/640x/Nov2019/2112029498.jpg"/>
        <figcaption>Снимка: БГНЕС</figcaption>
      </figure>
      <p>Районният прокурор поясни, че отровата е открита зад леглото в дома на детето - в процепи на стената, замазани с кал. Влажната замазка още повече е провокирала отделянето на отровния газ и е протекла спонтанна реакция. Детето е било изложено на отровния газ около дванадесет часа.</p>
      <p>9-годишният Стефан почина в болница, а две от сестрите му бяха приети в много тежко състояние с натравяне. Децата вече са изписани от лечебните заведения.</p>
      <p>Засега не е ясно как семейството се е сдобило със силната отрова за гризачи, която не се продава свободно. Досъдебното производство се води по член 122 от Наказателния кодекс за причиняване на смърт по непредпазливост и към момента няма повдигнато обвинение на лице, каза Йорданка Чанева.</p>
    </article>
  </body>
</html>