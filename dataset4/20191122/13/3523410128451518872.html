<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641357/%D8%A8%D9%88%D8%B1%D8%B3%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%88-%D8%A7%D8%B1%D9%88%D9%BE%D8%A7%DB%8C%DB%8C-%D8%B2%DB%8C%D8%A7%D9%86%E2%80%8C%D8%AF%D9%87-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-22T13:08:00+00:00"/>
    <meta property="og:title" content="بورس‌های آمریکایی و اروپایی زیان‌ده شدند"/>
    <meta property="og:description" content="برخلاف بورس‌های آسیایی، شاخص‌ها در آمریکا و اروپا قرمزپوش شدند."/>
  </head>
  <body>
    <article>
      <h1>
        <a href="https://www.bultannews.com/fa/news/641357/%D8%A8%D9%88%D8%B1%D8%B3%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%88-%D8%A7%D8%B1%D9%88%D9%BE%D8%A7%DB%8C%DB%8C-%D8%B2%DB%8C%D8%A7%D9%86%E2%80%8C%D8%AF%D9%87-%D8%B4%D8%AF%D9%86%D8%AF">بورس‌های آمریکایی و اروپایی زیان‌ده شدند</a>
      </h1>
      <h2>برخلاف بورس‌های آسیایی، شاخص‌ها در آمریکا و اروپا قرمزپوش شدند.</h2>
      <address><time datetime="2019-11-22T13:08:00+00:00">22 Nov 2019, 13:08</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شاخص‌های بورسی در معاملات روز جمعه، تحت تاثیر اخبار مربوط به <b>جنگ تجاری</b> و مساله برگزیت قرار گرفتند. از سوی دیگر<b> آمارهای گمرک</b> ژاپن نشان می‌دهد که میزان صادرات این کشور در ماه گذشته به کمترین سطح خود در طول سه سال اخیر رسیده است.</p>
      <p>نشریه وال استریت ژورنال به نقل از برخی منابع آگاه خود گزارش کرده است که احتمالا رسیدن به فاز نخست توافق تجاری بین چین و آمریکا به سال بعد کشیده خواهد شد. از سوی دیگر اما برخی مقامات چینی از تداوم تلاش‌ها برای حل‌وفصل اختلافات تجاری با آمریکا خبر داده اند.</p>
      <p>جنگ تجاری بین آمریکا و چین که اکنون وارد یکمین سال خود می‌شود از ماه‌ها پیش به اصلی‌ترین عامل تعیین جهت شاخص‌های بورسی و بازارهای مالی در جهان تبدیل شده است. عملکرد بسیاری از اقتصادهای صادرات محور از جمله ژاپن، آلمان و حتی خود چین و آمریکا تحت تاثیر این عملکرد قرار گرفته است و برخی از نهادهای مهم جهانی نظیر صندوق بین المللی پول و بانک جهانی نسبت پیامدهای سهمگین این جنگ بر روی اقتصاد جهانی هشدار داده‌اند.</p>
      <p>گرگ مک کانا- کارشناس بازار در موسسه " مک کانا مکرو"- گفت: دیروز با شنیدن خبر احتمال کشیده شدن جنگ تجاری به سال‌آینده کاملا ناامید شدم اما به نظر می رسد طرف چینی هنوز دست از کار برنداشته است و در نتیجه همه ما باید کماکان امیدوار به پایان این جنگ تجاری باقی بمانیم.</p>
      <p>در وال استریت، همه شاخص‌ها نزولی بودند تا جایی که شاخص "داوجونز ایدانستریال اوریج" با ۰.۲ درصد کاهش نسبت به روز قبل و در سطح ۲۷ هزار و ۷۶۶.۲۹ واحد بسته شد، شاخص "اس اند پی ۵۰۰" با ۰.۱۶ درصد کاهش تا سطح ۳۱۰۳.۵۴ واحدی پایین رفت و دیگر شاخص مهم بورسی آمریکا یعنی " نزدک کامپوزیت" با ریزش ۰.۲۴ درصدی در سطح ۸۵۰۶.۲۱ واحدی بسته شد.</p>
      <p>در معاملات بازارهای بورس در اروپا، شاخص‌ها عملکرد مشابهی داشتند تا جایی که شاخص "فوتسی ۱۰۰" بورس لندن با ریزش ۰.۳۳ درصدی تا ۷۲۳۸.۵۵ واحد پایین رفت، شاخص "کک ۴۰" بورس پاریس با ریزش ۰.۲۲ درصدی در سطح ۵۸۸۸.۲۱ واحد بسته شد و شاخص "دکس ۳۰" بورس فرانکفورت در آلمان با ریزش ۰.۱۶ درصدی و ایستادن در سطح ۱۳ هزار و ۱۳۷.۷۰ واحدی به کار خود خاتمه داد. در مادرید شاخص "ایبکس ۳۵" ۰.۱۲ درصد پایین رفت و به ۹۲۱۴.۰۱ واحد رسید.</p>
      <p>از سوی دیگر در معاملات بورس‌های آسیا، شاخص "نیک کی ۲۲۵" بورس توکیو ژاپن با افزایش ۰.۳۲ درصدی تا سطح ۲۳ هزار و ۱۱۲.۸۷ واحدی بالا رفت، شاخص " هانگ سنگ" بورس هنگ کنگ با افزایش ۰.۱۹ درصدی به ۲۶ هزار و ۵۱۷.۲۹ واحد رسید. در چین شاخص " شانگ‌های کامپوزیت " با ریزش ۰.۹۷ درصدی در سطح ۳۸۵۱.۹۷ واحد بسته شد. در استرالیا شاخص "اس اند پی اس اند ایکس ۲۰۰" بورس سیدنی با ۰.۵۵ درصد افزایش و ایستادن در سطح ۶۷۰۹.۷۸ واحدی به کار خود خاتمه داد. در بین دیگر شاخص‌های مهم آسیایی، شاخص " تاپیکس" ژاپن صعودی بود.</p>
      <p>در بازار طلای سیاه، هر بشکه نفت "وست تگزاس اینتر مدیت" با ۰.۷ درصد کاهش به ۵۸.۱۷ دلار رسید و نفت خام برنت دریای شمال با کاهش ۰.۶۴ درصدی به ازای ۶۳.۵۶ دلار در هر بشکه مبادله شد.</p>
      <p>همچنین در بازار فلزات گران بها، بهای هر اونس طلا برای تحویل فوری با افزایش ۰.۱۹ درصدی به ۱۴۶۷.۱۵ دلار رسید. هر اونس نقره با افزایش ۰.۰۵ درصدی به ازای ۱۷.۲۲ دلار مبادله شد.</p>
    </article>
  </body>
</html>