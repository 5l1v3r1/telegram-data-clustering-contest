<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/klaipedos-plaukimo-sportui---neeiline-sukaktis-1751656/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T13:01:00+00:00"/>
    <meta property="og:title" content="Klaipėdos plaukimo sportui - neeilinė sukaktis"/>
    <meta property="og:description" content="Klaipėdos plaukikams - džiugios dienos: sukanka 50 metų, kai mūsų mieste buvo įkurta Klaipėdos plaukimo mokykla. Šia proga šiandien 50 m Klaipėdos baseine (Dubysos g. 12) nuo 9.30 val. iki 20 val. vyks tarptautinės &quot;Gintaro&quot; taurės varžybos, kuriose savo jėgas išbandys ne tik įprasto plaukimo lyderiai, bet ir plaukimo su pelekais atstovai."/>
  </head>
  <body>
    <article>
      <h1>Klaipėdos plaukimo sportui - neeilinė sukaktis</h1>
      <address><time datetime="2019-11-22T13:01:00+00:00">22 Nov 2019, 13:01</time> by <a rel="author" href="https://www.ve.lt/autoriai/paulius-matulevicius/" target="_blank">Paulius MATULEVIČIUS</a></address>
      <p>
        <b>Klaipėdos plaukikams - džiugios dienos: sukanka 50 metų, kai mūsų mieste buvo įkurta Klaipėdos plaukimo mokykla. Šia proga šiandien 50 m Klaipėdos baseine (Dubysos g. 12) nuo 9.30 val. iki 20 val. vyks tarptautinės "Gintaro" taurės varžybos, kuriose savo jėgas išbandys ne tik įprasto plaukimo lyderiai, bet ir plaukimo su pelekais atstovai.</b>
      </p>
      <p>Varžysis bemaž 300 plaukikų iš Rusijos, Latvijos ir Lietuvos.</p>
      <p>13 val. organizuojamas iškilmingas varžybų atidarymas ir oficialus Klaipėdos plaukimo mokyklos 50-mečio minėjimas.</p>
      <p>Į šį nemokamą renginį kviečiami buvę ir esami šios sporto šakos direktoriai, treneriai, plaukikai ir šiaip plaukimo sportą mėgstantys eiliniai klaipėdiečiai.</p>
      <h3>Išsigando byrančio tinko</h3>
      <p>Aktyviai plaukimo sportas Klaipėdoje pradėtas vystyti 1969 m., kai, rekonstravus atvirą plaukimo baseiną į uždarą 25 m ilgio "Gintaro" plaukimo baseiną, buvo įkurta pirmoji plaukimo sporto mokykla.</p>
      <p>Tuomet į Klaipėdą atvyko jauni plaukimo specialistai, baigę Lietuvos kūno kultūros institutą: Birutė Matekonytė - Mitigailienė, Eugenijus Vilmantas ir Antanas Naujokaitis.</p>
      <p>Pirmus metus plaukimo sporto mokyklai vadovavo B. Mitigailienė, vėliau ji ilgus metus dirbo direktoriaus pavaduotoja ugdymui.</p>
      <p>1972 m. Paryžiaus Komunos gatvėje buvo pastatytas dar vienas uždaras 25 m baseinas, pakrikštytas "Neptūno" vardu.</p>
      <p>Tris dešimtmečius Klaipėdos plaukimo sportą kuravo ir vienu metu net dviejuose miesto baseinuose - "Neptūno" ir "Gintaro" - direktoriumi dirbo šviesaus atminimo klaipėdietis Romualdas Rosenas.</p>
      <p>Dar prieš kelerius metus R. Rosenas "Vakarų ekspresui" buvo minėjęs, kad šiuose dviejuose baseinuose plaukimo abėcėlės mokėsi per 1 000 moksleivių.</p>
      <p>1978 m. "Gintaro" baseine buvo įsteigta specialioji karinio taikomojo plaukimo vaikų ir jaunių sporto mokykla, todėl plaukimo sportas buvo vystomas tik "Neptūno" baseine, kuris 1995 m. vasarį buvo uždarytas dėl avarinės būklės ir visi plaukikai grįžo treniruotis į "Gintaro" baseiną.</p>
      <p>
        <i>"Nieko ten tokio baisaus nebuvo - nuo lubų nubyrėjo tinko gabaliukai. Valdžiai rašiau raštus, kad skirtų lėšų kosmetiniam remontui, bet tada buvo sunkūs laikai - pinigų nebuvo ir galiausiai nusprendė laikinai uždaryti baseiną. Tas "laikinai" liko visam, - dar 2013 metais "Vakarų ekspresui" sakė buvęs "Neptūno" baseino direktorius. - Taip ir sunaikino šį baseiną, o jis, atlikus kosmetinį remontą, galėjo veikti dar daugybę metų. Labai dėl to skaudėjo širdį."</i>
      </p>
      <h3>Iškovota daugybė titulų</h3>
      <p>Nuo tada buvo paruošta daug aukšto sportinio meistriškumo plaukikų. Jau 1977 m. Jonui Šiaudeniui (tr. E. Vilmantas) pirmajam suteiktas TSRS plaukimo sporto meistro vardas.</p>
      <p>Tarybų sąjungos rinktinėje buvo TSRS sporto meistras Eduardas Klimentjevas, TSRS jaunių rinktinėje - Jelena Anikina, Olegas Cvetkovas.</p>
      <p>Jų trenerė Margarita Volkova buvo pripažinta 1985-1986 m. viena geriausių trenerių Lietuvoje. Ir dabar ji noriai skleidžia savo ilgametę patirtį šiuo metu dirbantiems treneriams, aktyviai dalyvauja miesto sportiniame gyvenime, treniruojasi ir dalyvauja veteranų varžybose.</p>
      <p>
        <i>Vien tarybiniais metais Klaipėdoje buvo paruošta 17 sporto meistrų, per 50 kandidatų į sporto meistrus, 12 Lietuvos čempionų.</i>
      </p>
      <p>Klaipėdoje pradėjęs sportinę karjerą trenerio E. Vilmanto auklėtinis A. Miskarovas (vėliau išvykęs gyventi į Latviją) 1980 metais tapo Maskvos olimpinių žaidynių prizininku.</p>
      <figure>
        <img src="https://www.ve.lt/uploads/img/000001/pe112.jpg"/>
      </figure>
      <p>
        <b>"NEPTŪNO" BASEINAS. Klaipėdoje, Paryžiaus Komunos gatvėje, 1972 metais buvo pastatytas uždaras 25 metrų baseinas, pavadintas "Neptūno" vardu (nuotr. - jo atidarymas). 1995 metų vasarį šis baseinas buvo uždarytas dėl neva tai avarinės būklės. Klaipėdos sportininkų namų archyvo nuotr.</b>
      </p>
      <p>M. Volkovos auklėtinis Eduardas Klimentjevas 1982 m. Insbruke vykstančiose Europos jaunių plaukimo pirmenybėse tapo sidabro medalio laimėtoju. Vėliau ilgalaikis TSRS rinktinės narys įvykdė tarptautinės klasės sporto meistro normatyvą, ne kartą gerino LTSR rekordus. Daug Klaipėdos plaukikų ne kartą gerino plaukimo rekordus. 1978 m. Svetlanos Gurkovos 400 kompleksinio plaukimo mergaičių iki 15 metų rekordas nepagerintas iki šiol.</p>
      <h3>"Dinamo" baseinas - kitų rankose</h3>
      <p>1976 m. Klaipėdoje, Gulbių gatvėje, buvo pastatytas uždaras 25 m "Dinamo" baseinas. Tad tuomet vienu metu Klaipėdoje veikė trys baseinai - "Dinamo", "Gintaro" ir "Neptūno". Tačiau "Dinamo" baseinas Klaipėdos miestui niekada nepriklausė ir jis nebuvo Klaipėdos plaukimo mokyklos dalimi. Iš pradžių "Dinamo" baseinas priklausė sporto draugijai tokiu pačiu pavadinimu. Jame treniravosi Vidaus reikalų ministerijos atstovai, policijos auklėtiniai, taip pat savo įgūdžius tobulino ir Atlantos olimpinių žaidynių dalyvis klaipėdietis Mindaugas Bružas.</p>
      <p>2007 m. šis baseinas pastatų mainų būdu buvo perduotas Klaipėdos valstybinei kolegijai. Klaipėdiečiai, susimokėję pinigus, galėjo eiti paplaukioti savo malonumui. Deja, 2013 metų birželį šis baseinas buvo uždarytas ir taip nebeveikia iki šiol, nors šios sporto šakos entuziastai ir dėjo daug pastangų, kad jis visgi būtų atgaivintas.</p>
      <h3>Vyko į Atėnų olimpiadą</h3>
      <p>Grįžtant prie Klaipėdos plaukimo mokyklos, joje dirbo daug talentingų trenerių, tarp kurių - Eugenijus Vilmantas, Margarita Volkova, Ana Mitrofanova, Rima Kalpokienė, Liudvika Okuličiūtė-Isajeva, iki šiol dirba Liubov Panasiuk, Natalja Gurkova, Mečislavas Doviakovskis, Romualdas Kazakevičius ir kiti. Nuo 1972 m. iki 2001 m. mokyklai vadovavo mūsų minėtasis R. Rosenas.</p>
      <p>Iki 2017 metų "Gintaro" baseinui vadovavo Valentinas Vytautas Šeputis. Per jo vadovavimo laikotarpį, 2011 metais, "Gintaro" baseinas buvo renovuotas iš pagrindų, pastatytas priestatas, įmontuota šiuolaikiška vandens valymo technika. Rekonstrukcija tuomet atsiėjo per 4 mln. litų (apie 1,2 ml. eurų).</p>
      <p>Nuo 2017 iki 2019 metų rugsėjo 17 dienos "Gintaro" baseinui vadovavo plaukimo veteranų varžybose ne kartą laurus skynusi, o dabar Savivaldybės administracijos direktoriaus pavaduotojos pareigas einanti Asta Dirgėlienė. Šiuo metu laikinai direktoriaus funkcijas atlieka direktoriaus pavaduotoja ugdymui Aldona Vaitkienė.</p>
      <p>Atkūrus Lietuvos nepriklausomybę plaukikų meistriškumas auga toliau. Per tą laikotarpį pasiekta aukštų sportinių rezultatų: paruošta per dešimtį Lietuvos sporto meistrų, Lietuvos čempionų. Natalijos Gurkovos auklėtinis Pavelas Suškovas 2004 metais Atėnuose (Graikija) dalyvavo olimpinėse žaidynėse, taip pat pasaulio ir Europos čempionatuose nemažai mokyklos sportininkų gerino plaukimo rekordus įvairiose amžiaus grupėse.</p>
      <p>Ir dabar Klaipėdos plaukikai nuolat skina laurus tiek Lietuvos ir Baltijos šalių čempionatuose, tiek įvairiose tarptautinėse varžybose. Pagerinta daugybė Lietuvos rekordų.</p>
      <p>Nuo 2018 metų vasaros Klaipėdos plaukikai treniruojasi ne tik "Gintaro" sporto centre, bet ir naujajame 50 m Klaipėdos baseine (Dubysos g. 12). Šio baseino su sveikatingumo centru statybos prasidėjo 2016 metų rugsėjo mėnesį. Bendra baseino statybos rangos darbų sutarties vertė - 16,6 mln. eurų. 11,6 mln. eurų projektui įgyvendinti buvo skirta iš ES struktūrinių fondų, 1 mln. eurų - iš valstybinių lėšų. Klaipėdos miesto savivaldybės indėlis - 4 mln. eurų.</p>
      <p>Klaipėdos plaukimo mokykloje išugdyta:</p>
      <p>18 sporto meistrų iki nepriklausomybės paskelbimo (TSRS SM);<br/>2 Tarptautiniai plaukimo meistrai;<br/>23 sportininkai - Lietuvos daugkartiniai čempionai;<br/>TARPTAUTINIAI PLAUKIMO MEISTRAI:<br/>Pavel Suškov - (tr. N. Jurčiuk, N. Gurkova / A. Zaicev) 2002 m.<br/>Igor Kozlovskij - (tr. L. Panasiuk) 2012 m.<br/>TSRS SPORTO MEISTRAI:<br/>Jonas Šaudenis - (tr. E. Vilmantas) 1977 m.<br/>Natalija Gruodytė - (tr. R. Kalpokienė, A. Mitrofanova) 1978 m.<br/>Svetlana Gurkova - (tr. A. Mitrofanova) 1978 m.<br/>Aida Milašiūtė - (tr. V. Jokšienė ir V. Viachirevas) 1978 m.<br/>Ignas Urvakis - (tr. B. Mitigailienė, V. ir V. Viachirevai) 1978 m.<br/>Irina Lobzina - (tr. A. Mitrofanova) 1978 m.<br/>Sergej Panasiuk - (tr. A. Mitrofanova) 1978 m.<br/>Oleg Cvetkov - (tr. M. Volkova) 1980 m.<br/>Anžela Kovalenko - (tr. T. Asajonok) 1980 m.<br/>Eduard Klimentjev - (tr. M. Volkova) 1982 m.<br/>Jelena Anikina - (tr. M. Volkova) 1983 m.<br/>Anželika Aleksiūnaitė - (tr. T. Cvetkova) 1983 m.<br/>Viktoras Areščenko - (tr. R. Kalpokienė) 1984 m.<br/>Raimondas Berankis - (tr. L. Okuličiūtė) 1985 m.<br/>Violeta Uktverytė - (tr. V. Jokšienė) 1986 m.<br/>Redas Dičkus - (tr. R. Kazakevičius) 1988 m.<br/>Artūras Bagonaitis - (tr. L. Okuličiūtė) 1988 m.<br/>Artūras Bagdonavičius - (tr. L. Isajeva) 1988 m.<br/>LIETUVOS PLAUKIMO MEISTRAI:<br/>Artiom Zaicev - (tr. N. Gurkova) 1994 m.<br/>Monika Povilonytė - (tr. N. Gurkova) 1999 m.<br/>Pavel Suškov - (tr. N. Jurčiuk, N. Gurkova / A. Zaicev) 2000 m.<br/>Oksana Omelčenko - (tr. S. Surplienė, M. Doviakovskis) 2000 m.<br/>Mindaugas Margis - ( tr. J. Anikina) 2000 m.<br/>Simona Motiekaitė - (tr. N. Gurkova) 2002 m.<br/>Dmitrij Kubiakin - (tr. A. Kovalenko) 2003 m.<br/>Stanislav Maiboroda - (tr. N. Gurkova) 2003 m.<br/>Artur Sporychin - (tr. A. Kovalenko) 2005 m.<br/>Igor Kozlovskij - (tr. L. Panasiuk) 2008 m.<br/>Inga Šukytė - (tr. D. Sadauskienė, M. Doviakovskij) 2008 m.<br/>Evelina Rudytė - (tr. L. Panasiuk, N. Gurkova / A. Zaicev) 2010 m.<br/>Roberta Kuzaitė - (tr. V. Grigaitienė, M. Doviakovskij) 2016 m.<br/>Mantas Kaveckas - ( tr. J. Kiškytė, M. Doviakovskij) 2016 m.<br/>Paulina Pekūnaitė - (tr. R. Kazakevičius, M. Doviakovskij) 2017 m.<br/>Vilius Buta - (tr. J. Bogužienė) 2017 m.<br/>Daniil Pancerevas - (tr. J.Bogužienė) 2019 m.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/jubiliejaus-proga-varzesi-baseino-takeliuose-1751939/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/klaipedoje-baigesi-baseinu-nykimo-era-1644951/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/niekas-nenorejo-gaivinti-baseino-1168182/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/dar-bando-atgaivinti-baseina-1160741/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/baseina-atgaivinti-ne-taip-lengva-1114334/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/iesko-baseino-gelbejimo-budu-1050679/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/klaipeda-netenka-dar-vieno-baseino-982358/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/politikai-pirkti-baseino-neketina-945705/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>