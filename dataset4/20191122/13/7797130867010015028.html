<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546076/Srpska-mesna-industrija-u-krizi.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T13:16:00+00:00"/>
    <meta property="og:title" content="Srpska mesna industrija u krizi"/>
    <meta property="og:description" content="Proizvođači mesa i mesnih prerađevina u Srbiji suočavaju se sa krizom, izazvanom ozbiljnim ograničenjem izvoza na..."/>
  </head>
  <body>
    <article>
      <h1>Srpska mesna industrija u krizi</h1>
      <address>
        <time datetime="2019-11-22T13:16:00+00:00">22 Nov 2019, 13:16</time>
      </address>
      <p>Proizvođači mesa i mesnih prerađevina u Srbiji suočavaju se sa krizom, izazvanom ozbiljnim ograničenjem izvoza na regionalna, evropska i svetska tržišta zbog pojave bolesti afričke kuge svinja na njenoj teritoriji, zbog čega su im prihodi značajno smanjeni, a pojedinim kompanijama i do 40 odsto.</p>
      <p>Zbog afričke kuge svinja od avgusta ove godine zabranjen je izvoz mesnih prerađevina koje nisu tretirane na temperaturi iznad 80 stepeni Celzijusa, ali je industriju najviše pogodila zabrana izvoza u Bosnu i Hercegovinu (BiH), Severnu Makedoniju i Crnu Goru gde je izvoz tradicionalno bio i najveći.</p>
      <p>Nešto duže od godinu dana proizvođači mesa i prerađevina ne izvoze ni na teritoriju Kosova zbog takse od 100 odsto koju su uvele vlasti u Prištini.</p>
      <blockquote>Pored ograničenja plasmana robe na inostrana tržišta, položaj domaćim proizvođačima mesnih prerađevina otežava i veliki uvoz prerađevina iz Evropske unije.</blockquote>
      <p>U kompaniji "Zlatiborac" navode da su, zbog ograničenog izvoza, prihodi smanjeni oko 40 odsto. Ta kompanija za sada ne može da izvozi trajne proizvode od svinjskog mesa među kojima su pršute, jer se pripremaju na tradicionalni način i na temperaturi do 25 stepeni.</p>
      <p>Direktor te kompanije Dušan Knežević rekao je da su pokrenuli velike investicije i da sada izvoze u Rusiju polutrajne proizvode koji su tretirani do 80 stepeni, a to su viršle, parizeri i razne salame.</p>
      <p>"Rusija bi nam dozvolila da izvozimo proizvode tretirane na 72 Celzijusova stepana, ali zbog prevoza preko zemalja EU koje traže da budu tretirani na 80 stepeni moramo da poštujemo taj zahtev", rekao je Knežević i dodao da su najviše razočarani strogom zabranom izvoza u BiH.</p>
      <p>I u industriji mesa "Matijević" osetila se zabrana izvoza mesnih prerađevina zbog pojave afričke kuge svinja. Prema rečima suvlasnika ove kompanije Bojana Matijevića, izvozili su mesne prerađevine u BiH i Crnu Goru, ali je zbog zabrane obustavljen izvoz polutrajnih proizvoda, a dozvoljen samo uvoz proizvoda u konzervama koje su tretirane iznad 80 stepeni.</p>
      <p>Direktor kompanije "Neoplanta" Aco Tomašević kaže da je najveći izvoz ta firma ostvarila prošle godine kada je izvezla oko 4.000 tona prerađevina.</p>
      <p>Istakao je da je "trend rasta od prethodne godine ove godine prekinut zbog afričke kuge svinja", kao i da je i dalje na snazi zabrana za najkvalitetnije proizvode, fermentisane kobasice, po kojima je "Neoplanta" i poznata širom regiona.</p>
      <p>"Pad izvoza je rezultirao i padom prihoda i ukoliko sve zabrane o izvozu ostanu na snazi do kraja ove godine, procene su da bi pad prihoda mogao da dostigne čak 20 odsto", rekao je Tomašević.</p>
      <p>Proizvođači mesnih prerađevina trude se da nađu najbolji odgovor na novonastalu situaciju. Tako u "Zlatiborcu" planiraju osvajanje novih tržišta i spremaju prvi kontigent za izvoz goveđih prerađevina po halal tehnologiji za Ujedinjene Arapske Emirate.</p>
      <p>U "Neoplanti" se drže strategije da tržišta osvajaju, pre svega, vrhunskim kvalitetom proizvoda, ali veruju da dugoročno rešenje situacije u kojoj su se našli prerađivači mesa treba tražiti i u povećanju stočnog fonda, kao i standardizaciji kvaliteta domaćeg mesa koje bi bilo korišćeno kao sirovina za preradu.</p>
      <p>Ističu da bi zaštiti domaćih proizvođača i više hiljada zaposlenih u mesnoj industriji izuzetno značila pomoć nadležnog ministarstva oko izvoza.</p>
      <h3>BIH bilo jedno označajnijih tržišta</h3>
      <p>Jedno od značajnijih tržišta za predstavnike domaće mesne industrije bilo je tržište BiH, koje je trenutno otvoreno samo za uvoz proizvoda tretiranih iznad 80 stepeni, što ponudu svodi isključivo na konzervisane proizvode.</p>
      <p>Ministar spoljne trgovine i ekonomskih odnosa BiH Mirko Šarović rekao je da je odluka o zabrani izvoza domaćih i divljih svinja iz Srbije doneta da bi se sprečio unos afričke kuge, kao i da je uvoz konzervisanih proizvoda dozvoljen.</p>
      <p>Predstavnik Kancelarije za veterinarstvo BiH Ljubomir Kalaba kazao je da će zabrana o uvozu mesa i mesnih preradjevina od svinjskog mesa važiti dok Srbija ne odjavi bolest Svetskoj organizaciji za zdravlje životinja (OIE).</p>
      <p>"Poslednje uputstvo koje je na snazi je Uputstvo o zabrani uvoza odredjenih pošiljki poreklom iz Srbije, a doneto je 28. oktobra radi sprečavanja unosa u BiH afričke svinjske kuge. U ovom trenutku po tom Uputstvu u BiH je od proizvoda od mesa svinja iz Srbije dozvoljen samo uvoz hermetički zatvorenih, toplinski obradjenih konzervi od mesa, koje su tokom proizvodnje bile podvrgnute obradi sa F0 vrednosti 3 i više (poseban tehnološki proces sterilizacije)", navela je ta Kancelarija.</p>
      <p>Veterinarski stručnjaci Kancelarije su napomenuli da "prilikom pravljenja zabrana uvoza nije naveden spisak proizvoda, nego spisak termičkih tretmana koji su dozvoljeni".</p>
      <h3>U toku ispitivanja afričke kuge</h3>
      <p>U Ministarstvu poljoprivrede Srbije kažu da su u toku ispitivanja bolesti afričke kuge svinja na celoj teritoriji Srbije koja bi trebalo da se završe do 15. decembra ove godine.</p>
      <p>Plan nadzora je, kako su naveli, dostavljen Evropskoj komisiji, a kada se završi ispitivanje ti rezultati poslaće se na validaciju.</p>
      <p>Cilj tog ispitivanja je, kako kažu u Ministarstvu, uspostavljanje zona slobodnih od bolesti afričke kuge svinja, što je obavezna procedura u zemljama EU, Rusije i po standardima OIE.</p>
      <p>Prestankom vakcinacije svinja protiv klasične kuge otpočinje proces dobijanja statusa zemlje slobodne i od te bolesti i taj status je, kako navode u Ministarstvu, nezavisan od statusa zemlje od bolesti afričke kuge.</p>
      <p>Dodaju da položaj mesne industrije pokušavaju da poprave otvaranjem novih tržišta i finasijskim podsticajima.</p>
    </article>
  </body>
</html>