<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474155-opozycja-oskarza-marszalek-witek-i-domaga-sie-konsekwencji"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T09:06:55+00:00"/>
    <meta property="og:title" content="Opozycja oskarża marszałek Sejmu i domaga się konsekwencji. Lewica składa informację do prokuratury, PO chce odwołania Witek"/>
    <meta property="og:description" content="&quot;Oczekuje tego, by dzisiaj, w tej chwili przedłożyła ona opinii publicznej prawdziwe wyniki tego głosowania&quot;."/>
  </head>
  <body>
    <article>
      <h1>Opozycja oskarża marszałek Sejmu i domaga się konsekwencji. Lewica składa informację do prokuratury, PO chce odwołania Witek</h1>
      <address><time datetime="2019-11-22T09:06:55+00:00">22 Nov 2019, 09:06</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Przewodniczący klubu Koalicji Obywatelskiej Borys Budka poinformował w piątek, że przygotowany został wniosek o odwołanie marszałek Sejmu Elżbiety Witek z funkcji w związku z sejmowym głosowaniem ws. wyboru członków KRS. Jak dodał, oczekuje też pilnego spotkania z marszałek Sejmu. Z kolei szef SLD Włodzimierz Czarzasty zapowiedział na antenie TOK FM złożenie informacji do prokuratury. Głosowanie określił jako oszustwo.</b>
      </p>
      <p>CZYTAJ TAKŻE: <a href="https://wpolityce.pl/polityka/474128-burza-wokol-glosowania-opozycja-oskarza-marszalek-witek">Burza wokół głosowania w Sejmie! Opozycja oskarża marszałek Witek i cytuje nagranie: „Trzeba anulować, bo my przegramy…”</a></p>
      <p>
        <a href="https://wpolityce.pl/polityka/474143-sasin-konieczne-bylo-zarzadzenie-powtorzenia-glosowania">Sasin: Konieczne było zarządzenie powtórzenia głosowania. Pani marszałek nie miała po prostu w tej sprawie innego wyjścia</a>
      </p>
      <p>
        <a href="https://wpolityce.pl/polityka/474130-lewica-i-ko-atakuja-rzecznik-pis-tlumaczy-decyzje-marszalek">Gorąco na Wiejskiej! Lewica i KO atakują. Rzecznik PiS: „Wezwania do powtórnego głosowania padały ze wszystkich stron sali”</a>
      </p>
      <p>Sejm wybrał w czwartek w nocy posłów PiS Marka Asta, Arkadiusza Mularczyka, Bartosza Kownackiego i Kazimierza Smolińskiego na członków Krajowej Rady Sądownictwa. Głosowanie miało burzliwy przebieg; było powtórzone, posłowie opozycji skandowali: „oszustwo”</p>
      <blockquote>Na nagraniach, które w tej chwilą budzą wielkie emocje opinii publicznej, słychać wyraźnie, że wszyscy posłowie oddali głos i słychać wyraźnie głos jednej z posłanek, która mówiąc o tym, że przegrywają głosowanie wskazuje pani marszałek, że to głosowanie należy anulować. Anulować oczywiście bez trybu, wbrew regulaminowi Sejmu. Dlatego przygotowaliśmy wniosek o odwołanie marszałka Sejmu z tej funkcji</blockquote>
      <p>— mówił podczas konferencji Budka.</p>
      <p>Podkreślił, że „nie może być tak, że przejdziemy do porządku dziennego nad łamaniem prawa, nad łamaniem zasad parlamentaryzmu, nad tym, że większość rządząca w razie niepowodzenia głosowania może po prostu takie głosowanie anulować”.</p>
      <blockquote>Jako przewodniczący największego klubu opozycyjnego w parlamencie oczekuje pilnego spotkania z marszałek Sejmu. Oczekuje tego, by dzisiaj, w tej chwili przedłożyła ona opinii publicznej prawdziwe wyniki tego głosowania</blockquote>
      <p>— oświadczył Budka.</p>
      <p><b>Z kolei Włodzimierz Czarzasty poinformował, że „Lewica na podstawie artykułu o nadużyciu uprawnień przez funkcjonariusza publicznego dzisiaj złoży w tej sprawie informację do prokuratury</b>.</p>
      <blockquote>To jest oszukaństwo naszym zdaniem. Nawet jeśli założyć, że prokuratura to umorzy, bo jej szefem jest minister Ziobro, to sprawa się nie przedawni w przeciągu dwóch-trzech lat. My do tego wrócimy, jesteśmy od tego, żeby pokazywać te czyny. Będziemy o tym pamiętać</blockquote>
      <p>— zapowiedział Włodzimierz Czarzasty.</p>
      <blockquote>Art. 231 chyba ma sankcję do trzech lat pozbawienia wolności. „Niech pani to anuluje” - no super, jeśli chodzi o łamanie wszelkich zasad. Słowo „super” oczywiście w kategoriach odwrotnych. Masakra</blockquote>
      <p>— ocenił wicemarszałek Sejmu.</p>
      <p>
        <b>Zdaniem Piotra Zgorzelskiego przy takim rozwoju techniki nie powinno być problemu z wyjaśnieniem sprawy.</b>
      </p>
      <blockquote>Jeżeli faktycznie pani marszałek złamała procedury i prawo, to pewnie będzie musiała ponieść konsekwencje; (…) wyjaśnione to zostanie pewnie w ciągu kilkudziesięciu godzin</blockquote>
      <p>— powiedział Zgorzelski.</p>
      <p>Zaznaczył, że podczas głosownia było zamieszanie.</p>
      <blockquote>Reasumpcja nie wiem, czy była w tym momencie potrzebna, nie widzieliśmy wyników, jest coś na rzeczy, ale przecież jest czas na wyjaśnienie</blockquote>
      <p>— dodał poseł.</p>
      <p>Wicemarszałek Sejmu odniósł się do uwagi, że niektórzy posłowie skarżyli się od jakiegoś czasu na urządzenia do głosowania m.in. podczas głosowania nad wotum zaufania dla rządu Mateusza Morawieckiego.</p>
      <blockquote>No to jest problem; za chwile jadę na prezydium Sejmu, zgłosimy także i to, że trzeba zobaczyć jak to wszystko funkcjonuje. Jeżeli jest tak, że część posłów opozycji nie chciała głosować kilkadziesiąt godzin temu za premierem Morawieckim, a jednak zagłosowała i mówi, ze to było głosowanie niezgodne z ich wolą, to trzeba sprawdzić, czy tam nie ma jakiegoś chochlika</blockquote>
      <p>— powiedział Zgorzelski.</p>
      <p>wkt/PAP/TOK FM</p>
    </article>
  </body>
</html>