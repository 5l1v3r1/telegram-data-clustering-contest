<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103362/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T09:30:38+00:00"/>
    <meta property="og:title" content="Президенти Польщі і Литви не побачили &quot;смерті мозку&quot; НАТО"/>
    <meta property="og:description" content="Президенти Польщі і Литви під час зустрічі у четвер заявили про важливість НАТО як гаранта безпеки обох країн, реагуючи на критику на адресу Альянсу, що лунала від президента Франції."/>
  </head>
  <body>
    <article>
      <h1>Президенти Польщі і Литви не побачили "смерті мозку" НАТО</h1>
      <address>
        <time datetime="2019-11-22T09:30:38+00:00">22 Nov 2019, 09:30</time>
      </address>
      <p>Президенти Польщі і Литви під час зустрічі у четвер заявили про важливість НАТО як гаранта безпеки обох країн, реагуючи на критику на адресу Альянсу, що лунала від президента Франції.</p>
      <p>Про це повідомляє "Європейська правда" з посиланням на <a href="https://www.tvn24.pl/">TVN 24.</a></p>
      <p>Дуда та Науседа погодилися з тим, що вони не бачать у НАТО будь-яких "проблем з його життєздатністю", та що вони розвивають співробітництво.</p>
      <p>Президент Литви підкреслив, що "ні в Польщі, ні в Литві не відбулося "смерті мозку". Він зазначив, що в рамках НАТО Польща і Литва мають "дуже важливі плани зі зміцнення співпраці в майбутньому".</p>
      <p> "Обидві сторони заявили, що наші зобов'язання перед НАТО незмінні, що ми досі ставимося до цієї організації як до найбільш важливого гаранта безпеки", - підкреслив президент Литви Гітанас Науседа.</p>
      <p>Як повідомив Анджей Дуда, обидва лідери погодилися з тим, що необхідно зробити все для виконання зобов'язань, прийнятих у НАТО до сьогодні. Зокрема, він зазначив присутність військ Альянсу на східному фланзі.</p>
      <p>Серед союзників Альянсу після заяви Макрона про <b><a href="https://www.eurointegration.com.ua/news/2019/11/7/7102758/">"смерть мозку" НАТО</a> </b>активізувалась дискусія<b>. </b>Макрон поскаржився на відсутність координації у прийнятті стратегічних рішень між Сполученими Штатами і їх союзниками по НАТО. </p>
      <p>Канцлерка Німеччини Ангела Меркель раніше також заявила, що <b><a href="https://www.eurointegration.com.ua/news/2019/11/7/7102775/">не поділяє</a></b> думку Макрона про ситуацію в Альянсі.</p>
      <related>
        <a href="https://www.eurointegration.com.ua/news/2019/11/19/7103242/"/>
      </related>
    </article>
  </body>
</html>