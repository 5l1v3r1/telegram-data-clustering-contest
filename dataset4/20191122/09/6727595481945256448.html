<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/kashmir-violence-amithshah-told-normal-in-parliament.html"/>
    <meta property="og:site_name" content="DoolNews"/>
    <meta property="article:published_time" content="2019-11-22T09:36:00+00:00"/>
    <meta property="og:title" content="എല്ലാം 'നോര്‍മല്‍' എന്നു അമിത് ഷാ പാര്‍ലമെന്റില്‍; പിന്നാലെ കശ്മീരില്‍ പ്രതിഷേധവും കടയടപ്പും"/>
    <meta property="og:description" content="Amith Sha Kashmir National News India ശ്രീനഗര്‍: കശ്മീര്‍ താഴ്‌വരയില്‍ വീണ്ടും പ്രതിഷേധവും കടയടപ്പും. കേന്ദ്ര ആഭ്യന്തര മന്ത്രി അമിത് ഷാ ജമ്മുകശ്മീരിലെ സ്ഥിതിഗതികള്‍ എല്ലാ"/>
  </head>
  <body>
    <article>
      <h1>എല്ലാം 'നോര്‍മല്‍' എന്നു അമിത് ഷാ പാര്‍ലമെന്റില്‍; പിന്നാലെ കശ്മീരില്‍ പ്രതിഷേധവും കടയടപ്പും</h1>
      <address><time datetime="2019-11-22T09:36:00+00:00">22 Nov 2019, 09:36</time> by <a rel="author">ന്യൂസ് ഡെസ്‌ക്</a></address>
      <p>ശ്രീനഗര്‍: കശ്മീര്‍ താഴ്‌വരയില്‍ വീണ്ടും പ്രതിഷേധവും കടയടപ്പും. കേന്ദ്ര ആഭ്യന്തര മന്ത്രി അമിത് ഷാ ജമ്മുകശ്മീരിലെ സ്ഥിതിഗതികള്‍ എല്ലാം സാധാരണമെന്ന് വ്യഴാഴ്ച്ച പാര്‍ലമെന്റില്‍ പറഞ്ഞതിന് പിന്നാലെയാണ് പ്രതിഷേധവും കടയടപ്പും ഉണ്ടായത്.</p>
      <p>ശ്രീനഗറിലെ പ്രധാന മാര്‍ക്കറ്റുകളായ പോളോ വ്യൂ, ലാല്‍ ചൗക്ക്, ഹരി സിങ് ഹൈ സ്ട്രീറ്റ്, ബോരി കടാല്‍, മഹാരാജ് ഗുഞ്ച്, കാരാ നഗര്‍, ഹവാല്‍ എന്നിവിടങ്ങളിലാണ് വ്യാഴാഴ്ച രാവിലെ വീണ്ടും കടകള്‍ പൂട്ടിയത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>‘പ്രത്യേക പദവി എടുത്തുകളഞ്ഞ് നൂറു ദിവസം പിന്നിട്ട വേളയില്‍ കശ്മീരിനെ നിരീക്ഷിക്കുമ്പോള്‍ മനസ്സിലാവുന്നത് കടയടപ്പും ബന്ദുമെല്ലാം പദവി എടുത്തുകളഞ്ഞതിനോടുള്ള ജനങ്ങളുടെ അനിഷ്ടത്തെയാണ് കാട്ടിത്തരുന്നത്.</p>
      <related>
        <a href="https://www.doolnews.com/the-situation-in-kashmir-is-normal-internet-will-be-lifted-at-the-right-time-amith-sha-in-rajya-sabha452.html?utm_source=doolnews&amp;utm_medium=related"/>
      </related>
      <p>കശ്മീരില്‍ എല്ലാം നോര്‍മലായാണ് നടക്കുന്നതെന്ന അമിത്ഷായുടെ പാര്‍മെന്റിലുള്ള വാദവും തെറ്റാണ്’. ബോരി കടാല്‍ വ്യാപാരി അസോസിയേഷന്‍ അംഗം നിയാസ് ജാന്‍ പറഞ്ഞു.</p>
      <p>സംഭവം തങ്ങള്‍ നിരീക്ഷിച്ചുകൊണ്ടിരിക്കുകയാണെന്നും 24 മണിക്കൂറിനുള്ളില്‍ നിരവധി അക്രമങ്ങളും പ്രതിഷേധങ്ങളും റിപ്പോര്‍ട്ട് ചെയ്തിട്ടുണ്ടെന്നും മുതിര്‍ന്ന പൊലീസ് ഉദ്യോഗസ്ഥന്‍ പറഞ്ഞു.</p>
      <p>നിലവില്‍ പൊലീസിന്റെ പരിധിയിലാണ് കാര്യങ്ങളെന്നും അദ്ദേഹം കൂട്ടിച്ചേര്‍ത്തു.</p>
      <p>അതേ സമയം ഒരു കൂട്ടം യുവാക്കളാണ് വ്യാപാരികളെക്കൊണ്ട് കടയടിപ്പിക്കുന്നതെന്നും എന്നാല്‍ അവരെ തിരിച്ചറിയാന്‍ കഴിഞ്ഞിട്ടില്ലെന്നും പൊലീസ് പറഞ്ഞു.</p>
      <related>
        <a href="https://www.doolnews.com/centre-bans-content-from-muslim-nations-on-television-in-j-k433.html?utm_source=doolnews&amp;utm_medium=related"/>
      </related>
      <p>കടയടപ്പ് മൂലം ശ്രീനഗറിലെ റോഡുകളില്‍ സ്വകാര്യ വാഹനങ്ങള്‍ കൂടിക്കിടക്കുന്നതായും റിപ്പോര്‍ട്ടുണ്ട്. ചില സ്‌കൂളുകളില്‍ പ്രതിഷേധത്തെത്തുടര്‍ന്ന് വെള്ളിയാഴ്ച അവധി പ്രഖ്യാപിച്ചിരിക്കുകയാണ്.</p>
      <p>സര്‍ക്കാര്‍ ഓഫീസുകളും ബാങ്കുകളും പെട്രോള്‍ പമ്പുകളും സാധാരണ നിലയില്‍ നടന്നുപോവുന്നുണ്ട്.</p>
      <p>എന്നാല്‍ ശ്രീനഗറിലെ ഹവാല്‍, സറാഫ് കടാല്‍ എന്നീ സ്ഥലങ്ങളില്‍ കല്ലേറും ഉണ്ടായി. പൊലീസ് റെക്കോര്‍ഡുകളില്‍ കല്ലേറും അക്രമങ്ങളും റെക്കോര്‍ഡ് ചെയ്യപ്പെട്ടിട്ടില്ലെന്നാണ് അമിത് ഷാ പാര്‍ലമെന്റില്‍ പറഞ്ഞത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>എന്നാല്‍ 24 മണിക്കൂറിനുള്ളില്‍ ഒമ്പതോളം അക്രമങ്ങള്‍ റിപ്പോര്‍ട്ട് ചെയ്യപ്പെട്ടതായി പൊലീസ് പറഞ്ഞു.</p>
      <p>ബി.ജെ.പി നേതാവ് യശ്വന്ത് സിന്‍ഹയും സംഘവും വ്യാഴാഴ്ച ശ്രീനഗര്‍ സന്ദര്‍ശിച്ചിരുന്നു. ഇതിന് മുമ്പ് ശ്രീനഗര്‍ സന്ദര്‍ശിക്കാന്‍ സിന്‍ഹ ശ്രമിച്ചിരുന്നെങ്കിലും പൊലീസ് അനുമതി നിഷേധിക്കുകയായിരുന്നു.</p>
      <figure>
        <iframe src="https://www.youtube.com/embed/JTERZRrOduc" width="500" height="281" data-service="Youtube" scrolling="no"/>
      </figure>
    </article>
  </body>
</html>