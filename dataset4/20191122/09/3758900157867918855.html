<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-zarzuty-dla-dewelopera-i-wlasciciela-telewizji-lapowki-wrecz,nId,3348705?utm_source=wykop.pl&amp;utm_medium=link-5225719&amp;utm_campaign=wykop-poleca"/>
    <meta property="og:site_name" content="RMF24"/>
    <meta property="article:published_time" content="2019-11-22T09:10:12+00:00"/>
    <meta property="og:title" content="Zarzuty dla dewelopera i właściciela telewizji. Łapówki wręczali przez senatora Koguta?"/>
    <meta property="og:description" content="10 osób, w tym między innymi: właściciela największej w Małopolsce firmy deweloperskiej Stanisława Ł., właściciela prywatnej telewizji i Wyższej Szkoły Technicznej w Katowicach Arkadiusza H. oraz prezesa Izby Gospodarczej Transportu Lądowego Mariusza S. zatrzymali funkcjonariusze agencji krajowskiej delegatury CBA. Zatrzymani usłyszeli zarzuty korupcyjne."/>
  </head>
  <body>
    <article>
      <h1>Zarzuty dla dewelopera i właściciela telewizji. Łapówki wręczali przez senatora Koguta?</h1>
      <address><time datetime="2019-11-22T09:10:12+00:00">22 Nov 2019, 09:10</time> by <a rel="author" href="https://www.rmf24.pl/tylko-w-rmf24/nicole-makarewicz" target="_blank">Nicole Makarewicz</a></address>
      <p>
        <b>10 osób, w tym między innymi: właściciela największej w Małopolsce firmy deweloperskiej Stanisława Ł., właściciela prywatnej telewizji i Wyższej Szkoły Technicznej w Katowicach Arkadiusza H. oraz prezesa Izby Gospodarczej Transportu Lądowego Mariusza S. zatrzymali funkcjonariusze agencji krajowskiej delegatury CBA. Zatrzymani usłyszeli zarzuty korupcyjne.</b>
      </p>
      <figure>
        <img src="https://i.iplsc.com/-/0009EKD3BKUMK1F3-C123-F4.jpg"/>
        <figcaption>
          <cite>/Zdjęcie ilustracyjne /CBA</cite>
        </figcaption>
      </figure>
      <p>W tej sprawie funkcjonariusze CBA zatrzymali 10 osób na terenie województw małopolskiego, wielkopolskiego, mazowieckiego, dolnośląskiego i śląskiego. </p>
      <p>Powodem zatrzymań jest podejrzenie o korupcję. <b>Zatrzymani mieli płacić urzędnikom państwowym i samorządowym.</b> Katalog załatwianych nielegalnie spraw jest <b>bardzo szeroki.</b></p>
      <p>Jak dowiedział się reporter RMF FM Krzysztof Zasada, jeden z zatrzymanych Stanisław Ł. miał <b>za łapówkę załatwić awans swojego szwagra </b>w Krajowej Administracji Skarbowej. Inny z biznesmenów - Mariusz S. - zapłacił za <b>uzyskanie zamówienia dla swojej firmy</b> polegającego na dostawie podkładów dla Polskich Linii Kolejowych. Kolejny z nich - Arkadiusz H. - w ministerstwach starał się dostać <b>zgodę na otwarcie kierunku</b> medycznego na swojej uczelni.</p>
      <p>Jak ustalili agenci, <b>łapówki i prezenty wręczano za pośrednictwem senatora VIII kadencji,</b> który usłyszał już zarzuty w tym śledztwie. Według naszych informacji chodzi o <b>Stanisława Koguta.</b> Wartość tej korupcji to prawie 2 miliony złotych. Zatrzymani usłyszeli zarzuty korupcyjne, w tym płatnej protekcji oraz wręczania łapówek.</p>
      <p>W sprawie zarzuty usłyszało już 11 podejrzanych, w tym senator.</p>
      <h4>Sprawa byłego senatora</h4>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-co-dalej-z-senatorem-kogutem-izba-zdecydowala%2CnId%2C2510377%3Fparametr%3Dembed_linki">Co dalej z senatorem Kogutem? Izba zdecydowała</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-stanislaw-kogut-zostalem-pozbawiony-mozliwosci-obrony%2CnId%2C2513357%3Fparametr%3Dembed_linki">Stanisław Kogut: Zostałem pozbawiony możliwości obrony</a>
        </li>
      </ul>
      <p><b>W styczniu 2018 roku ówczesny senator Prawa i Sprawiedliwości usłyszał zarzuty korupcyjne</b>. Według śledczych Stanisław Kogut miał wywrzeć wpływ na wydanie decyzji o umorzeniu postępowania administracyjnego, które dotyczyło wpisania do rejestru zabytków budynku dawnego hotelu Cracovia oraz Kina Kijów w Krakowie. W zamian za to - <b>według Prokuratury Krajowej - polityk miał przyjąć łapówkę w wysokości miliona złotych. </b>Te pieniądze miały być przyjęte w formie darowizny na rzecz Fundacji Pomocy Osobom Niepełnosprawnym, w której Kogut był prezesem zarządu.</p>
      <p>Kogut miał też przyjąć 170 tys. złotych za wywarcie wpływu na prezesa zarządu i członków zarządu PKP SA w sprawie podjęcia decyzji dotyczącej umowy zawartej pomiędzy PKP a innym podmiotem gospodarczym. Dzięki tej umowie "krakowska firma miała otrzymać 4 miliony 400 tysięcy złotych jako udział w kosztach prowadzonej inwestycji rozbudowy dworca autobusowego w Krakowie".</p>
      <p>Kolejny zarzut dotyczy "pośrednictwa przy załatwianiu sprawy penitencjarnej skazanego za kierowanie zorganizowaną grupą przestępczą". Według prokuratury, Kogut miał pośredniczyć w zamianie sposobu odbywania kary przez skazanego na lżejszy system półotwarty, za co miał otrzymać korzyść majątkową o wartości co najmniej 24 tysięcy złotych - chodziło o wyposażenie w oświetlenie obiektów sportowych należących do Fundacji Pomocy Osobom Niepełnosprawnym.</p>
      <p>Stanisław Kogut startował w ostatnich wyborach parlamentarnych jako niezależny kandydat do Senatu. Kampania zakończyła się niepowodzeniem. <b>W listopadzie wygasł jego mandat.</b></p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-agent-tomek-z-zarzutami-chodzi-m-in-o-pranie-brudnych-pienie%2CnId%2C3347078%3Fparametr%3Dembed_linki">"Agent Tomek" z zarzutami. Chodzi m.in. o pranie brudnych pieniędzy</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-policyjna-akcja-w-kielcach-padly-strzaly-jeden-funkcjonarius%2CnId%2C3347114%3Fparametr%3Dembed_linki">Policyjna akcja w Kielcach. Padły strzały, jeden funkcjonariusz jest poszkodowany</a>
        </li>
      </ul>
    </article>
  </body>
</html>