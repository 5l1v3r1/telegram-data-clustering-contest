<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/collectius-veinals-cabanyal-iberdrola-tallat-la-llum-14-families-del-barri"/>
    <meta property="og:site_name" content="Diari La Veu"/>
    <meta property="article:published_time" content="2019-11-22T09:07:00+00:00"/>
    <meta property="og:title" content="Col·lectius veïnals del Cabanyal denuncien que Iberdrola ha tallat la llum a almenys 14 famílies &quot;sense previ avís&quot;"/>
    <meta property="og:description" content="En el comunicat expliquen que aquest dilluns, 18 de novembre, tècnics de l'empresa acompanyats per agents de la Policia Local de València van acudir als blocs &quot;sense previ avís ni coordinació amb Serveis Socials&quot; i van deixar sense llum diverses famílies en situació d'exclusió i pobresa."/>
  </head>
  <body>
    <article>
      <h1>Col·lectius veïnals del Cabanyal denuncien que Iberdrola ha tallat la llum a almenys 14 famílies "sense previ avís"</h1>
      <h2>Les entitats exigeixen que l'Ajuntament paralitze els operatius policials de talls de llum i que pose els mitjans necessaris per a regularitzar els subministraments més bàsics; a més, demanen a les administracions que faciliten un habitatge digne a aquestes persones en situació d'exclusió i pobresa</h2>
      <address><time datetime="2019-11-22T09:07:00+00:00">22 Nov 2019, 09:07</time> by <a rel="author">DLV</a></address>
      <p>VALÈNCIA. Vora una desena de col·lectius del Cabanyal denuncien en un comunicat conjunt que Iberdrola ha tallat la llum, "sense previ avís i en plena onada de fred", a almenys 14 famílies d'aquest barri de València. "Es tracta de llars en situació d'exclusió social als Blocs Portuaris, amb nombrosos menors privats de l'accés a la llum elèctrica", expliquen.<br/><br/>En el comunicat expliquen que aquest dilluns, 18 de novembre, tècnics de l'empresa acompanyats per agents de la Policia Local de València van acudir als blocs "sense previ avís ni coordinació amb Serveis Socials" i van deixar sense llum diverses famílies en situació d'exclusió i pobresa. Dimarts es va repetir l'acció. Així, entre els dos dies s'hauria tallat la llum a almenys 14 habitatges dels 168 que hi ha als blocs. <br/><br/>Els col·lectius apel·len a les institucions: "Aquesta i altres realitats socials han sigut denunciades de forma repetida, per la qual cosa són conegudes de sobres en els diferents nivells de l'administració valenciana, incapaç ara com ara d'oferir una resposta". També qualifiquen d'"indecent" l'actuació d'Iberdrola "de deixar sense llum, per sorpresa, al mes de novembre i en plena onada de fred" famílies amb menors. <br/><br/>"Moltes d'aquestes llars, des de fa temps, intenten regularitzar els subministraments, tant de llum com d'aigua, però la falta de respostes i compromís social per part de la Generalitat i de l'Ajuntament de València ho ha impedit", diuen les entitats, que lamenten que "de forma totalment incomprensible, no sols no es protegeix els i les menors i les seues famílies, sinó que s'assisteix una empresa privada, Iberdrola, amb beneficis milionaris i sous escandalosos per als seus directius, posant la Policia Local en defensa dels seus interessos." <br/><br/>Aquests col·lectius que treballen al barri del Cabanyal asseguren que fins ara només han obtingut "evasives dels poder públics". "Ens sentim impotents davant la falta d'acció de les i els responsables polítics enfront d'una situació d'emergència i sistemàtica vulneració de la Constitució Espanyola, la Declaració dels drets del xiquet i més normativa dissenyada per a protegir les persones més vulnerables", descriuen.<br/><br/>Per tot això, esperen que les regidories de l'Ajuntament de València i la Generalitat, "malgrat estar en mans en diferents partits polítics, actuen de manera coordinada i garantisquen el benestar i els drets bàsics als Blocs Portuaris, una vella demanda sense atendre ni resoldre que provoca conseqüències: xiquets i xiquetes en situació de vulnerabilitat, sense llum elèctrica i passant fred des de fa dues nits". <br/><br/>Els responsables del comunicat exigeixen que l'Ajuntament paralitze els operatius policials de talls de llum i que pose els mitjans necessaris per a regularitzar els subministraments més bàsics. També sol·liciten una reunió coordinada amb responsables de les diferents administracions per a facilitar una alternativa habitacional digna a aquestes famílies i a les de la resta dels blocs. <br/><br/>El text està signat per Millorem El Cabanyal, Ràdio Malva, Espai Veïnal Cabanyal, Associació Brúfol, Cuidem Cabanyal-Canyamelar, Cabanyal Horta, Cabanyal Reviu Teixint Xarxes, Assemblea Feminista 8M i Marítim Algirós.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/les-corts-nomenaran-lactriu-rosana-pastor-com-a-membre-delconsell-valencia-de-cultura"/>
        <a href="https://www.diarilaveu.com/policia-organitzacio-trafic-explotacio-dones-alzira"/>
        <a href="https://www.diarilaveu.com/comenca-el-judici-a-la-major-operacio-crediticia-de-banc-mayor-operacion-crediticia-del-banc-de-valencia"/>
        <a href="https://www.diarilaveu.com/el-sindic-de-greuges-admet-a-tramit-la-queixa-del-pp-per-falta-dinformacio-de-lemt-de-valencia"/>
        <a href="https://www.diarilaveu.com/fira-teatre-breu-museu-belles-arts-castello-art-conductor"/>
      </related>
    </article>
  </body>
</html>