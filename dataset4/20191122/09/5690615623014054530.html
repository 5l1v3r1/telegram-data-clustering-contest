<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837190-smertelna-avariya-u-kharkovi-zaytseva-prosit-vs-skasuvati-virok"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T09:57:00+00:00"/>
    <meta property="og:title" content="Смертельна аварія у Харкові: Зайцева просить ВС скасувати вирок"/>
    <meta property="og:description" content="КИЇВ. 22 листопада. УНН. Адвокат Олени Зайцевої Юлія Плєтньова звернулася до Верховного Суду з касаційною скаргою щодо перегляду або скасування вироку своєї …"/>
  </head>
  <body>
    <article>
      <h1>Смертельна аварія у Харкові: Зайцева просить ВС скасувати вирок</h1>
      <address><time datetime="2019-11-22T09:57:00+00:00">22 Nov 2019, 09:57</time> by <a rel="author">Анна Мурашко</a></address>
      <p><b>КИЇВ. 22 листопада. УНН.</b> Адвокат Олени Зайцевої Юлія Плєтньова звернулася до Верховного Суду з касаційною скаргою щодо перегляду або скасування вироку своєї підзахисної. Про це <b>УНН</b> повідомляє з посиланням на ухвалу Верховного Суду.</p>
      <p>До Верховного Суду надійшла касаційна скарга адвоката Юлії Плєтньової, у якій вона просить прийняти одне з двох рішень: скасувати постановлені судові рішення у частині засудження та стягнення відшкодування майнової та моральної шкоди, а кримінальне провадження щодо неї закрити.</p>
      <p>Або пом'якшити їй покарання до 5 років позбавлення волі з позбавленням права керувати транспортними засобами на строк 2 роки, звільнивши засуджену від відбування основного покарання з випробуванням з іспитовим строком, визначеним на розсуд суду, а також у частині вирішення цивільних позовів застосувати дольовий порядок стягнення відшкодування замість солідарного, а саме стягнути із Зайцевої на користь позивачів визначені у вироку суми відшкодування в розмірі 30%, а відшкодування 70% цих сум покласти на Геннадія Дронова.</p>
      <p>Плєтньова пояснює свої вимоги спираючись на порушення вимог кримінального процесуального закону, неправильне застосування закону України про кримінальну відповідальність та невідповідність призначеного судом покарання ступеню тяжкості кримінального правопорушення та особі засудженої через суворість.</p>
      <p>Проте, Верховний Суд залишив касаційну скаргу без руху, адже вона оформлена неналежним чином. Тому суд дав адвокату 15 днів на усунення недоліків.</p>
      <p>Нагадаємо, Київський райсуд Харкова визнав <a href="https://www.unn.com.ua/uk/news/1782697-zaytseviy-i-dronovu-priznachili-maksimalne-pokarannya?fbclid=IwAR2y5UFYX_swkj-c09QGI-3gaVKqakZeKs_uy1xrGxK3OgLMBo7NpSIIj3g">Олену Зайцеву та Геннадія Дронова</a> винними у вчиненні смертельної ДТП і призначив покарання Олені Зайцевій і Геннадію Дронову у вигляді 10 років позбавлення волі.</p>
    </article>
  </body>
</html>