<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/743043"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T09:29:00+00:00"/>
    <meta property="og:title" content="&quot;โป๊ปฟรังซิส&quot; เสด็จปฏิบัติพระกรณียกิจที่วัดนักบุญเปโตร"/>
    <meta property="og:description" content="สมเด็จพระสันตะปาปา เริ่มพระกรณียกิจวันที่สอง เสด็จ วัดนักบุญเปโตร จ.นครปฐม ประทานพร ให้ชาวคาทอลิกในไทย คณะบาทหลวง นักบวชชายหญิง นักพรต สามเณร ผู้ฝึกหัด ครูคำสอน  และคณะเยสุอิต"/>
  </head>
  <body>
    <article>
      <h1>"โป๊ปฟรังซิส" เสด็จปฏิบัติพระกรณียกิจที่วัดนักบุญเปโตร</h1>
      <address>
        <time datetime="2019-11-22T09:29:00+00:00">22 Nov 2019, 09:29</time>
      </address>
      <p>
        <b>สมเด็จพระสันตะปาปา เริ่มพระกรณียกิจวันที่สอง เสด็จ วัดนักบุญเปโตร จ.นครปฐม ประทานพร ให้ชาวคาทอลิกในไทย คณะบาทหลวง นักบวชชายหญิง นักพรต สามเณร ผู้ฝึกหัด ครูคำสอน  และคณะเยสุอิต</b>
      </p>
      <p>ตามที่สมเด็จพระสันตะปาปาฟรังซิส เสด็จเยือนประเทศไทยอย่างเป็นทางการ ในฐานะแขกของรัฐบาล ระหว่างวันที่ 20-23 พ.ย.2562 นั้น โดยวันนี้เป็นการปฎิบัติภารกิจในวันที่สองของการเสด็จเยือนราชอาณาจักรไทย ซึ่งเมื่อเวลา 10.00 น. วันที่ 22 พ.ย. ที่โบสถ์นักบุญเปโร อ.สามพราน จ.นครปฐม ผู้สื่อข่าวรายงานว่า  สมเด็จพระสันตะปาปาฟรังซิส เสด็จสักการะสถานบุญราศีนิโคลาสบุญเกิดและโบสถ์ นักบุญเปโตร   พร้อมประทานพระวโรกาสให้ชาวคาทอลิกในไทย คณะบาทหลวง นักบวชชายหญิง นักพรต สามเณร ผู้ฝึกหัด ครูคำสอน  และคณะเยสุอิต (Jesuits)  เข้าเฝ้า จากนั้นสมเด็จพระสันตะปาปาเสด็จไปเบื้องหน้าตู้ศีลมหาสนิทประจำวัด ซึ่งเป็นที่ประดิษฐานของแผ่นปัง ซึ่งได้รับการเสกเป็นพระกายของพระคริสตเจ้า สมเด็จพระสันตะปาปาถวายสักการะ และภาวนาครู่หนึ่งแล้วเสด็จไปประทับพระเก้าอี้  โดยสมเด็จพระสันตะปาปา ประทานพระโอวาทว่า ขอให้กำลังใจเหล่าธรรมทูตในการเผยแพร่คำสอนพระเจ้า และอยากให้นักบวชมุ่งมั่นรับใช่พระเจ้า  รวมทั้งช่วยเหลือผู้คนให้หลุดพ้นจากการดูหมิ่นเยียดหยาม หลุดพ้นจากการเป็นเครื่องเพื่อความสุขทางเพศ ขอให้ทุกคนตั้งใจช่วยเหลือเพื่อนมนุษย์โดยไม่ต้องกลัวเรื่องใด เพื่อจะสร้างประวัติศาสตร์ที่สวยงาม</p>
      <figure>
        <img src="https://www.dailynews.co.th/admin/upload/20191122/news_mehNmiizbo164625_533.jpg?v=201911230510?v=9822"/>
      </figure>
      <p>จากนั้นเสด็จไปเบื้องหน้าตู้ศีลมหาสนิทประจำวัด ซึ่งเป็นที่ประดิษฐานของแผ่นปัง ซึ่งได้รับการเสกเป็นพระกายของพระคริสตเจ้า สมเด็จพระสันตะปาปาถวายสักการะ และภาวนาครู่หนึ่งแล้วเสด็จไปประทับพระเก้าอี้ บิชอปโยเซฟ ประธาน ศรีดารุณศีล ประธานคณะกรรมการคาทอลิกเพื่อพระสงฆ์และผู้ถวายตัว กราบทูลรับเสด็จ และสำนึกในพระกรุณาธิคุณ จบแล้ว สมเด็จพระสันตะปาปาทรงสวมกอด และมีพระปฏิสันถารกับบิชอปประธาน ต่อด้วยการร่วมกันขับร้องเพลง “หนทางแห่งรัก” ตามด้วย เบเนแด๊ดต้า จงรัก ดอนโนรัน ขณะนี้กำลังเป็นผู้ฝึกหัดอยู่ในคณะนักบวชหญิง “ซาเวเรียน” หรือคณะธรรมทูตแห่งพระแม่มารีย์ เป็นผู้แทนนักบวชกราบทูลเกี่ยวกับการเป็นประจักษ์พยานชีวิต จบแล้ว สมเด็จพระสันตะปาปาประทานของที่ระลึกและมีพระปฏิสันถารกับผู้แทนกล่าวประจักษ์พยาน จากนั้น สมเด็จพระสันตะปาปาฟรังซิส ประทานพระโอวาทแก่บรรดาบาทหลวง นักพรต สามเณร ผู้ฝึกหัด ครูคำสอน เมื่อจบพระโอวาทแล้ว ทุกคน ณ ที่นั้นพร้อมใจกันภาวนาเพื่อกระแสเรียก เพื่อขอพระเจ้าได้โปรดประทานผู้สนใจถวายชีวิตเป็นบาทหลวง นักบวช นักพรตให้มากยิ่งขึ้นเพื่อการงานแพร่พระคริสตธรรมจะดำเนินไปด้วยดี</p>
      <figure>
        <img src="https://www.dailynews.co.th/admin/upload/20191122/news_uqLwUyiMkq164733_533.jpg?v=201911230510?v=7937"/>
      </figure>
      <p> <br/>ต่อจากนนั้นสมเด็จพระสันตะปาปาประทานพระพรของอัครสาวกแก่ผู้มาเฝ้า แล้วประทานของที่ระลึกเป็นรัศมีสำหรับตั้งศีลมหาสนิท โดยพระคาร์ดินัลฟรังซิสเซเวียร์ เกรียงศักดิ์ โกวิทวาณิช ประธานสภาประมุขบาทหลวงโรมันคาทอลิกแห่งประเทศไทย เป็นผู้แทนรับมอบ  สำหรับวัดนักบุญเปโตร ซึ่งตั้งอยู่ในชุมชน คริสตชนเก่าแก่ 179 ปี มีประวัติความเป็นมาตั้งแต่ต้นกรุงรัตนโกสินทร์ ผ่านการแพร่ธรรมแก่คนจีนในเขตจังหวัดนครปฐม และสุพรรณบุรีในปัจจุบัน จนก่อตัวขึ้นเป็นชุมชนคริสตชนคาทอลิกที่ใหญ่เป็นอันดับต้นของประเทศ<br/> </p>
    </article>
  </body>
</html>