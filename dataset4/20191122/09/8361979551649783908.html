<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/bilya-odesi-terpit-liho-tanker-foto-video-novini-ukrajini-50055065.html"/>
    <meta property="og:site_name" content="НВ"/>
    <meta property="article:published_time" content="2019-11-22T09:22:00+00:00"/>
    <meta property="og:title" content="Недалеко від одеського пляжу дрейфує танкер, який терпить лихо. Моряки відмовляються від евакуації"/>
    <meta property="og:description" content="Танкер Delfi, який подав сигнал SOS 20 листопада неподалік від порту Південний, знаходиться на відстані близько 300 метрів від берега в районі одеського пляжу Дельфін."/>
  </head>
  <body>
    <article>
      <h1>Недалеко від одеського пляжу дрейфує танкер, який терпить лихо. Моряки відмовляються від евакуації</h1>
      <h2>Танкер Delfi, який подав сигнал SOS 20 листопада неподалік від порту Південний, знаходиться на відстані близько 300 метрів від берега в районі одеського пляжу Дельфін.</h2>
      <address>
        <time datetime="2019-11-22T09:22:00+00:00">22 Nov 2019, 09:22</time>
      </address>
      <p>Про це <a href="http://www.uspa.gov.ua/pres-tsentr/novini/novini-ampu/17318-v-akvatoriji-portu-odesa-trivayut-avarijni-roboti-z-tankerom-delfi">повідомили</a> в Адміністрації морських портів.</p>
      <p>«Судно Delfi (танкер-бункерувальник, власник — компанія, зареєстрована у Бірмінгемі, Великобританія) не має вантажу, команда на борту складається лише з трьох членів екіпажу. Оперативний штаб порту Одеса цілодобово тримає напоготові потужні буксири, щоб у разі покращення погодних умов відвести танкер від берега», — йдеться в повідомленні.</p>
      <p>Судно знаходилося в нейтральних водах і не подавало заявок на вхід в Одеський або Південний морпорти, але ввечері 20 листопада подало сигнал про те, що терпить лихо без палива і з непрацюючим двигуном. З судновласником домовилися, що танкер відбуксирують до вільного причалу в порту Очаків, розповіли в АМПУ.</p>
      <p>«Протягом наступної доби буксир GEA, викликаний судновласником, намагався взяти на буксир аварійний танкер. Але о 18:35 буксирна лінія між буксиром GEA та танкером Delfi обірвалася. Судно спробувало стати на якір, але через погані погодні умови (східний вітер 18 м/сек, та хвилі 4−5 балів) розпочало дрейф у напрямку порту Одеса», — додали в АМПУ.</p>
      <p>В ніч 22 листопада танкеру вдалося закріпитися якорем на відстані близько однієї милі від берега в районі пляжу Дельфін. Вранці повільний дрейф відновився. Оперативний штаб Одеського порту направив до аварійного танкера буксир BIG приватної компанії, яка залучена до проведення операції.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/908/big/86c09c78730e275616fd06cfd6a7a743.png?stamp=20191122112322&amp;q=85&amp;output=jpg&amp;bg=white"/>
        <figcaption>Фото: dumskaya.net</figcaption>
      </figure>
      <p><a href="https://dumskaya.net/news/ekipazh-terpyashchego-bedstvie-tankera-otkazyvae-105687/">Думская </a>пише, що екіпаж відмовляється евакуюватися без дозволу судновласника, який не виходить на зв’язок. Про це стало відомо в ході засідання оперативного штабу при губернаторі, в якому брали участь прикордонники, портовики, рятувальники і медики.</p>
      <p>В.о. начальника адміністрації Одеського порту Денис Карпов повідомив, що екіпаж судна складається з трьох громадян України (капітан, старший механік і матрос). Моряки відмовляються від допомоги. Капітан не хоче надавати відомості про власника. Запасів палива для підтримки роботи дизеля-генератора було до 18 листопада, а води і їжі до 1 грудня. З кінця 2018 року в судна відсутні будь-які судові документи. Танкер знаходиться на якорі в районі Одеси з травня 2019 року.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/027/909/big/9333add5a41a9dfe3e488ba67b998248.png?stamp=20191122112712&amp;q=85&amp;output=jpg&amp;bg=white"/>
        <figcaption>Фото: dumskaya.net</figcaption>
      </figure>
      <p>Капітан Одеського порту Кирило Сухий заявив, що якісь люди, що видають себе за представників судновласника, кажуть екіпажу не вживати ніяких дій, тому що це дорого.</p>
      <p>«Була реальна можливість їх взяти на буксир і доставити до Очакова в районі порту Південного, але вони відмовилися. Після цього з кожною годиною ситуація стала розвиватися все гірше і гірше», — сказав Сухий.</p>
      <figure>
        <iframe src="https://www.youtube.com/embed/pkjn-I3Fu6c" width="560" height="315" data-service="Youtube" scrolling="no"/>
      </figure>
    </article>
  </body>
</html>