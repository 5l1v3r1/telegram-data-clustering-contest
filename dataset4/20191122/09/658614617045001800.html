<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/176032/lobby-voor-lelylijn-wint-terrein-kabinet-en-regio-starten-onderzoek"/>
    <meta property="og:site_name" content="omroep flevoland"/>
    <meta property="article:published_time" content="2019-11-22T09:48:00+00:00"/>
    <meta property="og:title" content="Lobby voor Lelylijn wint terrein: kabinet en regio starten onderzoek"/>
    <meta property="og:description" content="De lobby voor de Lelylijn, een volledig nieuwe treinverbinding tussen Lelystad en Groningen, wint aan terrein. Er komt nu echt een onderzoek naar de potentie ervan. Dat hebben het Rijk en een delegatie van noordelijke bestuurders afgesproken."/>
  </head>
  <body>
    <article>
      <h1>Lobby voor Lelylijn wint terrein: kabinet en regio starten onderzoek</h1>
      <address>
        <time datetime="2019-11-22T09:48:00+00:00">22 Nov 2019, 09:48</time>
      </address>
      <p>
        <b>De lobby voor de Lelylijn, een volledig nieuwe treinverbinding tussen Lelystad en Groningen, wint aan terrein. Er komt nu echt een onderzoek naar de potentie ervan. Dat hebben het Rijk en een delegatie van noordelijke bestuurders afgesproken.</b>
      </p>
      <p><b>Investeringen in het spoor</b><br/>De Lelylijn wordt door het kabinet nadrukkelijk genoemd als voorbeeld om de verbinding tussen het noorden en de Randstad te verbeteren. Een eerste stap om dat voor elkaar te krijgen is de invoering van een nieuwe intercityverbinding, die <a href="https://www.omroepflevoland.nl/nieuws/176019/ns-snelle-trein-met-160-over-hanzelijn">met hogere snelheden</a> over bestaand spoor gaat rijden. Dat wordt mogelijk omdat er miljoenen worden uitgetrokken voor de aanleg van twee wissels tussen Schiphol en Amsterdam Zuid. Ook op andere plekken wordt in het spoor geïnvesteerd.</p>
      <p><b>Enthousiasme bij NS</b><br/>NS-topman Roger van Boxtel zegt te hopen dat het pakket aan maatregelen "Voor Nederland reden is om extra te investeren in meer snelle spoorlijnen. Denk aan een Lelylijn of een snellere lijn via Zwolle naar het Noorden.”</p>
      <p><b>'Nationaal belang'</b><br/>Een woordvoerder van de provincie Flevoland zegt dat ze pas maandag met een reactie komen op de plannen van het kabinet. De provincie Friesland reageert al wel. "Fryslân is ervan overtuigd dat deze spoorlijn de Randstad én de regio belangrijke voordelen zal opleveren. Het gaat om nationale belangen. Denk alleen al aan de arbeidsmarkt, wonen en duurzaamheid."</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>