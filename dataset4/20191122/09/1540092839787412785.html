<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/epixeiriseis/story/198235/h-nea-ypiresia-tis-cosmote-tv-thelei-na-allaxei-ton-tropo-theasis"/>
    <meta property="og:site_name" content="CNN.gr"/>
    <meta property="article:published_time" content="2019-11-22T09:46:10+00:00"/>
    <meta property="og:title" content="Η νέα υπηρεσία της Cosmote TV θέλει να αλλάξει τον τρόπο θέασης"/>
    <meta property="og:description" content="Μία διαφορετική εμπειρία θέασης που έχει ως στόχο να προσελκύσει στη συνδρομητική τηλεόραση τους τηλεθεατές εκείνους που έχουν ιδιαίτερη οικειότητα με τις..."/>
  </head>
  <body>
    <article>
      <h1>Η νέα υπηρεσία της Cosmote TV θέλει να αλλάξει τον τρόπο θέασης</h1>
      <h2>Μία διαφορετική εμπειρία θέασης που έχει ως στόχο να προσελκύσει στη συνδρομητική τηλεόραση τους τηλεθεατές εκείνους που έχουν ιδιαίτερη οικειότητα με τις ψηφιακές τεχνολογίες, επιδιώκει να προσφέρει η Cosmote TV με τη νέα over the top (OTT) υπηρεσία της, η οποία αναμένεται να είναι εμπορικά διαθέσιμη στις αρχές Δεκεμβρίου.</h2>
      <figure>
        <img src="https://cdn.cnngreece.gr/media/com_news/users/697/mallassmall.jpg"/>
      </figure>
      <p>Δημήτρης Μαλλάς, CNN Greece 11:46 , 22 November 2019</p>
      <p>Η νέα υπηρεσία -που βασίζεται στην τεχνολογική πλατφόρμα της Comcast- έχει ένα διαφορετικό και αρκετά εύχρηστο μενού και περιβάλλον χρήσης και προσφέρει κοινή εμπειρία σε όλες τις οθόνες (TV, tablets, smartphones, PC). Επιπλέον, ο χρήστης λαμβάνει προσωποποιημένες προτάσεις περιεχομένου μέσω του αποκαλούμενου recommendation engine, το οποίο βασίζεται σε εφαρμογές τεχνητής νοημοσύνης, ενώ είναι και πιο εύκολος ο τρόπος εύρεσης του περιεχομένου που τον ενδιαφέρει.</p>
      <p>Η Cosmote TV έχει φθάσει πλέον τις 550 χιλιάδες και όπως ανέφερε ο γενικός διευθυντής του τμήματος, Δημήτρης Μιχαλάκης, κατά τη διάρκεια της σχετικής παρουσίας περίπου 200 χιλιάδες είναι αυτοί που χρησιμοποιούν τις hybrid υπηρεσίες (σ.σ. έχουν δηλαδή πρόσβαση σε περιεχόμενο μέσω Διαδικτύου πέραν της δορυφορικής πρόσβασης), ενώ στις 220 χιλιάδες είναι εκείνοι που χρησιμοποιούν το Cosmote TV Go, την υπηρεσία πρόσβασης σε περιεχόμενο μέσω smartphone.</p>
      <p>Οι αριθμοί αυτοί αποτελούν μία καλή βάση προκειμένου να λανσαριστεί η νέα OTT υπηρεσία, η οποία ονομάζεται έτσι επειδή μπορεί να λειτουργήσει πάνω από οποιαδήποτε σύνδεση οποιοδήποτε παρόχου. Σύμφωνα με τα στελέχη της Cosmote TV, το πακέτο θα είναι ιδιαίτερα ελκυστικό για νέους συνδρομητές που δεν προτιμούν το «παραδοσιακό» μπουκέτο συνδρομητικής τηλεόρασης. «Με αυτόν τον τρόπο θα επιδιώξουμε να διευρύνουμε τη πελατειακή βάση της συνδρομητικής τηλεόρασης» επεσήμανε ο κ. Μιχαλάκης. Ο τελευταίος λίγο νωρίτερα είχε επισημάνει ότι η συγκεκριμένη αγορά θα ήταν μεγαλύτερη αν δεν υπήρχε η πειρατεία (σ.σ. εκτιμώνται σε 200 χιλιάδες τα «πειρατικά» set top boxes στην ελληνική αγορά) αλλά και η υψηλή φορολογία, η οποία, μάλιστα δεν αφορά τις ξένες πλατφόρμες.</p>
      <p>Βασικό πλεονέκτημα της νέας υπηρεσίας, είναι ότι αποτελεί την πρώτη streaming πλατφόρμα στην Ελλάδα και μία από τις λίγες διεθνώς, που συνδυάζει το ζωντανό πρόγραμμα των linear καναλιών με το on demand περιεχόμενο, κάνοντας στον χρήστη προτάσεις που ταιριάζουν καλύτερα στις προτιμήσεις και τις συνήθειές του.</p>
      <p>Επίσης, η OTT υπηρεσία της Cosmote TV, σύμφωνα με τα στελέχη της τελευταίας, είναι η μόνη που προσφέρει premium περιεχόμενο σε όλες τις κατηγορίες προγράμματος (ταινίες, σειρές, αθλητικά, ντοκιμαντέρ, παιδικά, πρόγραμμα από ελεύθερα κανάλια κτλ).</p>
      <p>Η νέα OTT υπηρεσία θα παρέχεται με Android αποκωδικοποιητή που λειτουργεί με οποιοδήποτε δίκτυο σταθερής ή κινητής τηλεφωνίας με τη σύνδεση να γίνεται μέσω WiFi. Επιπλέον, η υπηρεσία θα είναι διαθέσιμη με app για tablets/smartphones/PCs/laptops και σύντομα με app για Smart TVs (πχ. Samsung, LG, Sony). Προσφέρει ταυτόχρονη θέαση σε 2 οθόνες για όλο το περιεχόμενο πλην του αθλητικού, που είναι διαθέσιμο σε μία οθόνη. Οι χρήστες θα μπορούν να δημιουργήσουν ξεχωριστά προφίλ, ενώ υπάρχει και ειδικό kids menu. Σύντομα θα παρέχεται η δυνατότητα για λήψη περιεχομένου και θέαση του χωρίς σύνδεση, ώστε ο χρήστης να μπορεί πχ. να παρακολουθεί μία ταινία ή σειρά χωρίς πρόσβαση στο Internet. Ακόμη, η OTT υπηρεσία θα προσφέρει και 4K περιεχόμενο με ξεχωριστό κανάλι, που θα φιλοξενεί επιλεγμένα αθλητικά γεγονότα.</p>
      <p>Όπως έγινε γνωστό, η νέα OTT υπηρεσία θα είναι εμπορικά διαθέσιμη για νέους πελάτες το επόμενο διάστημα καιαι θα παρέχεται μέσα από ευέλικτα πακέτα, σε επίπεδο δέσμευσης αλλά και περιεχομένου. Οι υφιστάμενοι πελάτες θα μπορούν να έχουν τη νέα εμπειρία θέασης σε Smart TVs και σε φορητές συσκευές, το πρώτο τρίμηνο του 2020, παράλληλα με τη δορυφορική τους υπηρεσία.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/198577/pylonas-tis-oikonomias-i-axiopoiisi-tis-texnologias">Πυλώνας της οικονομίας η αξιοποίηση της τεχνολογίας</a>
        </li>
        <li>
          <a href="https://www.cnn.gr/news/kosmos/story/198294/kampanaki-poy-olo-kai-perissoteroi-efivoi-stin-ellada-den-askoyntai-somatika-oso-tha-eprepe">«Καμπανάκι» ΠΟΥ: Όλο και περισσότεροι έφηβοι στην Ελλάδα δεν ασκούνται σωματικά όσο θα έπρεπε</a>
        </li>
        <li>
          <a href="https://www.cnn.gr/tech/story/197330/epistimonas-sto-teliko-stadio-nosoy-metetrepse-ton-eayto-toy-se-cyborg">Επιστήμονας στο τελικό στάδιο νόσου μετέτρεψε τον εαυτό του σε… cyborg</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/44367/cosmote-tv">COSMOTE TV</a>
        </li>
        <li>
          <a href="https://www.cnn.gr/eidhseis/tag/81514/syndromhtikh-thleorash">ΣΥΝΔΡΟΜΗΤΙΚΗ ΤΗΛΕΟΡΑΣΗ</a>
        </li>
        <li>
          <a href="https://www.cnn.gr/eidhseis/tag/52/texnologia">ΤΕΧΝΟΛΟΓΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/26/198620/snapshot/2767294.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/26/198615/snapshot/1-n29.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/26/198616/snapshot/seismos-lekkas.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/25/198550/snapshot/2767478.jpg"/>
      </figure>
    </article>
  </body>
</html>