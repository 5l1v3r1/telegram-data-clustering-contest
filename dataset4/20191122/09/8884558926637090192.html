<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/mednarodni-festival-sodobnega-plesa-cofestival-let"/>
    <meta property="og:site_name" content="Primorske novice"/>
    <meta property="article:published_time" content="2019-11-22T09:03:05+00:00"/>
    <meta property="og:title" content="Mednarodni festival sodobnega plesa CoFestival letos zazrt v prihodnost"/>
    <meta property="og:description" content="V Kinu Šiška se drevi začenja festival sodobnega plesa CoFestival, ki bo ponudil mednarodne in domače plesne produkcije, filmske projekcije in pogovore. Odprl ga bo dokumentarec o ameriški koreografinji Deborah Hay, do prihodnje srede bo na več prizoriščih ponudil niz sodobnoplesnih del, v ospredju katerih bo razmišljanje o prihodnosti."/>
  </head>
  <body>
    <article>
      <h1>Mednarodni festival sodobnega plesa CoFestival letos zazrt v prihodnost</h1>
      <address><time datetime="2019-11-22T09:03:05+00:00">22 Nov 2019, 09:03</time> by <a rel="author">STA</a></address>
      <p>
        <b>V Kinu Šiška se drevi začenja festival sodobnega plesa CoFestival, ki bo ponudil mednarodne in domače plesne produkcije, filmske projekcije in pogovore. Odprl ga bo dokumentarec o ameriški koreografinji Deborah Hay, do prihodnje srede bo na več prizoriščih ponudil niz sodobnoplesnih del, v ospredju katerih bo razmišljanje o prihodnosti.</b>
      </p>
      <figure>
        <img src="https://static.primorske.si/foto/highres/gnweb/720817_269-ples.jpg"/>
        <figcaption>V Kinu Šiška se drevi začenja festival sodobnega plesa CoFestival, ki bo ponudil mednarodne in domače plesne produkcije, filmske projekcije in pogovore. </figcaption>
      </figure>
      <p><b>LJUBLJANA</b> &gt; "V središče programa smo kot rdečo nit postavili pojem prihodnosti. Izpraševali smo se, kako lahko ples ravna s telesi, v katerih živimo in so zaznamovana s primanjkljajem časovnosti," je za STA povedal sokurator in producent CoFestivala <b>Mitja Brahvar</b>. Ob tem so s programom želeli izpostaviti tudi eno od aktualnih vprašanj sodobnega plesa, in sicer kaj lahko ples in koreografija doprineseta k oblikovanju prihodnosti.</p>
      <p>"Zdi se, da je v globalni prihodnosti eno temeljnih vprašanj sodobnega plesa, njegovih odrevenelih in profanih ali do kraja atletskih in gibkih teles, kako jim zagotoviti dostop do resnične sedanjosti, saj si iz prihodnosti ves čas jemljejo nepregledne in neodplačljive (telesne in druge) kredite," so o programu zapisali organizatorji.</p>
      <p>Predfestivalsko dogajanje festivala, ki je letos strnjen na šest dni, a zato po besedah Bravharja toliko bolj intenziven in raznolik, se je začelo že v četrtek s plesno predstavo <b>Jana Rozmana</b> MEMEMEME in umetniškim laboratorijem srbskega večmedijskega umetnika <b>Darka Dragičevića</b>.</p>
      <h3>Otvoritev s plesnim dokumentarcem</h3>
      <p>Festival bo danes odprla projekcija plesnega dokumentarca Uravnanost je povsod, ki sta ga režiserja <b>Peter Humble</b> in <b>David Young</b> posnela z ameriško plesno inovatorko <b>Deborah Hay</b> na njenem obisku Avstralije. V njem koreografinja meditira o svojem življenju, delu ter odnosu do plesa in telesa. Po filmu bo sledila plesna predstava Deborah Hay s švedskim baletnim kolektivom Cullberg.</p>
      <p>Brahvar je ob tem izpostavil še nedeljsko festivalsko predavanje <b>Roka Vevarja</b> o slovenskem sodobnem plesu v perspektivi evropskih umetniških izmenjav med letoma 1918 in 1999. S fotografskimi in video gradivi se bo Vevar osredotočil na nekaj vezi med slovenskim in mednarodnimi sodobnoplesnimi konteksti zgodb umetnic in umetnikov, predstav ali zgodovinskih situacij.</p>
      <p>Na festivalu bo potekala tudi generalna skupščina Evropske plesne mreže. V diskusiji pod naslovom Plesna Hiša ali Dom Plesa? pa si bodo v času nestabilnih delovnih pogojev pobliže ogledali perspektive obstoječih struktur in programov sodobnega plesa, je razvidno iz programa.</p>
      <h3>Me gosti vzhajajoča zvezda flamskega sodobnega plesa</h3>
      <p>V Ljubljani se bosta s predstavo Konci svetov med drugimi predstavila <b>Michiel Vandevelde</b>, ki je po navedbah organizatorjev vzhajajoča zvezda flamskega sodobnega plesa, in nizozemsko-švedski koreograf <b>Jefta van Dinthe</b> s plesno predstavo Analiza v temnem polju.</p>
      <p>V slovenskem delu programa bo na ogled tehnoburleska Tatovi podob, nema komedija telesa, ki parodira okorelost družbenih vlog. <b>Jurij Konjar</b>, <b>Andreja Rauch Podrzavnik</b>, <b>Jaka Šimenc</b> in <b>Blaž Celarec</b> pa bodo nastopili v plesni predstavi improvizacij z naslovom Ponedeljek ob devetih.</p>
      <p>Na zadnji festivalski dan bo oder s solo predstavo Hiperprostor zavzel Avstralec <b>James Batchelor</b>, s predstavo Motnja pa bruseljski ustvarjalec <b>Samuel Lefeuvre</b> in argentinska umetnica <b>Florencia Demestri</b>. Festival bo zaključil dokumentarni film Cunningham režiserke <b>Alle Kovgan</b> o ameriškem plesalcu in koreografu <b>Merceu Cunninghamu</b>, ki je s skladateljem <b>Johnom Cageom</b> tlakoval pot razvoju sodobnega plesa v drugi polovici dvajsetega stoletja.</p>
      <p>CoFestival je stičišče umetniške in produkcijske moči Kina Šiška ter Nomad Dance Akademije, ki ga organizirata od leta 2012.</p>
    </article>
  </body>
</html>