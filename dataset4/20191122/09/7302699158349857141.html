<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111942"/>
    <meta property="og:site_name" content="MGR Online"/>
    <meta property="article:published_time" content="2019-11-22T09:57:00+00:00"/>
    <meta property="og:title" content="เจ๊งทั้งแผ่นดิน!!! ถ้าปลูกกัญชงแล้วมี THC เกิน จะถูกเผาทำลายหมดสิ้นหรือไม่?/ปานเทพ พัวพงษ์พันธ์"/>
    <meta property="og:description" content="ประกาศคณะกรรมการควบคุมยาเสพติดให้โทษ เรื่อง กำหนดลักษณะกัญชง (Hemp) พ.ศ. 2562 ลงประกาศในราชกิจจานุเบกษาเมื่อวันที่ 24 ตุลาคม 2562 โดยระบุในข้อ 4"/>
  </head>
  <body>
    <article>
      <h1>เจ๊งทั้งแผ่นดิน!!! ถ้าปลูกกัญชงแล้วมี THC เกิน จะถูกเผาทำลายหมดสิ้นหรือไม่?/ปานเทพ พัวพงษ์พันธ์</h1>
      <address><time datetime="2019-11-22T09:57:00+00:00">22 Nov 2019, 09:57</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011581501.JPEG"/>
      </figure>
      <p><b>ณ บ้านพระอาทิตย์</b><br/><b>ปานเทพ พัวพงษ์พันธ์ </b><br/><br/>ประกาศคณะกรรมการควบคุมยาเสพติดให้โทษ เรื่อง กำหนดลักษณะกัญชง (Hemp) พ.ศ. 2562 ลงประกาศในราชกิจจานุเบกษาเมื่อวันที่ 24 ตุลาคม 2562 โดยระบุในข้อ 4 เอาไว้ว่า :<br/><br/><i>“ข้อ ๔ กัญชง (Hemp) มีลักษณะเป็นพืชซึ่งมีชื่อทางวิทยาศาสตร์ว่า <b>Cannabis sativa L. subsp. sativa </b>อันเป็นชนิดย่อยของพืชกัญชา <b>(Cannabis sativa L.)</b> ที่มีปริมาณสารเตตราไฮโดร แคนนาบินอล (tetrahydrocannabinol, THC) ในใบและช่อดอก <b>ไม่เกินร้อยละ ๑.๐ </b>ต่อน้ำหนักแห้ง โดยตรวจวิเคราะห์ ตามหลักเกณฑ์และวิธีการที่คณะกรรมการประกาศกําหนด”</i><br/><br/>สิ่งที่คณะกรรมการควบคุมยาเสพติดให้โทษได้แก้ไขคำนิยามให้กัญชงของประกาศคณะกรรมการควบคุมยาเสพติดให้โทษฉบับลงในราชกิจจานุเบกษาเมื่อวันที่ 30 สิงหาคม 2562 ที่กำหนดนิยามกัญชงไม่ให้ในใบและช่อดอกมีสาร THC เกินร้อยละ 0.5 ต่อน้ำหนักแห้ง ให้กลับมาเหมือนกับกฎกระทรวงเมื่อวันที่ 6 มกราคม 2560 คือในใบและช่อดอกมีสาร THC ไม่เกินร้อยละ 1.0 ต่อน้ำหนักแห้ง<br/><br/>ความพยายามในการกำหนดนิยามของกัญชงให้มีลักษณะให้แตกต่างและแยกแยะออกมาจากกัญชานั้น น่าจะมีวัตถุประสงค์หรือคาดการณ์กันว่าอาจจะนำไปสู่การผ่อนปรนการควบคุมกัญชงให้น้อยลง เพื่อทำให้กัญชงกลายเป็นพืชเศรษฐกิจของประเทศไทยที่มีความคล่องตัวมากขึ้นและลดขั้นตอนให้น้อยลง โดยการควบคุมสารที่มีการออกฤทธิ์ทางจิตประสาท THC (ทำให้เมาและหลับ) เป็นเกณฑ์ในการตัดสินในการจัดการแยกแยะระหว่างกัญชากับกัญชงออกจากกัน กล่าวคือ กัญชงเป็นพืชเศรษฐกิจ ส่วนกัญชาเป็นพืชที่นำมาใช้เพื่อประโยชน์ทางการแพทย์เท่านั้น<br/><br/>แต่เมื่อพิจารณาในรายละเอียดแล้วเนื้อหาการแยกแยะความเป็นกัญชงออกจากกัญชามี 2 เงื่อนไข กล่าวคือ<br/><br/><b>เงื่อนไขที่ 1 </b>มีการกำหนดสายพันธุ์ย่อยของสปีชีส์ว่าเป็น <b>“Cannabis sativa L.subsp.sativa”</b> (แคนนาบิส ซาติวา แอล. ซับสปีชีส์. ซาติว่า) และระบุว่าเป็นชนิดย่อยของพืชกัญชา คือ Cannabis sativa L. (แคนนาบิส ซาติว่า แอล.) <br/><br/><b>เงื่อนไขที่ 2 </b>มีการกำหนดให้ใบและช่อดอกมีสาร THC ไม่เกินร้อยละ 1.0 ต่อน้ำหนักแห้ง<br/><br/>การกำหนดใน 2 เงื่อนไขนี้จึงเท่ากับมีการควบคุมถึง 2 ชั้น คือ ร<b>ะดับ “สายพันธุ์ย่อยของสปีชีส์ (ซับสปีชีส์)” และ “ปริมาณสาร THC ในใบและช่อดอก” ซึ่งมีคำถามตามมาว่าการกำหนดด้วยเงื่อนไขดังกล่าวนี้มีความสอดคล้องกับความเป็นจริงหรือไม่ และสามารถแก้ปัญหาการแยกแยะระหว่างกัญชาและกัญชงได้จริงหรือไม่?</b><br/><br/><b>“Cannabis sativa L. subsp. Sativa</b> อันเป็นชนิดย่อยของพืชกัญชา (Cannabis sativa L.)” เพียงข้อความนี้เพียงประการเดียวก็แสดงให้เห็นว่ากัญชาและกัญชงมีความคล้ายคลึงกันมากจนต้องแยกในระดับไม่ใช่เพียงแค่สปีชีส์เท่านั้น แต่ต้องลงรายละเอียดไปถึงระดับย่อยกว่าละเอียดกว่าสปีชีส์ด้วยซ้ำไป <br/><br/>ซึ่งมีคำถามสำคัญในประการต่อมาว่าเมื่อถึงเวลาจริงแล้ว หน่วยงานของรัฐจะมีความสามารถและกำลังคนเพียงพอที่จะแยกแยะได้ถึงระดับละเอียดกว่าสปีชีส์ได้จริงหรือไม่?<br/><br/>ทุกวันนี้มีองค์กรหรือหน่วยงานของรัฐแห่งใดระบุแล้วหรือยังว่า... <br/><br/>กัญชาสายพันธุ์พื้นเมืองในประเทศไทยหรือที่เรียกสปีชีส์ว่า <b><i>Cannabis sativa L. </i><i>(แคนนาบิส ซาติว่า แอล.)</i></b> นั้น มีการแยกย่อยละเอียดกว่าสปีชีส์ หรือ ซับสปีชีส์ได้กี่ชนิด และอะไรบ้าง? จึงสามารถกำหนดได้ว่าสายพันธุ์ที่แยกย่อยละเอียดกว่าสปีชีส์ หรือ ซับสปีชีส์ ที่มีชื่อว่<b><i>า Cannabis sativa L. subsp. sativa (แคนนาบิส ซาติว่า แอล. ซับสปีชีส์. ซาติว่า) </i></b>เป็นสายพันธุ์เดียวเท่านั้นที่จะถูกแยกย่อยให้ละเอียดกว่าสปีชีส์กำหนดให้เรียกว่า <b>“กัญชง”</b><br/><br/>เพราะในความเป็นจริงแล้ววงการกัญชาในโลกนี้ก็แบ่งสายพันธุ์พืชตระกูลกัญชาได้ทั้งพันธุ์พื้นเมืองดั้งเดิมของแต่ละประเทศ และการผสมข้ามสายพันธุ์ข้ามสปีชีส์ เช่น <b><i>สายพันธุ์ Cannabis Sativa (แคนนาบิส ซาติว่า), Cannabis Indica ( แคนนาบิส อินดิก้า), Cannabis Ruderalis (แคนนาบิส รูเดอราลิส)</i></b> เป็นต้น ดังนั้นการที่ประเทศไทยจะกำหนดสายพันธุ์ที่ถูกเรียกว่ากัญชงว่าเป็น สายพันธุ์ที่แยกย่อยละเอียดกว่าสปีชีส์ หรือ ซับสปีชีส์ ที่มีชื่อว่า Cannabis sativa L. subsp. sativa (แคนนาบิส ซาติว่า แอล. ซับสปีชีส์. ซาติว่า) เท่านั้นจึงจะเรียกว่า “กัญชง” เพื่อจะนำไปสู่การเป็นพืชเศรษฐกิจ จะต้องตอบคำถามดังต่อไปนี้ให้มีความชัดเจนด้วยว่า :<br/><br/><b>ประการที่ 1 </b>การแยกย่อยละเอียกว่าสปีชีส์ หรือ ซับสปีชีส์ ที่มีชื่อว่า<b><i> Cannabis sativa L. subsp. sativa (แคนนาบิส ซาติว่า แอล. ซับสปีชีส์. ซาติว่า)</i></b> ความพยายามคลายล็อกว่าหมายถึงกัญชงพื้นเมืองของประเทศไทยนั้น คือสายพันธุ์ที่มีหลักประกันความปลอดภัยว่ามีสาร THC ต่ำกว่า ร้อยละ 1.0 ของใบและช่อดอกแห้ง จริงหรือไม่? และเสมอไปหรือไม่?<br/><br/><b>ประการที่ 2 </b>พืชตระกูลกัญชาในโลกใบนี้มีการพัฒนาข้ามสายพันธุ์ไปอย่างมาก ถ้ามีพืชตระกูลกัญชาที่ไม่ใช่ <b><i>Cannabis sativa L. subsp. sativa (แคนนาบิส ซาติว่า แอล. ซับสปีชีส์. ซาติว่า) </i></b>แต่มีสาร THC ต่ำกว่าร้อยละ 1 ของใบและช่อดอกแห้ง จะได้รับการคุ้มครองเรียกว่า “กัญชง” เช่นเดียวกับสายพันธุ์<i><b> Cannabis sativa L. subsp. sativa (แคนนาบิส ซาติว่า แอล. ซับสปีชีส์. ซาติว่า</b></i>) หรือไม่?<br/><br/><b>ประการที่ 3 </b>ถ้าเกษตรกรซึ่งปลูกสายพันธุ์ <b>Cannabis sativa L. subsp. sativa (แคนนาบิส ซาติว่า แอล. ซับสปีชีส์. ซาติว่า)</b> ซึ่งไม่ว่าจะเป็นสายพันธุ์ที่มีการขึ้นทะเบียนรับรองจากหน่วยงานของรัฐหรือไม่ก็ตาม แต่ปรากฏต่อมาว่า เนื่องจากสายพันธุ์กัญชาไทยและกัญชงไทยคือสปีชีส์เดียวกัน เป็นผลทำให้การปลูกกัญชงในสภาพแวดล้อมที่ไม่เหมือนกันส่งผลทำให้กัญชงที่ “คาดว่า“ จะมีสาร THC ต่ำกว่าร้อยละ 1.0 ของใบและช่อดอกแห้ง แล้วปรากฏว่า <b><i>สายพันธุ์ Cannabis sativa L. subsp. sativa (แคนนาบิส ซาติว่า แอล. ซับสปีชีส์. ซาติว่า)</i></b> ให้ยางของดอกกัญชงที่มีสาร THC “<b>เกินกว่าร้อยละ 1.0” </b>จะเป็นความผิดของใคร และรัฐจำเป็นจะต้องยกฐานะกัญชงนั้นให้กลายเป็นกัญชา เผาทำลายกวาดล้าง หรือ มีบทลงโทษรุนแรงเพราะเป็นยาเสพติดให้โทษหรือไม่? <br/><br/>โดยเฉพาะอย่างยิ่งตำรับยาไทยกว่า 300 ปี ไม่มีตำรับยาใดมีคำว่ากัญชงมาก่อน เพราะในความเป็นจริงแล้วตำรับยาไทยเรียกกัญชาและกัญชงว่า “กัญชา” ทั้งหมด จึงมีโอกาสเป็นไปได้มากว่าทั้งกัญชาไทยและกัญชงไทยเป็นพืชที่เป็นสปีชีส์เดียวกัน และมีโอกาสหรือไม่ที่ THC อาจจะมีสัดส่วนที่เปลี่ยนไปตามสภาพแวดล้อมของการปลูก ดังที่เคยเกิดขึ้นมาแล้วในต่างประเทศ รวมถึงเหตุการณ์ที่เกิดขึ้นในประเทศสหรัฐอเมริกา<br/><br/><b>ประการที่ 4</b> เมื่อกฎหมายกำหนดให้กัญชงต้อง มีสาร THC ต่ำกว่าร้อยละ 1 ของใบและช่อดอกแห้ง หมายความว่าหากยางดอกมีสาร THC เกินร้อยละ 1.0 จะสามารถนำ “ใบกัญชง” ซึ่งมีสัดส่วน THC น้อยกว่าดอก มาเพิ่มสัดส่วนจำนวนเท่าไหร่ก็ได้ของต้นกัญชง เพื่อให้น้ำหนักแห้งของใบรวมดอกมีสาร THC ต่ำกว่าร้อยละ 1.0 ได้หรือไม่? และถ้าทำได้จะมีประโยชน์อันใดในความพยายามที่จะกำหนดตัวสายพันธุ์กัญชาหรือกัญชงตั้งแต่ต้นน้ำ?<br/><br/><b>ประการที่ 5 </b>สารแคนนาบิไดออล หรือ ซีบีดี (CBD) ซึ่งเป็นสารที่ไม่ออกฤทธิ์ทางจิตประสาท เป็นสารสำคัญที่มีมูลค่าทางเศรษฐกิจสูงมาก ซึ่งมีอยู่ในยางของดอกกัญชาและดอกกัญชง โดยที่มีการคาดการณ์กันว่าในเดือนมีนาคม 2563 องค์การสหประชาชาติเตรียมที่จะลงมติถอดสารสกัด CBD ที่มีสาร THC ต่ำกว่าร้อยละ 0.2 ไม่ต้องถูกควบคุมในฐานะยาเสพติดให้โทษระหว่างประเทศอีกต่อไป สายพันธุ์กัญชงไทยที่ถูกระบุจนถึงขั้นละเอียดแยกย่อยกว่าสปีชีส์ หรือ ซับสปีชีส์ คือ <i>Cannabis sativa L. subsp. sativa (แคนนาบิส ซาติว่า แอล. ซับสปีชีส์. ซาติว่า)</i> นั้น ให้ผลผลิต CBD สูงพอในทางเศรษฐกิจจริงหรือไม่? หรือแท้ที่จริงแล้วเป็นสายพันธุ์ที่เน้นในเรื่องใยไฟเบอร์เป็นหลัก ใช่หรือไม่? และหากส่งเสริมให้ปลูกเพื่อให้ได้ใยไฟเบอร์เป็นหลักนั้นจะขายให้ใคร คุ้มค่าทางเศรษฐกิจจริงหรือไม่ รัฐบาลแน่ใจได้หรือไม่ว่าจะเป็นสายพันธุ์ที่ตอบโจทย์ในฐานะเป็นพืชเศรษฐกิจที่ไม่ได้เน้นสาร CBD ตามที่องค์การสหประชาชาติกำลังจะลงมติปลดล็อก CBD เสรีตามข้อเสนอขององค์การอนามัยโลก<br/><br/><b>ประการที่ 6</b> มีการคาดการณ์กันว่าในเดือนมีนาคม 2563 องค์การสหประชาชาติเตรียมที่จะลงมติถอดสารสกัด CBD ที่มีสาร THC ต่ำกว่าร้อยละ 0.2 ไม่ต้องถูกควบคุมในฐานะยาเสพติดให้โทษระหว่างประเทศอีกต่อไป ย่อมแสดงให้เห็นว่าองค์การสหประชาชาติกำลังให้ความสำคัญในเรื่อง “<b>การสกัด</b>” ที่ปลดล็อกสาร CBD ที่เกือบบริสุทธิ์โดยมีสาร THC ต่ำกว่าร้อยละ 0.2 โดยไม่ได้กำหนดว่าสาร CBD จะต้องมีสัดส่วนมากเท่าไหร่ ซึ่งย่อมแสดงให้เห็นว่าเป็นการควบคุมของสาร THC เป็นสำคัญ ซึ่งแสดงให้เห็นว่าโรงงานสกัดสามารถนำสารสกัดที่มี THC เกินร้อยละ 0.2 มาเจือจางได้ <br/><br/>ดังนั้นพืชตระกูลกัญชาทั้งหมดที่มีการเจือจางจน THC ไม่เกินร้อยละ 0.2 ย่อมสามารถนำมาใช้ได้โดยไม่จำกัดในฐานะเป็นยาเสพติดที่มาใช้ในทางการแพทย์อย่างเดียวอีกต่อไป ดังนั้นจึงย่อมไม่มีความเกี่ยวพันกับสายพันธุ์กัญชาหรือกัญชงอีกต่อไป เพราะในที่สุดแล้วจะต้องมีการควบคุมที่ผลิตภัณฑ์สุดท้ายอยู่ดี ดังนั้นรัฐจึงไม่ควรทุ่มสรรพทรัพยากรและบุคลากรทั้งหมดไปกับความพยายามล็อกสเปกทุกอย่างที่ต้นน้ำ แต่ควรใช้การบริหารผ่านผลิตภัณฑ์สุดท้ายหรือไม่?<br/><br/>ส่วนร่างกฎกระทรวงสาธารณสุข ที่กำหนดบทเฉพาะกาลมิให้มีการนำเข้าสาร CBD จากต่างประเทศเพื่อทางการค้า หรือการสกัดจะต้องเกิดขึ้นโดยนิติบุคคลไทยในประเทศไทยเท่านั้น โดยให้เหตุผลว่าเพื่อเป็นการคุ้มครองธุรกิจของคนไทย แม้จะมีเจตนาที่ดี <b>แต่การกระทำดังกล่าวอาจมีความสุ่มเสี่ยงที่จะเพิ่มบรรยากาศการกึ่งผูกขาดให้กับกลุ่มธุรกิจโรงงานผลิตยาหรืออาหารเสริมขนาดใหญ่ที่สามารถสกัดสาร CBD เกือบบริสุทธิ์ในประเทศเพียงไม่กี่รายเท่านั้น รวมถึงมีการกำหนดให้โรงงานผลิต CBD นั้นจะต้องซื้อเมล็ดพันธุ์ที่ขึ้นทะเบียนทุกครั้ง (ห้ามปลูกต่อเอง) จะเป็นการกำหนดการผูกขาดเมล็ดพันธุ์กัญชงให้กับรายใดหรือไม่</b><br/><br/>สิ่งที่ต้องพึงระวังก็คือ บรรยากาศกึ่งผูกขาดจะทำให้เกิดความสุ่มเสี่ยงในการ “<b>กดราคาเกษตรกรผู้ปลูกกัญชง”</b> หรือแม้แต่ขายสาร CBD ให้กับโรงงานผลิตภัณฑ์อื่นๆที่ต้องการผสม CBD ก็อาจจะมีราคาแพงเพราะมีคู่แข่งน้อยเช่นเดียวกัน <br/><br/><b>การกระทำที่สกัดบรรยากาศการแข่งขันใน “อุตสาหกรรมกลางน้ำ”</b> ทั้งเจตนาหรือรู้เท่าไม่ถึงการณ์ ย่อมอาจทำให้ <b>“ภาคการเกษตรต้นน้ำ”</b> และ<b> “อุตสาหกรรมผลิตภัณฑ์ปลายน้ำ”</b>ได้รับความเดือดร้อน หรือแม้แต่สูญเสียความสามารถในการแข่งขันในเวทีระหว่างประเทศได้ด้วย<br/><br/>ในความเป็นจริงแล้วเรื่อง CBD ในพืชกัญชาและกัญชง มีลักษณะพิเศษที่จะช่วยพัฒนาเศรษฐกิจของประเทศไทยได้ แต่กลับล่าช้ายุ่งยากเพราะเกี่ยวพันกับหลายกระทรวง ทบวง กรมมากไป ยิ่งถ้าเป็นกัญชาด้วยแล้วก็ยิ่งต้องผ่านด้วยการใช้ทุกใบอนุญาตที่ผ่านคณะกรรมการควบคุมยาเสพติดให้โทษด้วยความยุ่งยากยิ่งกว่ามอร์ฟีน <br/><br/>ดังนั้นจึงควรจัดตั้งการรวมศูนย์ในเรื่องดังกล่าว โดยอาศัยอำนาจฝ่ายบริหารตราพระราชกฤษฎีการจัดตั้งเป็น <b>“สถาบันพืชเสพติดแห่งประเทศไทย”</b> ในรูปขององค์การมหาชน เพื่อเป็นศูนย์บริการครบวงจรด้านกัญชาและกัญชงที่มีความคล่องตัวกว่านี้ อันเป็นการสอดรับกับแนวทางตามอนุสัญญาเดี่ยวว่าด้วยยาเสพติดให้โทษ ค.ศ. 1961 อีกด้วย<br/><br/><b>นอกจากนั้น ควรอาศัย มาตรา 26/5 (7) แห่งพระราชบัญญัติยาเสพติดให้โทษ (ฉบับที่ 7) พ.ศ. 2562 “เปิดให้มีการขยายเวลาและลงทะเบียนนิรโทษกรรมรอบใหม่เป็นเวลา 1 ปี”</b> ในช่วงเวลาเปลี่ยนผ่านทำให้ระบบเพื่อให้พัฒนาการใช้ประโยชน์ของกัญชาในทางการแพทย์ในระบบเป็นไปอย่างมีประสิทธิภาพอย่างแท้จริง โดยในครั้งนี้ควรอนุญาตให้กับผู้ที่มาลงทะเบียนสามารถปกปิดรายชื่อแล้วใช้เป็นรหัสแทนในการนำเสนอต่อหน่วยงานของรัฐเพื่อให้ได้รับใบอนุญาตครอบครองโดยอาศัยการลงทะเบียนผ่านสถาบันการศึกษาที่จะรวบรวมและวิจัยสถิติการใช้ เมล็ดพันธุ์ การเพาะปลูก เพื่อนำองค์ความรู้เหล่านี้มาพัฒนาชาติได้ โดยมีหลักประกันว่าคนเหล่านี้จะไม่ถูกดำเนินคดีจับกุม หรือ กวาดล้างในภายหลัง อันจะเป็นผลทำให้ประเทศไทยมีกระบวนการเรียนรู้ลัดขั้นตอนจากตลาดใต้ดิน อันเป็นการเตรียมการของประเทศไทยก่อนที่องค์การสหประชาชนจะมีการประกาศปลดล็อกสารสกัด CBD ที่มี THC ต่ำกว่า 0.2% ในกัญชงและกัญชาต่อไป<br/><br/>ทั้งนี้ มาตรา 26/5 (7 ) แห่ง พระราชบัญญัติ ยาเสพติดให้โทษ (ฉบับที่ 7) พ.ศ. 256 2 สามารถทำให้เข้าสู่กระบวนโครงการวิจัยของรัฐร่วมกับมหาวิทยาลัยเพื่อสำรวจและติดตามในการใช้กัญชาใต้ดินได้ แม้จะคล้ายกับการนิรโทษกรรม แต่จะมีความแตกต่างตรงที่ว่าการนิรโทษกรรมนั้นหวังผลให้ผู้กระทำความผิดมาขึ้นทะเบียนเพื่อที่จะเลิกใช้หลังจากรัฐเริ่มใช้ แต่การอาศัยมาตรา 26/5 (7) คือการให้ผู้แอบใช้และแอบผลิตใต้ดินเข้าสู่การะบวนการวิจัยและเก็บข้อมูลโดยให้ได้รับการคุ้มครองทางกฎหมายเพื่อประโยชน์ทางการแพทย์ต่อไป <br/><br/>ทั้งนี้ ก็เพราะเหตุว่ามาตรา 26/5(7) ของ พระราชบัญญัติยาเสพติดให้โทษ (ฉบับที่ 7) พ.ศ. 2562 นั้นเปิดช่องให้อำนาจอย่างกว้างขวาง “<b>ผู้ขออนุญาตอื่น”</b> (ใครก็ได้) ที่รัฐมนตรีว่าการกระทรวงสาธารณสุขอนุญาตให้โดยความเห็นชอบของคณะกรรมการควบคุมยาเสพติดให้โทษโดยการตราเป็นกฎกระทรวงสาธารณสุขความว่า :<br/><br/><b>“มาตรา ๒๖/๕ ผู้อนุญาตจะออกใบอนุญาตให้ผลิต นำเข้า ส่งออก จำหน่าย หรือมีไว้ในครอบครองซึ่งยาเสพติดให้โทษในประเภท ๕ ได้เมื่อปรากฏว่าผู้ขออนุญาตเป็น...</b><br/><br/><b>(๗) ผู้ขออนุญาตอื่นตามที่รัฐมนตรีโดยความเห็นชอบของคณะกรรมการกำหนดในกฎกระทรวง”</b><br/><br/>อยู่ที่ว่าผู้มีอำนาจทั้งหลายมีความพร้อมและความจริงใจในเรื่องเสรีกัญชาทางการแพทย์เพียงใด<br/><br/><b>ด้วยความปรารถนาดี</b><br/><b>ปานเทพ พัวพงษ์พันธ์</b><br/><b>คณบดีสถาบันแพทย์แผนบูรณาการและเวชศาสตร์ชะลอวัย มหาวิทยาลัยรังสิต</b></p>
    </article>
  </body>
</html>