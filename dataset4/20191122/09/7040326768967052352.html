<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/guncel-haberler/gar-katliaminda-buyuk-ihmal-gizlenmis-9-klasorluk-delil-dosyasi-sumen-alti-1391267"/>
    <meta property="og:site_name" content="Karar.com"/>
    <meta property="article:published_time" content="2019-11-22T09:41:00+00:00"/>
    <meta property="og:title" content="Gar katliamında büyük ihmal gizlenmiş! 9 klasörlük delil dosyası sümen altı"/>
    <meta property="og:description" content="100 kişinin hayatını kaybettiği Ankara Tren Garı katliamı ile savcılığın, 9 klasörlük delil dosyasını mahkemeden ve müştekilerden sakladığı ortaya çıktı. Klasörlerden çıkan belgelerden katliamdan 11 gün önce IŞİD üyelerinin saldırı hazırlığının tespit edildiğini belirten Müşteki avukatlarından Murat Kemal Gündüz"/>
  </head>
  <body>
    <article>
      <h1>Gar katliamında büyük ihmal gizlenmiş! 9 klasörlük delil dosyası sümen altı</h1>
      <address>
        <time datetime="2019-11-22T09:41:00+00:00">22 Nov 2019, 09:41</time>
      </address>
      <p>
        <b>100 kişinin hayatını kaybettiği Ankara Tren Garı katliamı ile savcılığın, 9 klasörlük delil dosyasını mahkemeden ve müştekilerden sakladığı ortaya çıktı. Klasörlerden çıkan belgelerden katliamdan 11 gün önce IŞİD üyelerinin saldırı hazırlığının tespit edildiğini belirten Müşteki avukatlarından Murat Kemal Gündüz "Buna karşın Gaziantep Emniyeti, üzerine düşen görevi yapmadı ve katliamı önlemedi" dedi.</b>
      </p>
      <p>Ankara'da 10 Ekim 2015'te 100 kişinin öldüğü tren garı katliamı ile ilgili çok önemli bir detay daha ortaya çıktı.</p>
      <p>
        <b>9 KLASÖR 1,5 YIL SONRA TESLİM EDİLDİ</b>
      </p>
      <p>36 sanığın yargılandığı Ankara Tren Garı katliamına ilişkin dava dosyasının 9 klasörü, mahkemenin davada karar verdiği tarihten 1.5 yıl sonra 'kimliği tespit edilemeyen kişi' tarafından Ankara Başsavcılığı Terör Suçları Soruşturma Bürosu'na bırakıldı.</p>
      <p>
        <b>NİZİP EMNİYETİ'NE 30 EYLÜL'DE İHBAR</b>
      </p>
      <p>Cumhuriyet'in ulaştığı belgelere göre, Nizip Emniyet Müdürlüğü'nü 30 Eylül 2015 tarihinde saat 17.45'te arayan bir kişi "Fıstık hali karşısında Özdemir Tarım İlaç Bayisiyim. Terör olayları ile ilgili olarak Nizip'te bir istihbarat var mı? Az önce şüpheli bir şahıs benden gübre istedi. '33 Nitrat gübreyi zimmetle satmak zorundayız' dedim. Bunu söyleyince iki kişi, almadan ayrıldılar" dedi.</p>
      <p>
        <b>KAMERADAN IŞİD ŞÜPHELİSİ TESPİT EDİLDİ</b>
      </p>
      <p>İhbarı değerlendiren Nizip Başsavcılığı'nın talimatı üzerine Nizip Emniyeti TEM Amirliği ekipleri, 30 Eylül 2015’te gübre bayisine giderek kamera kayıtlarından IŞİD şüphelisini tespit etti. İşyeri sahibi ile de konuşan polisler, buna ilişkin tutanak tuttu. Tutanağa göre, 30 Eylül akşam saatlerinde iş yerine 27 Z plakalı beyaz renkli bir araç ile gelen bir erkek şahıs, 33 Nitrat ibareli gübreden iki ton alacağını söyledi.</p>
      <p>
        <b>2 BİN TL GÜBRE FİYATI</b>
      </p>
      <p>Araç kiralamaya giden şahıs, kısa bir süre sonra beyaz renkli Ford Transit marka kamyonet ile geri geldi ve 2 bin TL tutan gübrenin parasını iş yeri sahibine teslim etti. İş yeri sahibi, bu satışı kayda girmek için şüphelinin kimliğini istediğinde şahıs üzerinde kimliğinin olmadığını ifade ederek iş yerinden ayrıldı. Gelenlerin çiftçiye benzemediğini gören iş yeri sahibi de durumdan şüphelenerek polise ihbarda bulundu.</p>
      <p>
        <b>EMNİYET YAKUP ŞAHİN'İ TESPİT ETTİ</b>
      </p>
      <p>Nizip Emniyet Müdürlüğü, gübre bayisinin kamera kayıtlarından yaptığı incelemede gelen şahıslardan birinin Yakup Şahin olduğunu tespit etti. Aracın Şahin’in kızkardeşine ait olduğunu belirledi. İhbarı yapan M.Ç. adlı kişinin de ifadesi 2 Ekim 2015'te Nizip Tem Amirliği'nde alındı.</p>
      <p>Nizip Emniyet Müdürlüğü, bu durumu 2 Eylül 2015’te Gaziantep Terörle Mücadele Şube Müdürlüğü ve İstihbarat Büro Amirliği’ne yazı ile bildirdi. Yazıda, gerekli araştırmaların yapılması istendi.</p>
      <p>
        <b>CANLI BOMBALARA YAKUP ŞAHİN EŞLİK ETTİ</b>
      </p>
      <p>Gaziantep'te örgütlenen Yunus Durmaz liderliğindeki IŞİD hücresi, patlayıcı maddeleri başka bir yerden temin ettikten sonra Nizip'teki bir depoda sakladı. İki canlı bombayı Ankara’ya getiren aracın eskortluğunu da Emniyet'in kimliğini bildiği Yakup Şahin yapmıştı.</p>
      <p>100 kişiyi öldüren canlı bombalara Ankara’ya kadar eskortluk yapan Yakup Şahin, Gaziantep’teki bir gübre bayiinden iki ton 33 Nitrat almaya çalıştı. Kimliği istenince vazgeçti. Şüphelenen gübre satıcısı Emniyet’e bildirdi. Kamera kayıtlarından şüpheli tespit edildi, ama işlem yapılmadı. Belgeler mahkemeden kaçırılan ve 1.5 yıl sonra savcılığa bırakılan dosyalardan çıktı.</p>
      <p>
        <b>SUÇLAMALARI KABUL ETMEDİ</b>
      </p>
      <p>Gar katliamı davasında örgüt yöneticiliğinden 18 yıl hapis cezasına çarptırılan sanık Erman Ekici hakkında 'insanlığa karşı suç ve 100 kişiyi öldürmek' suçlarından açılan davanın ilk duruşması da dün Ankara 4. Ağır Ceza Mahkemesi'nde görüldü. Suçlamaları kabul etmeyen ve kurban seçildiğini öne süren Ekici "Ebu Talha kod adlı kişi ben değilim" iddiasında bulunurken, Suriye’de silahlı faaliyet yürüttüğü suçlamaları da kabul etmedi.</p>
      <p>
        <b>"KATLİAMA GİDEN YOLU KAPATMADILAR"</b>
      </p>
      <p>Daha sonra müşteki avukatlarından Murat Kemal Gündüz, savcılığın 9 klasörlük delil dosyasını saklamasına tepki gösterdi. Klasörlerden çıkan belgelerden 10 Ekim katliamından 11 gün önce IŞİD üyelerinin saldırı hazırlığının tespit edildiğini vurgulayan Gündüz "Buna karşın Gaziantep Emniyeti, üzerine düşen görevi yapmadı ve katliamı önlemedi. Katliama giden yolun önü kesilmemiştir. Kamu görevlileri, bu katliamın yaşanmasında birinci derecede sorumludur" dedi. Gündüz, belgeleri saklayan savcı hakkında da HSK'ye suç duyurusunda bulunacaklarını açıkladı.</p>
      <related>
        <a href="https://www.karar.com/guncel-haberler/son-dakika-ankara-tren-gari-katliaminda-rekor-tazminat-959582"/>
      </related>
      <related>
        <a href="https://www.karar.com/guncel-haberler/ankara-gari-katliamina-iliskin-yeni-goruntuler-ortaya-cikti-666598"/>
      </related>
    </article>
  </body>
</html>