<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/irakleio/1560977/metanastes-stirixi-apasholisis-stegasi-kai-ekpaideusi-stin-kriti/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T09:51:51+00:00"/>
    <meta property="og:title" content="Mετανάστες: Στήριξη απασχόλησης, στέγαση και εκπαίδευση στην Κρήτη"/>
    <meta property="og:description" content="Πως θα ενταχθούν στον κοινωνικό ιστό"/>
  </head>
  <body>
    <article>
      <h1>Mετανάστες: Στήριξη απασχόλησης, στέγαση και εκπαίδευση στην Κρήτη</h1>
      <address>
        <time datetime="2019-11-22T09:51:51+00:00">22 Nov 2019, 09:51</time>
      </address>
      <p>
        <b>Πως θα ενταχθούν στον κοινωνικό ιστό</b>
      </p>
      <p>Προγραμματισμένη συνάντηση πραγματοποιήθηκε την Πέμπτη μεταξύ της Συντονίστριας Μαρίας Κοζυράκη με στελέχη του Διεθνούς Οργανισμού Μετανάστευσης (ΔΟΜ), με αφορμή την υλοποίηση του Προγράμματος HELIOS στην Κρήτη. Στη συνάντηση συμμετείχαν οι κ.κ. Milan Colic – Humljan και Ιωάννης Λημνιός – Σέκερης, στελέχη του ΔΟΜ.</p>
      <p>Κατά τη συζήτηση έγινε εκτενής ενημέρωση και παρουσίαση του πιλοτικού προγράμματος, το οποίο υλοποιείται σε συνεργασία με τις εθνικές αρχές και έμπειρους φορείς – συνεργάτες στην ηπειρωτική Ελλάδα και στην Κρήτη και χρηματοδοτείται από τη Γενική Διεύθυνση Μετανάστευσης και Εσωτερικών Υποθέσεων της Ευρωπαϊκής Επιτροπής (DG HOME), στο πλαίσιο μιας σειράς δράσεων και ενεργειών του ΔΟΜ για την προώθηση της ένταξης των επωφελούμενων της διεθνούς προστασίας στην ελληνική κοινωνία, οι οποίοι διαμένουν σε προσωρινές δομές φιλοξενίας.</p>
      <p>Τα στελέχη του ΔΟΜ ανέλυσαν στη Συντονίστρια τις ενέργειες που λαμβάνουν χώρα καθώς και τις δομές οργάνωσης και διαχείρισης των δράσεων ένταξης μεταναστών οι οποίοι, σε ότι αφορά την περιοχή της Κρήτης, συμμετέχουν στο πρόγραμμα στέγασης HESTIA - «<i>Στέγαση αιτούντων άσυλο στην Κρήτη</i>» και αφορούν στη στήριξη της απασχόλησης, της στέγασης και της εκπαίδευσης τους, μαθήματα ένταξης και ελληνικής γλώσσας, παρακολούθηση της διαδικασίας ένταξης και ευαισθητοποίηση των κοινοτήτων υποδοχής. Οι εκπρόσωποι του Διεθνούς Οργανισμού Μετανάστευσης έδωσαν ιδιαίτερη βαρύτητα στη συνεργασία και συμμετοχή όλων των φορέων σε περιφερειακό επίπεδο, με σκοπό την ωφέλεια τόσο των επωφελούμενων της διεθνούς προστασίας όσο και των τοπικών κοινωνιών μέσω της αγαστής και παραγωγικής συμβίωσης και συνέργειας τους.</p>
      <p>Η Συντονίστρια αφού αντάλλαξε απόψεις με τα στελέχη του Διεθνούς Οργανισμού Μετανάστευσης για γενικότερα και ειδικότερα θέματα σχετικά με την ένταξη μεταναστών και προσφύγων στον κοινωνικό ιστό της Κρήτης, ευχαρίστησε θερμά για την ολοκληρωμένη εικόνα που παρουσίασαν ως προς τις μέχρι σήμερα πρωτοβουλίες που έχουν υλοποιηθεί και δήλωσε την πρόθεση της για συνεργασία και υποστήριξη, μέσω των υπηρεσιών του φορέα που εκπροσωπεί, για την επιτυχία και ευόδωση των στόχων των Προγραμμάτων που εκπονεί ο ΔΟΜ στην ελληνική επικράτεια.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1528604/metanastes-stin-kriti-posoi-einai-pou-zoun-kai-apo-pou-katagodai/"/>
      </related>
    </article>
  </body>
</html>