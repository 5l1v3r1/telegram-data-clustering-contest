<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-16/eficienta-de-vice-problema-parcarii-ilegale-din-episcopia-amanata-pana-dupa-campania-electorala-152961.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-22T09:03:00+00:00"/>
    <meta property="og:title" content="Eficiență de vice: Problema parcării ilegale din Episcopia, amânată până după campania electorală"/>
    <meta property="og:description" content="Campania înainte de toate! Locuitorii străzii Buniytai Vince din cartierul Episcopia Bihor se plâng că de peste doi ani nu pot dormi noaptea din cauza zgomotului, fiindcă pe un teren privat de lângă casele lor funcţionează o parcare de TIR-uri ilegală. Oamenii au reclamat Primăriei zgomotul provocat de funcţionarea sistemelor frigorifice ale autocamioanelor, fără ca problema să fie rezolvată. Poliţiştii locali au aplicat şoferilor cinci amenzi, dar fără ca parcarea ilegală să fie desfiinţată."/>
  </head>
  <body>
    <article>
      <h1>Eficiență de vice: Problema parcării ilegale din Episcopia, amânată până după campania electorală</h1>
      <address>
        <time datetime="2019-11-22T09:03:00+00:00">22 Nov 2019, 09:03</time>
      </address>
      <figure>
        <img src="https://cdn.ebihoreanul.ro/static/gallery_big/florinbirta21112019.JPG"/>
      </figure>
      <p>Campania înainte de toate! Locuitorii străzii Buniytai Vince din cartierul Episcopia Bihor se plâng că de peste doi ani nu pot dormi noaptea din cauza zgomotului, fiindcă pe un teren privat de lângă casele lor funcţionează o parcare de TIR-uri ilegală.</p>
      <p>Oamenii au reclamat Primăriei zgomotul provocat de funcţionarea sistemelor frigorifice ale autocamioanelor, fără ca problema să fie rezolvată. Poliţiştii locali au aplicat şoferilor cinci amenzi, dar fără ca parcarea ilegală să fie desfiinţată.</p>
      <p>Disperaţi, orădenii au încercat să se plângă primarului Ilie Bolojan, în locul căruia, însă, la audienţe vine vicele Florin Birta, care le-a promis că va ieşi în teren pentru a se convinge de starea de fapt şi a lua măsuri. Ceea ce n-a mai făcut.</p>
      <p>Căutat săptămânal de localnici, Birta a recunoscut că n-a mai ajuns pe strada lor din criză de timp şi a promis din nou că va rezolva problema după campania electorală, ceea ce nu este, însă, un semn bun. După prezidenţiale, la anul vor urma localele şi apoi parlamentarele, iar în campanie nimeni nu ia măsuri nepopulare!</p>
    </article>
  </body>
</html>