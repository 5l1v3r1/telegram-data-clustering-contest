<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/22/7103361/"/>
    <meta property="og:site_name" content="Європейська правда"/>
    <meta property="article:published_time" content="2019-11-22T09:20:00+00:00"/>
    <meta property="og:title" content="У Вучича звинуватили Болгарію у скандалі зі шпигуном РФ"/>
    <meta property="og:description" content="Сербський депутат Мілован Дрецун, голова парламентського комітету з питань Косова і член владної Сербської прогресивної партії, заявив, що скандал навколо відео зустрічі російського розвідника з сербським агентом у Белграді розробили шпигуни Болгарії."/>
  </head>
  <body>
    <article>
      <h1>У Вучича звинуватили Болгарію у скандалі зі шпигуном РФ</h1>
      <address>
        <time datetime="2019-11-22T09:20:00+00:00">22 Nov 2019, 09:20</time>
      </address>
      <p>Сербський депутат Мілован Дрецун, голова парламентського комітету з питань Косова і член владної Сербської прогресивної партії, заявив, що скандал навколо <b><a href="https://www.eurointegration.com.ua/news/2019/11/19/7103198/">відео </a></b>зустрічі російського розвідника з сербським агентом у Белграді розробили шпигуни Болгарії.</p>
      <p>Про це пише "Європейська правда" з посиланням на <a href="https://www.euractiv.com/">Euractiv</a>.</p>
      <p>За словами Дрецуна, у Сербії є багато болгарських шпигунів, а відео може зашкодити російсько-сербським відносинам.</p>
      <p>"Хочу нагадати, що нещодавно я оголосив, що в Скоп'є створено і замасковано розвідувальний центр зі шпигунами з сусідніх країн, таких як Болгарія, Хорватія, Північна Македонія. Болгарія має надзвичайно потужну розвідувальну присутність у Сербії", - сказав депутат, який має тісні зв'язки з президентом Сербії Александаром Вучичем.</p>
      <p>На відео показано, як працівник сербських спецслужб приймає гроші від колишнього заступника військового аташе Росії в Белграді Георгія Клебана.</p>
      <p>Дрецун також наводить як доказ той факт, що до справи був причетний болгарський журналіст-розслідувач. Болгарський журналіст Христо Грозев, який належить до команди міжнародного розслідувального сайту Bellingcat, першим повідомив у Twitter, що на відео зображено обличчя росіянина Георгія Клебана.</p>
      <p>Міністр закордонних справ Болгарії Єкатєріна Захарієва <b><a href="https://www.eurointegration.com.ua/news/2019/11/22/7103376/">спростувала </a></b>причетність країни до скандалу і додала, що посол Сербії в Болгарії, найімовірніше, буде викликаний в МЗС для пояснень з приводу заяви депутата.</p>
      <p>Нагадаємо, Сербське агентство безпеки та розвідки офіційно підтвердило справжність відео. Вучич <b><a href="https://www.eurointegration.com.ua/news/2019/11/22/7103351/">підтвердив</a></b>, що служби безпеки країни виявили шпигунство з боку Росії, проте сказав, що на відносини з Москвою це не вплине. В МЗС РФ <b><a href="https://www.eurointegration.com.ua/news/2019/11/21/7103335/">заявили</a></b>, що історія з відеозаписом можливої передачі грошей російським військовим сербському чиновнику — це провокація перед зустріччю з Путіним.</p>
      <p>Лише тижнем раніше Болгарія вислала одного із секретарів посольства Росії за підозрою у шпигунстві. Наступного дня Софія відмовилася видавати візу громадянину Росії, якого призначили аташе з питань оборони у столиці Болгарії.</p>
    </article>
  </body>
</html>