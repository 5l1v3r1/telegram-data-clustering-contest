<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831666-Vucic-sa-predsednikom-Republike-Severne-Makedonije-Svecani-docek-za-Pendarovskog-ispred-Palate-Srbija"/>
    <meta property="og:site_name" content="Вечерње новости"/>
    <meta property="article:published_time" content="2019-11-22T09:45:00+00:00"/>
    <meta property="og:title" content="Vučić sa predsednikom Republike Severne Makedonije: Svečani doček za Pendarovskog ispred Palate Srbija"/>
    <meta property="og:description" content="Sledi tet-a-tet razgovor, a potom plenarni razgovori delegacija Srbije i Severne Makedonije"/>
  </head>
  <body>
    <article>
      <h1>Vučić sa predsednikom Republike Severne Makedonije: Svečani doček za Pendarovskog ispred Palate Srbija</h1>
      <address><time datetime="2019-11-22T09:45:00+00:00">22 Nov 2019, 09:45</time> by <a rel="author">Tanjug</a></address>
      <p>
        <b>Sledi tet-a-tet razgovor, a potom plenarni razgovori delegacija Srbije i Severne Makedonije</b>
      </p>
      <p>BEOGRAD - Predsednik Aleksandar Vučić priredio je danas svečani doček za predsednika Severne Makedonije Stevu Pendarovskog, koji boravi u dvodnevnoj poseti Srbiji.</p>
      <p>Posle dočeka ispred Palate Srbija, uz svečanu Gardu Vojske Srbije i intoniranje himni dve zemlje, sledi tet-a-tet razgovor Vučića i Pendarovskog, a potom plenarni razgovori delegacija Srbije i Severne Makedonije, koje će predvoditi predsednici dve zemlje.</p>
      <p>Kako se očekuje, oni će razgovarati o mnogim temama od zajedničkog interesa za obe zemlje, pre svega o političkim, bezbednosnim i ekonomskim pitanjima.</p>
      <p>Neizostavan deo razgovora biće i "mali šengen", inicijativa predsednika Srbije u čijoj osnovi su četiri ključne slobode - kretanje ljudi, kapitala, robe i usluga, s ciljem da se otklone trgovačke barijere i da se olakšaju kretanje i trgovina u regionu.</p>
      <p>Predsednik Severne Makedonije je uoči prve zvanične posete Beogradu rekao da Srbija i Severna Makedonija, kao dve susedne i prijateljske zemlje koje nemaju otvorenih pitanja i dele zajedničku istoriju i strateški cilj – članstvo u Evropskoj uniji, imaju istu viziju za budućnost.</p>
      <related>
        <a href="http://www.novosti.rs/vesti/naslovna/politika/aktuelno.289.html:829346-Mali-Sengen-S-licnom-kartom-i-radnom-dozvolom-u-Severnu-Makedoniju-Albaniju-i-Srbiju"/>
      </related>
      <p>Podsetio je da je deo posete uključuje i susret privrednih komora, što pokazuje posvećenost nastojanju da dve zemlje ojačaju trgovačku razmenu i ekonomsku saradnju.</p>
      <p>Planirano je da se predsednik Severne Makedonije sastane sa predsednicom vlade Anom Brnabić i predsednicom parlamenta Majom Gojković.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/politika/aktuelno.289.html:829775-Predsednik-Severne-Makedonije-22-novembra-u-Beogradu"/>
        <a href="http://www.novosti.rs/vesti/naslovna/politika/aktuelno.289.html:829293-Vucic-Zaev-i-Rama-se-sastali-u-Ohridu"/>
        <a href="http://www.novosti.rs/vesti/naslovna/politika/aktuelno.289.html:829311-Taci-Zaevu-rekao-da-nece-ucestvovati-na-sastanku-u-Ohridu"/>
        <a href="http://www.novosti.rs/vesti/naslovna/politika/aktuelno.289.html:829258-Lideri-regiona-u-Ohridu-Nastavak-Vuciceve-inicijative-za-stvaranje-malog-Sengena"/>
      </related>
    </article>
  </body>
</html>