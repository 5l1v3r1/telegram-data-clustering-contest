<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/samo-evropeytsi-mogat-da-kupuvat-zemyata-ni-ot-2020-g-407316.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T09:04:00+00:00"/>
    <meta property="og:title" content="Само европейци могат да купуват земята ни"/>
    <meta property="og:description" content="Забраната за продажба на земеделски земи бе наложена, когато ГЕРБ беше в опозиция, ние я подкрепихме, каза Танева"/>
  </head>
  <body>
    <article>
      <h1>Само европейци могат да купуват земята ни</h1>
      <address>
        <time datetime="2019-11-22T09:04:00+00:00">22 Nov 2019, 09:04</time>
      </address>
      <p>През 2020 г. европейски граждани ще могат да купуват българска земя. Това заяви земеделският министър Десислава Танева пред bTV.</p>
      <p>Повод за думите й е отпадането на мораториумъ за продажба на земя на чужденци. Това ще стане от януари 2020 г с промени в Закона за земеделските земи. Те бяха публикувани в началото на месеца за обществено обсъждане.</p>
      <p>"Забраната за продажба на земеделски земи бе наложена, когато ГЕРБ беше в опозиция, ние я подкрепихме", каза Танева.</p>
      <p>По думите й до края на т.г. трябва да бъде внесен акт, който да подобри правилата и регулацията на поземлените имоти.</p>
      <p>Танева призна, че и до сега чужденци са купували земя, заобикаляйки правилата като се представят за местно юридическо лице. Няма проблем капиталът да бъде държан от европейски граждани. Забраната остава така, както е режимът на общото ни право, обясни земеделският министър.</p>
      <p>Относно заменките на гори, Танева каза, че 103 сделки са сключени за заменки на по-ниска цена. Тези заменки бяха възможни и преди 2007 г., тогава за нас не важаха регламентите за ЕС, каза Танева.</p>
      <p>До 28 февруари 2009 г. тогава действащото законодателство е позволявало да стават заменки. В българското законодателство съществуват всички механизми, които да направят така че държавата да си събере тези над 80 млн. лева. (от заменките - б.р.), това са сигурно най-богатите хора в страната, каза Танева. </p>
      <p>Ще има процедури, но в българското законодателство съществуват достатъчно гаранции, ако има и след моя мандат може да се направи обжалване. Горите са съхранени, уточни тя.</p>
      <p>По думите й повечето заменки са на фирми. Има възможности за разваляне на сделки, всякакви възможности в българското право, за да защитиш интереса си, допълни Танева.</p>
      <p>За множеството нарушения при къщите за гости, строени с евросредства, Танева обясни, че и в стария програмен период 2007-2013 г. в периода на мониторинг започва да тече изплащането на субсидията.</p>
      <p>"Извършвани са проверки два пъти повече от задължението ни по ЕС. По анализ на риска са проверките. Задължението ни е 1%, ние сме проверявали 5%. Ние направихме проверка на 100% - 288 къщи в мониторинг. В 286 са приключени процедурите. 43,1 млн. лева е пълната санкция за 158 къщи за гости -това е пълната субсидия", каза Танева. Тези санкции са за къщи, които работят, но не са изпълнили завишените бизнес планове.</p>
      <p>Сред нарушенията са неизпълнение на бизнесплановете, с които са кандидатствали за приходи - да осигурят работни места, приходи от кухня, нощувки, дейности. 15 къщи, построени с евросредства, не работеха, каза тя. На (певеца) Милко Калайджиев бизнесплана също е в неизпълнение, каза Танева с усмивка.</p>
      <p>За ситуацията в Държавен фонд "Земеделие" (ДФЗ), земеделският министър каза: "надявам се да бъде спокойно. Плащанията вървят в ритъм. От 16 октомври - първата дата за плащане на субсидии, всяка седмица има разплащане".</p>
      <p>Близо 7 000 стопани ще получат 100% доплащане. За пръв път на 100% ще бъде платена помощта за овце и кози майки, уточни Танева.</p>
      <p>Тя не отрече, че има проверки за хора, които никога не са гледали прасета, но са получили обезщетение. Министърът благодари на хората, които лятото заклаха прасетата си, за да избегнат зараза с африканска чума по свинете. "Нямаме огнища в домашните свине. Сега са в плана за депопулиране на дивата свиня - около 20 000 диви свине. Срядата е задължителен ден за лов на горските", каза Танева.</p>
      <p>През декември максимално ще увеличат срока за лова. Този вирус (Африканската чума по свинете -б.р.), на която и територия в Европа да е влязъл, не е излязъл. Ще има нова кампания - мерки за биосигурност, правила за отглеждане, каза Танева.</p>
    </article>
  </body>
</html>