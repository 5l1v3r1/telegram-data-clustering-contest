<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/politica/2019/11/21/maturita-fioramonti-aboliremo-le-buste_f8187d26-28e5-482d-80a2-08ca3ff8485d.html"/>
    <meta property="og:site_name" content="ANSA.it"/>
    <meta property="article:published_time" content="2019-11-22T09:27:13+00:00"/>
    <meta property="og:title" content="Maturità: Fioramonti, aboliremo le buste"/>
    <meta property="og:description" content="Lo ha annunciato in anteprima a Skuola.net il ministro dell'Istruzione . E conferma: 'Torna il tema di storia'. All'interno la videochat con il ministro (ANSA)"/>
  </head>
  <body>
    <article>
      <h1>Maturità: Fioramonti, aboliremo le buste</h1>
      <h2>Lo ha annunciato in anteprima a Skuola.net il ministro dell'Istruzione, Lorenzo Fioramonti</h2>
      <address><time datetime="2019-11-22T09:27:13+00:00">22 Nov 2019, 09:27</time> by <a rel="author">Redazione ANSA</a></address>
      <slideshow>
        <figure>
          <img src="http://www.ansa.it/webimages/img_700/2019/10/4/b890c4fa752091459542a901f36f9980.jpg"/>
          <figcaption>Studenti alle prese con la maturità<cite>RIPRODUZIONE RISERVATA © Copyright ANSA</cite></figcaption>
        </figure>
        <figure>
          <img src="http://www.ansa.it/webimages/img_700/2019/3/11/4ffa01057841d91fadec2d1c443d0c8b.jpg"/>
          <figcaption>MATURITA': UNGARETTI E MAZZINI PER IL TEMA<cite>RIPRODUZIONE RISERVATA © Copyright ANSA</cite></figcaption>
        </figure>
      </slideshow>
      <p>"<b>Aboliremo le buste. Manterremo i materiali ma le buste saranno eliminate</b>". Lo ha annunciato<b> in anteprima a Skuola.net il ministro dell'Istruzione, Lorenzo Fioramonti</b>, durante una videochat con il portale per studenti, dicendo di aver appena firmato una circolare che apporterà i nuovi cambiamenti all'esame di Stato 2020. "Non vogliamo che l'esame di Stato sia un motivo di stress - continua Fioramonti - Questo non fa bene a nessuno. Gli studenti devono andare all'esame fieri della propria preparazione. Non vogliamo trabocchetti.</p>
      <p>
        <b>IL VIDEO</b>
      </p>
      <figure>
        <iframe src="https://www.youtube.com/embed/1fhfhBJ-2FQ" width="640" height="360" data-service="Youtube" scrolling="no"/>
      </figure>
      <p>"La commissione manterrà una serie di materiali che serviranno a far partire l'esame. Ma, anziché sorteggiarlo come in una lotteria si sapranno prima quali saranno gli argomenti scelti. Che verranno proposti agli studenti per far iniziare l'orale. Quei materiali saranno a disposizione degli studenti prima dell'inizio dei colloqui", ha detto il ministro. Sopprimendo le buste, viene meno un "elemento di ulteriore nervosismo che veniva creato attorno a questa lotteria". E "ci sarà un sistema più trasparente, più coordinato, che rasserena la commissione e mette lo studente a proprio agio". "Non voglio che l'esame di Stato diventi una corsa al massacro. Gli studenti devono sapere che l'unica cosa che serve è la preparazione. L'esame di Stato è momento di confronto e valutazione e non una roulette. Non siamo al Casinò", ha concluso il ministro.</p>
      <p>"Verrà reintrodotto il tema storico nella prima prova scritta dell'esame di Maturità",<b> ha confermato il ministro Fioramonti</b>. "Ho voluto ascoltare la voce dei docenti", ha sottolineato il ministro, precisando che il tema di storia "sarà nella seconda tipologia di tracce, obbligatoriamente come una delle opzioni"."Non ci saranno altri cambiamenti alla maturità", ha poi assicurato, spiegando che "il decreto ufficiale con le materie e quant'altro uscirà come sempre a inizio anno". "La mia idea di scuola è quella di non cambiare ma di mantenere. Ho voluto mantenere l'impianto generale dell'esame. Evitiamo che ogni ministro che si siede al ministero cambi qualcosa".</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>