<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.jonavoszinios.lt/naujiena/projektui-ismanusis-miestas-savo-teritorija-patikejo-ir-jonava/"/>
    <meta property="og:site_name" content="JONAVOS ŽINIOS"/>
    <meta property="article:published_time" content="2019-11-22T09:01:00+00:00"/>
    <meta property="og:title" content="Projektui &quot;Išmanusis miestas&quot; savo teritoriją patikėjo ir Jonava"/>
    <meta property="og:description" content="Ar lietuviškas miestas gali būti atviras ir kompaktiškas, užtikrinantis augančią gyvenimo aplinkos kokybę ir prieinamumą visiems? Kaip Lietuvos regionai atrodo bendrame ES kontekste? Apie tai bus diskutuojama projekto „Išmanusis miestas VI“ vi"/>
  </head>
  <body>
    <article>
      <h1>Projektui "Išmanusis miestas" savo teritoriją patikėjo ir Jonava</h1>
      <address>
        <time datetime="2019-11-22T09:01:00+00:00">22 Nov 2019, 09:01</time>
      </address>
      <p>
        <i>Ar lietuviškas miestas gali būti atviras ir kompaktiškas, užtikrinantis augančią gyvenimo aplinkos kokybę ir prieinamumą visiems? Kaip Lietuvos regionai atrodo bendrame ES kontekste? Apie tai bus diskutuojama projekto „Išmanusis miestas VI“ viešo pristatymo metu.</i>
      </p>
      <p>Įmonės „Structum projektai“ direktorės Ignės Dutovos manymu: „Regionai gali pasiekti visus išsikeltus tikslus, tik keistis reikia pradėti nuo savęs.“ Todėl pirmiausia turime keisti požiūrį į regionus ir milžinišką potencialo užtaisą, kurio šiandien šios Lietuvos vietovės neišnaudoja. Tada atsiras ir tiesioginių užsienio investicijų, plėsis darbo rinka, kils atlyginimai, bus kuriama pridėtinė vertė.</p>
      <p>Dar vienas iššūkis, kurį siekiama įveikti – poreikis išlaikyti miestų erdves, tinkamas gyventi ir dirbti. Reikia ne tik daug naujų idėjų ir vizijų. Būtina rasti problemų, su kuriomis susiduria dauguma Lietuvos savivaldybių, sprendimus, kad miestai galėtų kuo geriau pasinaudoti atsirandančiomis galimybėmis. Projekto „Išmanusis miestas VI“ rengėjai sako, kad išmanusis miestas – tai tarnaujantis žmogui miestas. Jo gyventojui turi būti patogu ir paprasta. Yra nemažai sričių, kurias tobulinant ir modernizuojant galima sukurti išmanųjį miestą, tačiau miestams būtina atsakyti į esminį klausimą: kurios sritys jiems svarbiausios? Saugumas, ekologija, energijos taupymas, švietimas, sveikatos apsauga? Kai miestai turi viziją, projekto partneriai ir dalyviai gali greitai rasti sprendimą, kaip ją paversti realybe. Bet kokiu atveju visuomet reikia atsižvelgti į savivaldybės finansines galimybes, miestiečių ir lankytojų poreikius, miesto infrastruktūros problematiką ir pan.</p>
      <blockquote>Projektui savo teritorijas patikėjo net septynios šalies rajonų savivaldybės: Klaipėdos, Utenos, Mažeikių, Joniškio, Biržų, <a href="https://www.jonavoszinios.lt/naujiena/ismaniojo-miesto-kurejams-du-apdovanojimai-uz-jonavos-vizija/">Jonavos</a> ir Šilutės.</blockquote>
      <p>Vienas iš svečių renginyje, aplinkos viceministras Marius Narmontas, atskleis mintis apie tvarią miestų, teritorijų visumos būtinybę, kaip daugumos šiandienos urbanistinių problemų sprendimą. Renginyje su vidaus reikalų viceministru Tautvydu Tamulevičiumi taip pat bus diskutuojama apie tai, su kokiais iššūkiais susiduria Lietuvos savivaldybės. Artūras Blotnys – UAB „Miesto plėtra“ vyriausiasis architektas nupasakos Vilniaus įvaizdį Europos kontekste. </p>
      <p>Regionų keitimasis gerąja praktika skatinamas tokiomis iniciatyvomis, kaip projektas „Išmanusis miestas“. Projektui savo teritorijas patikėjo net septynios šalies rajonų savivaldybės: Klaipėdos, Utenos, Mažeikių, Joniškio, Biržų, <a href="https://www.jonavoszinios.lt/naujiena/ismaniojo-miesto-dalyviai-jonavoje-kurs-naujas-erdves/">Jonavos</a> ir Šilutės. Savivaldybės, aukštųjų mokyklų atstovai, profesionalai, verslo sektorius prisidės prie regionų patrauklumo didinimo investuotojams, taip pat leis užtikrinti gyventojams kokybiškas gyvenimo sąlygas visos Lietuvos mastu, spręsti nedarbo, demografijos problemas, skatins augti verslumo lygį.</p>
      <p>
        <i>Žurnalo „Structum“ organizuojamo projekto „Išmanusis miestas VI“ viešas pristatymas vyks šių metų lapkričio 29 d. 11 val. LR Seimo Konstitucijos salėje. Renginio globėjas Antanas Baura.</i>
      </p>
      <p>
        <i>UAB „Structum projektai“ inf. </i>
      </p>
    </article>
  </body>
</html>