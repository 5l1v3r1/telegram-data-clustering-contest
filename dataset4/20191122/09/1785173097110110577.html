<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/maradona-ramane-antrenor-al-echipei-gimnasia-la-plata-1922401322162019110919177261"/>
    <meta property="og:site_name" content="News.ro"/>
    <meta property="article:published_time" content="2019-11-22T09:13:16+00:00"/>
    <meta property="og:title" content="Maradona rămâne antrenor al echipei Gimnasia la Plata"/>
    <meta property="og:description" content="Fostul fotbalist argentinian Diego Maradona, care a demisionat, marţi, din funcţia de antrenor al echipei Gimnasia La Plata, după doar două luni şi jumătate, s-a răzgândit şi nu va mai părăsi postul, informează lequipe.fr."/>
  </head>
  <body>
    <article>
      <h1>Maradona rămâne antrenor al echipei Gimnasia la Plata</h1>
      <address><time datetime="2019-11-22T09:13:16+00:00">22 Nov 2019, 09:13</time> by <a rel="author">Adrian Petculescu</a></address>
      <p>
        <b>Fostul fotbalist argentinian Diego Maradona, care a demisionat, marţi, din funcţia de antrenor al echipei Gimnasia La Plata, după doar două luni şi jumătate, s-a răzgândit şi nu va mai părăsi postul, informează lequipe.fr.</b>
      </p>
      <p>În vârstă de 59 de ani, Maradona se hotărâse să plece după ce preşedintele clubului, Gabriel Pellegrino, a anunţat că nu va candida pentru un nou mandat la alegerile din 23 noiembrie.</p>
      <p>"Sunt foarte fericit să anunţ că rămân antrenorul echipei Gimnasia", a scris "El Pibe D'Oro", pe o reţea de socializare.</p>
      <p>Maradona s-a răzgândit după ce candidaţii la preşedinţia clubului, Mariano Cowen şi Salvador Robustelli, s-au pus de acord ca, în cazul în care antrenorul rămâne, să-şi unească forţele şi să colaboreze pentru binele clubului, cu Cowen preşedinte.</p>
      <p>Diego Maradona a preluat echipa la începutul lunii septembrie şi a reuşit să o urce două poziţii în clasament, de pe locul 24 pe 22, după trei victorii şi cinci înfrângeri.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>