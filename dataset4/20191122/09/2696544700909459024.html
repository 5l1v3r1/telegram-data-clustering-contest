<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kultura/20191122_Putyin_utan_a_magyar_kozonseget_is_el_akarja_kapraztatni_jon_Mireille_Mathieu"/>
    <meta property="og:site_name" content="HVG.hu"/>
    <meta property="article:published_time" content="2019-11-22T09:46:00+00:00"/>
    <meta property="og:title" content="Putyin után a magyar közönséget is el akarja kápráztatni: jön Mireille Mathieu"/>
    <meta property="og:description" content="Edith Piaf „reinkarnációja” nemrég a párizsi Eiffel-torony 150. születésnapján énekelt, márciusban a Papp László Sportarénában lép fel."/>
  </head>
  <body>
    <article>
      <h1>Putyin után a magyar közönséget is el akarja kápráztatni: jön Mireille Mathieu</h1>
      <address><time datetime="2019-11-22T09:46:00+00:00">22 Nov 2019, 09:46</time> by <a rel="author">hvg.hu</a></address>
      <p>
        <b>Edith Piaf „reinkarnációja” nemrég a párizsi Eiffel-torony 150. születésnapján énekelt, márciusban a Papp László Sportarénában lép fel.</b>
      </p>
      <p>Mireille Mathieu-t aligha kell bemutatni a magyar közönségnek. Edith Piaf reinkarnációjától a provence-i pacsirtán át a szeretet énekesnőjéig megannyi jelzővel illették Avignon híres szülöttét.</p>
      <p>Pályafutása 54 éve alatt 1400 dalt énekelt, több mint 130 millió albumot adott el. Maratoni koncertturnék, megarendezvények fellépőjeként sokezres tömegek előtt énekelt, legutóbb Párizsban, az Eiffel-torony előtt.</p>
      <p>„Piafnak köszönhetem, hogy a közönség megszavazott nyertesnek. A hangomat az övéhez hasonlították” - mondta a művésznő, aki még magasságra is pontosan akkora, mint Edith Piaf.</p>
      <p>Mathieu-ről tudvalevő, hogy jó kapcsolatot ápol egyházi és világi vezetőkkel is, különösképpen az orosz elnökkel. Putyin rendszeresen köszönti fel meleg hangú levélben születésnapján az énekesnőt.</p>
      <p>„Büszke vagyok az orosz vezető nagyvonalú gesztusára. Hosszan tartó szerelmi kapcsolat fűz az orosz közönséghez. A hatvanas években első francia vendégművészként turnéztam a Szovjetunióban, és számos alkalommal énekeltem a Vörös Hadsereg kórusának a kíséretében. Mindig kivételezett fogadtatásban részesültem” - elevenítette fel Mireille Mathieu, aki két év után újra Magyarországra látogat.</p>
      <p>Mireille Mathieu 2020. március 3-án a Cseh Nemzeti Filharmónia kíséretével, valamint több meglepetés vendéggel lép majd színpadra a Papp László Sportarénában.</p>
      <figure>
        <iframe src="https://www.youtube.com/embed/nwARNbh3uuA" width="640" height="360" data-service="Youtube" scrolling="no"/>
      </figure>
    </article>
  </body>
</html>