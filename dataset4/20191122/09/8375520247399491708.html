<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/sport/publications/svitolina-vidpovila-navishcho-jizdila-v-moskvu-citatoyu-carova-641668.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T09:41:17+00:00"/>
    <meta property="og:title" content="Світоліна відповіла, навіщо їздила в Москву. Цитатою Царьова"/>
    <meta property="og:description" content="Еліна прийшла на прес-конференцію в Києві з «друзями з Пітера»"/>
  </head>
  <body>
    <article>
      <h1>Світоліна відповіла, навіщо їздила в Москву. Цитатою Царьова</h1>
      <address><time datetime="2019-11-22T09:41:17+00:00">22 Nov 2019, 09:41</time> by <a rel="author">Іван Вербицький</a></address>
      <h4>Еліна прийшла на прес-конференцію в Києві з «друзями з Пітера»</h4>
      <p>Перша ракетка України Еліна  Світоліна дала прес-конференцію в фойє готелю Hilton у Києві. Захід, названий прес-сніданком, був присвячений відкриттю Фонду Еліни Світоліної, діяльність якого буде спрямована на підтримку юних спортсменів.</p>
      <p>У вересні фонд відкрив дитячий табір. Із 400 претендентів, які мали бажання взяти в ньому участь, було відібрано 20 найперспективніших. Їх навчали і проводили майстер-класи. За результатами табору вибрані четверо найобдарованіших – Анастасія Чернякова з Кам'янського, Єлизавета Котляр з Дніпра, Максим Калабишка з Івано-Франківська і Олександр Височенко з Нової Каховки.</p>
      <p>На зустріч з пресою Еліна прибула не сама, а з двома «нашими друзями з Пітера». Саме так менеджерів тенісистки Стефана Ґурова і Анну Поповченко представила модератор.</p>
      <p>Впродовж спілкування Еліна говорила про те, що трохи засмучена, що залишилася в 2019 році без титулів, що не звертає уваги, наскільки позитивно чи негативно впливає на неї присутність поряд бойфренда Ґаеля Монфіса. І ще на чимало речей, пов'язаних зі спортом, травмами і фондом. З найцікавішого – Світоліна сповістила, що має бажання наступного року виступити на олімпіаді в Токіо і для того буде грати в складі збірної України у Кубку федерацій.</p>
      <p>Щось трапилося з акустикою в залі, лише коли досить гучно пролунало питання від «Главкома». Дослівно: «Ваші українські вболівальники в основному негативно відреагували на рішення виступати на Кубку Кремля. Чи не пошкодували ви про цей крок?»</p>
      <p>Еліна спершу трохи розгубилася, а потім процитувала одіозного екс-нардепа Олега Царьова зі знаменитого інтерв'ю Романові Скрипіну: «Что?». І після паузи розгублено додала: «Я не розчула вашого питання».</p>
      <figure>
        <iframe src="https://www.youtube.com/embed/-j0b0rZ9tG4" width="580" height="390" data-service="Youtube" scrolling="no"/>
      </figure>
      <p>Після того Еліні допомогла модератор, яка  сказала, що відповідь на це питання лунала неодноразово.</p>
      <p>Правда, після прес-конференції пані перепросила, сказавши, що не дала спортсменці відповісти, бо формат цієї зустрічі трохи інший.</p>
      <p>
        <b>Іван Вербицький, «Главком»</b>
      </p>
      <blockquote>
        <b> Читайте також: <a href="https://glavcom.ua/sport/news/svitolina-vstanovila-unikalne-dlya-pidsumkovih-chempionativ-dosyagnennya--637085.html">Світоліна встановила унікальне для Підсумкових чемпіонатів досягнення</a></b>
      </blockquote>
      <related>
        <a href="https://glavcom.ua/sport/news/fanati-nagadali-komu-mi-majemo-dyakuvati-za-te-shcho-mozhemo-zaraz-spilkuvatisya-ukrajinskoyu-video-639151.html"/>
      </related>
    </article>
  </body>
</html>