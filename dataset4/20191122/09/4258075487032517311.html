<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/entertainment/sahaj-parab-suprisingly-many-people-wants-to-hear-ranu-mondal-in-this-festival-dgtl-1.1073894"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-22T09:19:37+00:00"/>
    <meta property="og:title" content="সহজ পরবে রাণু মণ্ডল নেই কেন? প্রশ্ন এল লোপামুদ্রার কাছে"/>
    <meta property="og:description" content="রঘু দীক্ষিত ও ‘দ্য রঘু দীক্ষিত প্রজেক্ট’-এর পারফরম্যান্স। অসমের ‘বারলাঙ্গফা নারজারি অ্যান্ড টিম’ আয়োজিত ডাহাল ঠুংরি!"/>
  </head>
  <body>
    <article>
      <h1>সহজ পরবে রাণু মণ্ডল নেই কেন? প্রশ্ন এল লোপামুদ্রার কাছে</h1>
      <address><time datetime="2019-11-22T09:19:37+00:00">22 Nov 2019, 09:19</time> by <a rel="author">নিজস্ব সংবাদদাতা</a></address>
      <p>কণ্ঠসঙ্গীত শিল্পী কাঙ্গালিনী সুফিয়া। মহারাষ্ট্রের ‘কালি বিল্লি প্রোডাকশন’ আয়োজিত লাভানি নৃত্য। রঘু দীক্ষিত ও ‘দ্য রঘু দীক্ষিত প্রজেক্ট’-এর পারফরম্যান্স। অসমের ‘বারলাঙ্গফা নারজারি অ্যান্ড টিম’ আয়োজিত ডাহাল ঠুংরি!<br/>যেন গোটা ভারতবর্ষের সুরের শিকড় বিস্তারে আর আলাপে নেশা ধরাবে কলকাতার সংস্কৃতিমন।<br/>সুরের  দেশ নেই কাল নেই। আর মাটির সহজিয়া তান তো বরাবর মাতোয়ারা। আজ থেকে ছ’বছর আগে এ কথা ভেবেছিলেন কালিকাপ্রসাদ আর লোপামুদ্রা। সেই পথ চলায় সহজ পরব পেরিয়ে গেল অনেকগুলো বছর। এ বার পঞ্চম বর্ষ। কালিকার চলে যাওয়ার বছরে আর কী করেই বা ‘সহজ পরব’ হবে? সেই কারণেই এ বার ‘সহজ পরব’ পাঁচে পা দিল। আগামী শনি ও রবিবার, ২৩ ও ২৪ নভেম্বর সল্টলেকের ইস্টার্ন জোনাল কালচারাল সেন্টারে এ বার মেঠো গানের সঙ্গে সমসাময়িক গানের ধারাকে ধরে রাখা হচ্ছে। ‘‘সেই কারণেই রঘু দীক্ষিত। কর্নাটকি ফোকের সঙ্গে যিনি আজকের সময়কে মিলিয়ে গান করছেন।’’ বললেন উদ্যোক্তা লোপামুদ্রা মিত্র। তাঁর সঙ্গে আছে ‘দোহার’।</p>
      <figure>
        <img src="https://www.anandabazar.com/polopoly_fs/1.1073896.1574394677!/image/image.gif"/>
      </figure>
      <p>এ বছর অনুষ্ঠানে অংশগ্রহণ করছেন ভারত ও বাংলাদেশের বিভিন্ন প্রান্ত থেকে আসা লোকশিল্পীরা।</p>
      <p>
        <b>আরও পড়ুন: <a href="https://www.anandabazar.com/photogallery/entertainment/spontaneous-actress-geeta-bali-s-tragic-life-ended-early-dgtl-1.1073610">শাম্মি কপূরের অকালপ্রয়াত স্ত্রী অভিনেত্রী গীতা বালি জানতেন ঘোড়সওয়ারি, মার্শাল আর্টও</a></b>
      </p>
      <p>এ বছর অনুষ্ঠানে অংশগ্রহণ করছেন ভারত ও বাংলাদেশের বিভিন্ন প্রান্ত থেকে আসা লোকশিল্পীরা। আছে শাস্ত্রীয়সঙ্গীত, লোকসঙ্গীত, কীর্তনের অনুষ্ঠান। থাকছে ত্রিপুরার ‘হোজাগিরি ডান্স আকাদেমি’ আয়োজিত হোজাগিরি লোকনৃত্য। মালদহের ‘কুতুবপুর গম্ভীরা দল’ আয়োজিত গম্ভীরা। স্বাদ বদলে<br/>দিনাজপুরের ‘খাগাইল অ্যান্ড মহিষবাথান সরকার মুখা ডান্স টিম’ আয়োজিত ‘চণ্ডী-মুখা’। এখানেই শেষ নয়, গানবাজনার পাশাপাশি ‘সহজ পরব’-এ থাকছে লোকশিল্প ও সংস্কৃতির জমজমাট প্রদর্শনী। ‘‘আমরা সব সময় একটা শিল্পের হাটের কথা ভাবি। এ বারেও সেটা থাকছে,’’ জানালেন লোপামুদ্রা। সম্মানিত করা হবে বর্ষীয়ান লোকশিল্পীদের।</p>
      <p>
        <b>আরও পড়ুন: <a href="https://www.anandabazar.com/entertainment/anu-malik-quits-indian-idol-11-after-ncw-sends-notice-to-tv-channel-dgtl-1.1073653">যৌন হেনস্থার অভিযোগের জের, ইন্ডিয়ান আইডল-১১ থেকেও সরছেন অনু মালিক</a></b>
      </p>
      <p>এত শিল্পী সমন্বয়ে কলকাতার বুকে এই অনুষ্ঠান কতখানি চ্যালেঞ্জের? লোপামুদ্রা বলেন, ‘‘অর্থনীতির যা অবস্থা সেখানে এই ধরনের অনুষ্ঠান, যেখানে বলিউডের কোনও মুখ নেই তার জন্য কাজ করা খুব শক্ত হয়ে যাচ্ছে। ‘সহজ পরব’ নিয়ে কথা বলতে গিয়ে বিশেষ করে আমায় শুনতে হচ্ছে, এখানে রাণু মণ্ডল নেই কেন? বা কাঙ্গালিনী সুফিয়ার মতো ব্যক্তিত্বকে অনেকে রাণু মণ্ডল বলছেন!’’ বিস্ময় লোপার কণ্ঠে।<br/>সব কিছুকে ছাপিয়ে বিশ্বসঙ্গীতের জায়গায় লোকগান ও আজকের সময়ের গান চলুক নিজের রাস্তায়। কলকাতা ‘সহজ পরব’-কে মনের টানেই গ্রহণ করবে বলে আশাবাদী লোপামুদ্রা আর ‘দোহার’।</p>
      <p>ছবি: সংগৃহীত।</p>
    </article>
  </body>
</html>