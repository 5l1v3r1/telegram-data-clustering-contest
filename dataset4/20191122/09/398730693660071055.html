<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/forbundets-svar-pa-edlings-krav-ingen-sadan-fraga-pa-agendan/"/>
    <meta property="og:site_name" content="DN.SE"/>
    <meta property="article:published_time" content="2019-11-22T09:27:37+00:00"/>
    <meta property="og:title" content="Bandyförbundet nobbar krav på halltvång"/>
    <meta property="og:description" content="Jonas Edling vill införa halltvång i bandyns elitserie, men det ser inte ut att ske än på ett tag berättar bandyförbundets Lars Wennerholm."/>
  </head>
  <body>
    <article>
      <h1>Bandyförbundet nobbar krav på halltvång</h1>
      <address><time datetime="2019-11-22T09:27:37+00:00">22 Nov 2019, 09:27</time> by <a rel="author" href="https://www.dn.se/av/jesper-thedeen/" target="_blank">Jesper Thedéen</a></address>
      <p>
        <b>Plusgrader och regn gör att flera utomhusisar inte håller måttet i bandyns elitserie. <br/>Trots det är halltvång på elitnivå inte en fråga på bandyförbundets tapet. <br/>– Ingen sådan fråga finns på agendan, säger Lars Wennerholm, som är ansvarig för anläggningsfrågor på förbundet.</b>
      </p>
      <p>Efter Edsbyns möte med Hammarby i bandyns elitserie i förra veckan <a href="https://www.bandypuls.se/artikel/andra-raka-slaskmatchen-pa-vag-det-far-edsbyns-lagkapten-att-ruttna-dags-att-infora-halltvang-i-elitserien">pratade Jonas Edling öppet om hur de dåliga isarna hämmar bandyns utveckling</a>. I matchen mot Bajen var isen ute på Zinkensdamm vattenfylld under stora delar av första halvlek och i stället för att kunna spela bollen längs isen tvingades spelarna slå långa lyft för att komma framåt i banan. </p>
      <p>– Det känns som det är dags att införa halltvång i elitserien. Ska sporten utvecklas måste vi se till att åtminstone högsta serien kan spelas inomhus, sade Edling bland annat i en intervju med bandypuls.se. </p>
      <figure>
        <img src="https://cached-images.bonnier.news/cms30/UploadedImages/2019/11/21/df5f38a1-46f9-4082-8767-95bb6dba0f0a/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Jonas Edling vill inför halltvång i bandyns elitserie.<cite>Foto: Fredrik Sandberg/TT</cite></figcaption>
      </figure>
      <p>Frågan om att införa halltvång i elitserien har varit på bandyförbundets tapet tidigare, men sedan ett par år tillbaka är det inte något som förbundet diskuterar. </p>
      <p>– Vi hade ett beslut som sade att elitbandyn skulle spelas inomhus. Det skulle börja gälla 2013, men någonstans kring 2010–11 insåg bandyförbundet att vi inte skulle kunna genomföra det. Främst på grund av det ekonomiska läget i kommunerna, som är de stora ägarna av anläggningarna, säger Lars Wennerholm, som är ansvarig för anläggningsfrågor på förbundet, och fortsätter:</p>
      <p>– Efter det har den här debatten inte varit en lika het fråga hos bandyförbundet. </p>
      <p><b>Wennerholm trycker på</b> att det just nu i flera kommuner håller på att byggas hallar. Bland annat står en bandyhall redo i Stockholmsområdet Gubbängen till hösten och även i Bollnäs är en hall på väg att byggas. </p>
      <p>Och att spel inomhus är en grundbult för att kunna träna och utveckla bandyn håller Lars Wennerholm med om.  </p>
      <p>– Bandyn är en modern idrott som skiljer sig väsentligt från hur det varit historiskt. Nu är det en fartfylld idrott. Spelarna är tränade på att åka skridskor helt fantastiskt och det kan göra det i hög fart inomhus. De är riktiga idrottsartister, säger han.</p>
      <p><b>I elitserien finns flera klubbar</b> som har bandyhallar. Bland annat Edsbyn, Sandviken, Västerås och nykomlingen Åby/Tjureda. Och tillsammans med ett antal föreningar i Sverige samarbetar förbundet för att fler arenor ska bli byggda.  </p>
      <p>– Om föreningarna vill är vi med så mycket vi orkar och kan. Det vet våra bandyföreningar och kommunerna om och de vänder sig till oss i sådana typer av frågor, säger Lars Wennerholm. </p>
      <p>– Tyvärr har vi ingen damm med pengar så att vi kan ge bidrag och hjälpa till på det sättet. </p>
      <p>
        <b>Tycker du att ni kan göra mer för att fler bandyhallar ska byggas? </b>
      </p>
      <p>– Man kan alltid göra mer, men jag tycker ändå vi är med på banan. Vi försöker föra fram argument kring varför man ska bygga en inomhushall och vilka värden det tillför för allmänheten på den orten. </p>
      <p>Wennerholm fastslår att halltvång på elitnivå inom bandyn inte är en speciellt aktuell fråga. </p>
      <p>– Inom bandyförbundet är det ingen sådan fråga som finns på agendan, att elitbandyn ska spela inomhus på alla ställen, säger han. </p>
      <p>
        <b>Läs mer:</b>
      </p>
      <p>
        <a href="https://www.dn.se/sport/johan-willes-tveksam-till-halltvang-kommer-konkurrera-med-hockeyn/">Johan Willes tveksam till halltvång: Kommer konkurrera med hockeyn</a>
      </p>
      <p><a href="https://www.dn.se/sport/fattiga-storklubbar-och-valmaende-uppstickare-bandykartan-ritas-om/">Fattiga storklubbar och välmående uppstickare – bandykartan ritas om</a> </p>
    </article>
  </body>
</html>