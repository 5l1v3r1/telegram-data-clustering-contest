<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kaz.zakon.kz/4995941-zhel-de-mas-ara-video-tarap-atyrauda-y.html"/>
    <meta property="og:site_name" content="zakon.kz"/>
    <meta property="article:published_time" content="2019-11-22T09:47:00+00:00"/>
    <meta property="og:title" content="Желіде масқара видео тарап, Атыраудағы корпорация мәлімдеме жасады"/>
    <meta property="og:description" content="Видеодағы азаматтың түрі де, кескін-келбеті де &quot;Атырау&quot; әлеуметтік- кәсіпкерлік корпорациясы төрағасы Марат Түсіпқалиевқа мүлдем ұқсамайды - компания баспасөз қызметі."/>
  </head>
  <body>
    <article>
      <h1>Желіде масқара видео тарап, Атыраудағы корпорация мәлімдеме жасады</h1>
      <h2>Видеодағы азаматтың түрі де, кескін-келбеті де "Атырау" әлеуметтік- кәсіпкерлік корпорациясы төрағасы Марат Түсіпқалиевқа мүлдем ұқсамайды - компания баспасөз қызметі.</h2>
      <address>
        <time datetime="2019-11-22T09:47:00+00:00">22 Nov 2019, 09:47</time>
      </address>
      <p><b>"Атырау" Әлеуметтік кәсіпкерлік корпорациясының басшысы өзіне қатысты жалған ақпарат таратқандарды сотқа бермекші</b>, деп хабарлайды <a href="https://kaz.zakon.kz/">Zakon.kz</a> <a href="https://astanatv.kz/kz/news/52255/">Астана</a> телеарнасына сілтеме жасап.</p>
      <p>Оған әлеуметтік желіде тараған видео себеп екен. Видеода бір ер адам көңіл көтеру орнында демалып отыр, бірақ ішкені - ішімдік, аузынан шыққаны - балағат сөздер. Мұны таратқан адам видеодағы тәртіпсіз "Атырау" корпорациясының басшысы Марат Түсіпқалиев екенін айтқан.</p>
      <p>"Марат Түсіпқалиевтің өзімен сұқбаттасу мүмкін болмады. Оның баспасөз хатшысы басшылық іссапарда жүргенін айтты. Сондай-ақ ол бейнетаспаның корпорация директорына еш қатысы жоқ екенін жеткізді. Сонымен қатар олар желіде жалған ақпарат таратқандарды жазасыз қалдырмайтынын хабарлайды", - дейді телеарна тілшісі.</p>
      <p>
        <b>Шолпан СИСЕНӘЛИЕВА, "АТЫРАУ" ӘКК БАСПАСӨЗ ХАТШЫСЫ:</b>
      </p>
      <blockquote>- Видеодағы азаматтың түрі де, кескін-келбеті де "Атырау" әлеуметтік- кәсіпкерлік корпорациясы төрағасы Марат Түсіпқалиевқа мүлдем ұқсамайды. Яғни оның дауыс ырғағы да, кескін-келбеті де келмейді. Осыған байланысты азаматтың жеке басына қол сұққаны, яғни жалған ақпарат таратқаны үшін арнайы құжаттар дайындап жатырмыз. Сотқа беретін боламыз. Жалпы ол кісі жұмыста. Дәл қазір Нұр-Сұлтан қаласына жұмыс бабымен іс сапарға кетті.</blockquote>
      <p>Видеоның қашан және қай жерде түсірілгені белгісіз. Айта кетейік, 44 жастағы Марат Түсіпқалиев - Атырау облыстық мәслихатының депутаты. Жауапты орынға тағайындалғанына екі жыл болған. Бұған дейін Орал қаласы әкімінің орынбасары, Батыс Қазақстан облысы Бөрлі ауданы әкімінің орынбасары қызметтерін атқарған.</p>
      <figure>
        <iframe src="https://www.youtube.com/embed/oPWqvFouZEo" width="560" height="315" data-service="Youtube" scrolling="no"/>
      </figure>
    </article>
  </body>
</html>