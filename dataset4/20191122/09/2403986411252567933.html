<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/sport/prezident_dinamo_surkis_proyihavsya_katkom_po_ukrayinskiy_asotsiatsiyi_futbolu_n1237758"/>
    <meta property="og:site_name" content="24 Канал"/>
    <meta property="article:published_time" content="2019-11-22T09:44:00+00:00"/>
    <meta property="og:title" content="Президент &quot;Динамо&quot; Суркіс проїхався катком по Українській асоціації футболу"/>
    <meta property="og:description" content="Президент київського &quot;Динамо&quot; Ігор Суркіс невдоволений ситуацією навколо відношення Української асоціації футболу щодо українських збірних."/>
  </head>
  <body>
    <article>
      <h1>Президент "Динамо" Суркіс проїхався катком по Українській асоціації футболу</h1>
      <address><time datetime="2019-11-22T09:44:00+00:00">22 Nov 2019, 09:44</time> by <a rel="author" href="https://24tv.ua/visent_luyis_tag7065/" target="_blank">Вісент Луїс</a></address>
      <p>
        <b>Президент київського "Динамо" Ігор Суркіс невдоволений ситуацією навколо відношення Української асоціації футболу щодо українських збірних.</b>
      </p>
      <p>За його словами, в УАФ вважають себе причиною вдалих виступів синьо-жовтих, при цьому не поважаючи результат праці клубів і зокрема "Динамо".</p>
      <blockquote>Читайте також: <a href="https://24tv.ua/sport/dinamo_ne_zgidne_zi_shtrafom_kdk_rishennya__priklad_vibirkovogo_pravosuddya_i_bude_oskarzheno_n1237405">"Динамо" не згідне зі штрафом КДК: Рішення – приклад вибіркового правосуддя і буде оскаржено</a></blockquote>
      <aside>Наш клуб виховує гравців у дусі патріотизму та відданості своїй країні. Вони віддають усі сили, коли грають за збірні, ми завжди йдемо назустріч нашим українським командам, а що отримуємо у відповідь? А у відповідь представники Федерації привласнили собі заслуги і лаври після успіхів наших збірних. У Федерації на повному серйозі вважають, що це вони виховали тих же чемпіонів світу. Що це вони ростили їх із хлоп’ячого віку, лікували їхні травми і вкладали кошти в їхній розвиток,<br/><a href="http://www.fcdynamo.kiev.ua/allnews/news/igor_surkis_virte_v_dinamo/">офіційний сайт</a> киян.<cite>— цитує Суркіса</cite></aside>
      <p>Також президент "біло-синіх" зазначив, що після перемоги збірної України U-20 на чемпіонаті світу ніхто не подякував "Динамо" за виховання футболістів для команди. У складі національної збірної було 5 вихованців "Динамо".</p>
      <aside>"Динамо" виховує для збірних України підготовлених і мотивованих гравців, а у відповідь керівників клубу навіть не запрошують на матчі національної команди. Гаразд, не запрошують, можна і по телевізору подивитися. Але після перемоги збірної U-20 на чемпіонаті світу навіть вітання і подяку клубу за підготовлених для команди гравців не надіслати… Але я все розумію, люди дуже зайняті будівництвом футбольних полів. Такими темпами будують, що скоро не можна буде проїхати — всюди будуть одні футбольні поля. Якщо, звичайно, бюджет країни це витримає.</aside>
      <p>Ми утримуємо інфраструктуру, платимо зарплати гравцям і тренерам, створюємо максимально комфортні умови для прогресу молодих футболістів, які потім прославляють нашу країну на весь спортивний світ, а у відповідь бачимо дріб’язковість і повну відсутність поваги. Люди, які ні копійки не вклали в розвиток футболу в цій країні, а тільки заробили на ньому, уже начепили на себе медальки, виписали собі почесні грамоти, надули щоки і розповідають, яких колосальних зусиль вони доклали для успіхів наших збірних", – підсумував Ігор Суркіс.</p>
      <blockquote>До слова: <a href="https://24tv.ua/sport/ukrayina_u20_pivdenna_koreya_u20_rezultat_matchu_15_06_2019_chs_2019_n1166401">Збірна України – чемпіон світу з футболу (U-20)</a></blockquote>
      <p>У фінальному матчі на чемпіонаті світу в Польщі збірна України <a href="https://24tv.ua/sport/ukrayina_u20_pivdenna_koreya_u20_rezultat_matchu_15_06_2019_chs_2019_n1166401">впевнено перемогла Південну Корею</a>. На старті матчу "синьо-жовті" пропустили з пенальті, але зуміли відповісти трьома точними ударами та здобути перемогу.</p>
      <p>Зазначимо, що у п'ятницю, 22 листопада, президенту київського "Динамо" Ігорю Суркісу виповнився 61 рік.</p>
    </article>
  </body>
</html>