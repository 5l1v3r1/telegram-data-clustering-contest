<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/22/sei-nuovi-scuolabus-a-monte-san-giusto-genitori-in-collegamento-whatsapp/1327811/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-22T09:53:49+00:00"/>
    <meta property="og:title" content="Sei nuovi scuolabus: genitori in collegamento WhatsApp"/>
    <meta property="og:description" content="MONTE SAN GIUSTO - Appalto di 200 mila euro annui per 5 anni. I mezzi, affidati alla Sap, sono tutti Euro6 di ultima generazione. Il sindaco Andrea Gentili: «La scuola pilastro fondamentale della nostra società, abbiamo a cuore la sicurezza e il benessere dei ragazzi»"/>
  </head>
  <body>
    <article>
      <h1>Sei nuovi scuolabus: genitori in collegamento WhatsApp</h1>
      <h2>MONTE SAN GIUSTO - Appalto di 200 mila euro annui per 5 anni. I mezzi, affidati alla Sap, sono tutti Euro6 di ultima generazione. Il sindaco Andrea Gentili: «La scuola pilastro fondamentale della nostra società, abbiamo a cuore la sicurezza e il benessere dei ragazzi»</h2>
      <address><time datetime="2019-11-22T09:53:49+00:00">22 Nov 2019, 09:53</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F22%2Fsei-nuovi-scuolabus-a-monte-san-giusto-genitori-in-collegamento-whatsapp%2F1327811%2F">Condividi</a><a href="https://twitter.com/intent/tweet?text=Sei+nuovi+scuolabus%3A+genitori+in+collegamento+WhatsApp&amp;url=https%3A%2F%2Fwww.cronachemaceratesi.it%2F2019%2F11%2F22%2Fsei-nuovi-scuolabus-a-monte-san-giusto-genitori-in-collegamento-whatsapp%2F1327811%2F">Tweet</a>Email0 Condivisioni</p>
      <p><b>Sei nuovi scuolabus di ultima generazione sono arrivati a Monte San Giusto e saranno a disposizione del servizio trasporto scolastico. I mezzi a disposizione della Società Automobilistica Potentina Sap (affidataria con gara europea ad evidenza pubblica)  sono tutti “Euro 6-Step d” a basse emissioni inquinanti, dotati di cinture di sicurezza, aria condizionata e dispositivi di geolocalizzazione gps. Tra le novità del servizio anche l’attivazione di un gruppo WhatsApp per ciascuna linea attraverso il quale poter comunicare direttamente con le famiglie in casi di emergenza e corsi di formazione per gli autisti e le assistenti finalizzati al benessere e alla sicurezza dei bambini e dei ragazzi.</b>  <b>«</b>Abbiamo previsto per questo appalto quinquennale una spesa annua di circa 200 mila euro, una somma maggiore rispetto al passato proprio per dare un segnale di attenzione al mondo della scuola –  dichiara il sindaco <b>Andrea Gentili.</b>– Dopo l’eliminazione delle barriere architettoniche e il potenziamento del sistema anti-incendio della Scuola Media, il nuovo servizio di trasporto scolastico dimostra quanto la scuola rappresenti per noi un pilastro fondamentale della nostra società e quanto abbiamo a cuore la sicurezza e il benessere dei ragazzi<b>»</b>.</p>
      <figure>
        <img src="https://cdn.cronachemaceratesi.it/wp-content/uploads/2019/11/bus-monte-san-giusto-5-325x217.jpg"/>
      </figure>
      <p> I mezzi sono dotati del nuovo sistema di assistenza al mantenimento di corsia che evita all’autista un possibile impatto frontale con un altro mezzo in direzione opposta. Nella gara d’appalto il Comune ha inserito una specifica “clausola sociale” per imporre all’impresa aggiudicataria del servizio il riassorbimento di tutto il personale, autisti e assistenti, precedentemente impegnato. Inoltre, i servizi di assistenza sugli scuolabus, pur essendo obbligatori soltanto per gli alunni delle scuole d’infanzia, sono estesi anche a tutti gli alunni della scuola primaria e secondaria di primo grado. <b>«</b>La ditta Sap  ha da sempre posto grande attenzione alla sicurezza e alla preparazione del personale soprattutto rispetto al servizio di trasporto dedicato ai minori –  ha dichiarato l’amministratore delegato, <b>Giovanni Viola –</b>  pertanto fin da subito abbiamo collaborato con l’amministrazione comunale per rendere il servizio più efficiente e attento alle esigenze delle famiglie<b>»</b>.</p>
      <figure>
        <img src="https://cdn.cronachemaceratesi.it/wp-content/uploads/2019/11/bus-monte-san-giusto-4-325x217.jpg"/>
      </figure>
      <p><b>«</b>Le novità introdotte da questo appalto, aggiunge l’assessore all’Istruzione <b>Simona Scopetta</b> – conferma quanto l’impegno di questa amministrazione per migliorare la sicurezza dei ragazzi e andare incontro alle esigenze della famiglie sia alto e crescente negli anni. Già a partire da quest’anno abbiamo previsto ulteriori servizi di trasporto gratuito, a disposizione delle famiglie e della scuola, per garantire e supportare i progetti scolastici pomeridiani fondamentali per la crescita e la formazione dei nostri ragazzi<b>»</b>.  Il gruppo WhatsApp consentirà in tempo reale, di comunicare immediatamente eventuali ritardi o sospensione del servizio per sopraggiunti imprevisti. Inoltre all’inizio di ogni anno scolastico e al termine dello stesso verrà realizzato e distribuito un questionario sul grado di soddisfazione delle famiglie e qualora necessarie potranno essere previste delle assemblee per discutere del servizio.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/bus-monte-san-giusto-3-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/bus-monte-san-giusto-4-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/bus-monte-san-giusto-2-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/bus-monte-san-giusto-6-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/bus-monte-san-giusto-7-650x433.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/bus-monte-san-giusto-8-650x433.jpg"/>
      </figure>
      <p> </p>
    </article>
  </body>
</html>