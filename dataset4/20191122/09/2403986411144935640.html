<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/arahamiya_pranker_dzhoker__soyuznik_slugi_narodu_n1237748"/>
    <meta property="og:site_name" content="24 Канал"/>
    <meta property="article:published_time" content="2019-11-22T09:14:00+00:00"/>
    <meta property="og:title" content="Арахамія: Пранкер &quot;Джокер&quot; – союзник &quot;Слуги народу&quot;"/>
    <meta property="og:description" content="Голова фракції &quot;Слуга народу&quot; Давид Арахамія зізнався: він дуже цінує діяльність блогера &quot;Джокера&quot;. Мовляв, у них обох одна спільна мета – очистити фракцію від поганих людей."/>
  </head>
  <body>
    <article>
      <h1>Арахамія: Пранкер "Джокер" – союзник "Слуги народу"</h1>
      <address><time datetime="2019-11-22T09:14:00+00:00">22 Nov 2019, 09:14</time> by <a rel="author" href="https://24tv.ua/vasil_denisyuk_tag6881/" target="_blank">Василь Денисюк</a></address>
      <p>
        <b>Голова фракції "Слуга народу" Давид Арахамія зізнався: він дуже цінує діяльність блогера "Джокера". Мовляв, у них обох одна спільна мета – очистити фракцію від поганих людей.</b>
      </p>
      <p>Крім того, лідер фракції часто спілкується у месенджері з "Джокером", де вони обмінюються думками. Про це Давид Арахамія розповів в ефірі проєкту "Право на владу".</p>
      <blockquote>Цікаво: <a href="https://24tv.ua/arahamiya_pokazav_perepisku_z_prankerom_dzhokerom_yakiy_u_radi_perepolohav_slug_narodu_video_n1231993">Арахамія показав переписку з пранкером "Джокером", який у Раді переполохав "слуг народу": відео</a></blockquote>
      <aside>Я не знаю, що це за людина конкретно, спілкуємось з таємним "Джокером". Дуже часто переписуємось – кожного дня. У нього мета очистити нашу партію від поганих людей. У мене така ж сама мета, тому я вважаю, що "Джокер" – це наш союзник,<cite>– розповів депутат.</cite></aside>
      <p>Він також поділився своєю теорією, хто такий "Темний лицар". Мовиться про телеграм-канал когось зі "слуг народу", хто часто зливає у мережу інформацію зсередини фракції.</p>
      <p>У засобах масової інформації та у соціальних мережах часто припускали, що "Темний лицар" – це Олександр Дубінський. Втім Арахамія висловив переконання, що його точно звуть не Олександром.</p>
      <p>"У мене є своя теорія на цю тему. Я думаю, що це не одна людина – це група людей, які діють під таким псевдонімом", – переконаний народний обранець.</p>
      <p><b>Що відомо про діяльність пранкера "Джокера"?</b>Останнім часом у суспільстві та політичних колах дуже часто почали говорити про пранкера "Джокера". Все через те, що він почав активно спілкуватися з депутатами та чиновниками від імені їхніх колег або генпрокурора Рябошапки. Пізніше скріншоти переписки він публікував у соціальних мережах.<br/><br/>Так, на гачок пранкера потрапляли, наприклад, депутати Михайло Радуцький, Микола Тищенко та Богдан Яременко, а також Володимир В'ятрович та мер Чернігова Владислав Артошенко.</p>
    </article>
  </body>
</html>