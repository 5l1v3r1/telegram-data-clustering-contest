<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/protyagom-dekilkoh-tyzhniv-pentagon-nadast-ukrayini-reshtu-dopomogy.html"/>
    <meta property="og:site_name" content="1NEWS"/>
    <meta property="article:published_time" content="2019-11-22T09:07:12+00:00"/>
    <meta property="og:title" content="Протягом декількох тижнів Пентагон надасть Україні решту допомоги"/>
    <meta property="og:description" content="Протягом декількох тижнів Пентагон надасть Україні решту допомоги"/>
  </head>
  <body>
    <article>
      <h1>Протягом декількох тижнів Пентагон надасть Україні решту допомоги</h1>
      <address>
        <time datetime="2019-11-22T09:07:12+00:00">22 Nov 2019, 09:07</time>
      </address>
      <p>
        <b>У Пентагоні заявили, що мають намір передати залишок військової допомоги Україні протягом наступних кількох тижнів. Про це <a href="https://ukrainian.voanews.com/a/congress-pentagon-military-aid-/5175765.html">Голосу Америки</a> повідомив речник Пентагону, передає <a href="https://1news.com.ua/">1NEWS</a>.</b>
      </p>
      <figure>
        <img src="https://1news.com.ua/wp-content/uploads/2019/11/545-2.jpg"/>
      </figure>
      <p>Він нагадав, що Пентагон надав Україні 214 мільйонів доларів з 250, закладених американським Конгресом в оборонний бюджет США на 2019 рік.</p>
      <p>Цього тижня чотири сенатори-демократи звернулися з листом до міністра оборони США Марка Еспера, висловлюючи стурбованість неотриманням Україною всієї суми.</p>
      <p>«Ми асигнували ці гроші. Вони мали бути витрачені протягом минулого фіскального року, до 1 жовтня. Вже добігає кінця листопад, а гроші все ще не витрачені. Це гроші, які мають бути витрачені на критично важливе військове устаткування, щоб захисти Україну. Зараз ми говоримо про 15−20% усіх грошей, які все ще в Пентагоні. Після всієї цієї публічності, важко уявити, що адміністрація Трампа не дає ці гроші Україні», — сказав один з авторів цього листа сенатор-демократ Дік Дурбін.</p>
      <p>Топ-чиновник Пентагону Лора Купер, яка безпосередньо займається питаннями військової допомоги Україні, пояснила, що після того, як 11 вересня була розблокована військова допомога Україні, в Пентагоні працювали, щоб встигнути надати ці гроші для допомоги українцям. Їм вдалося забезпечити виділення 86% цих коштів до кінця фінансового року.</p>
      <p>«Це більше, ніж ми спочатку думали, нам вдасться зробити», — зазначила вона.</p>
      <p>Вона пояснила, що завдяки положенню в бюджетній резолюції, Пентагон зможе забезпечити виділення аналогічної невитраченої суми пізніше і Україна отримає всю допомогу, яка була закладена в бюджет 2019 року в рамках фонду Ініціатива безпеки допомоги Україні.</p>
      <p>«Враховуючи, наскільки критично важливими є ці кошти для посилення безпеки України та протистояння російській агресії, я дякую Конгресу за його ініціативу», — сказала вона.</p>
    </article>
  </body>
</html>