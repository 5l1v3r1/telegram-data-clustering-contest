<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/zabere-kometa-nebo-hradec-pardubice-ceka-vikend-pravdy/5044035"/>
    <meta property="og:site_name" content="Hokej.cz"/>
    <meta property="article:published_time" content="2019-11-22T09:15:00+00:00"/>
    <meta property="og:title" content="Zabere Kometa, nebo Hradec? Pardubice čeká víkend pravdy"/>
    <meta property="og:description" content="Dva zápasy 20. kola Tipsport extraligy už jsou odehrány, dnes je na programu zbývajících pět. Jasným tahákem je souboj utrápených ambiciózních celků, Kometa si to s Mountfieldem rozdá před kamerami O2 TV Sport! Zbylá střetnutí v Plzni, Litvínově, Liberci a v Pardubicích můžete sledovat živě na HokejkaTV."/>
  </head>
  <body>
    <article>
      <h1>Zabere Kometa, nebo Hradec? Pardubice čeká víkend pravdy</h1>
      <address><time datetime="2019-11-22T09:15:00+00:00">22 Nov 2019, 09:15</time> by <a rel="author" href="https://hokej.cz/archiv-clanku/autor/283" target="_blank">Adam Bagar</a></address>
      <p>
        <b>Dva zápasy 20. kola Tipsport extraligy už jsou odehrány, dnes je na programu zbývajících pět. Jasným tahákem je souboj utrápených ambiciózních celků, Kometa si to s Mountfieldem rozdá před kamerami O2 TV Sport! Zbylá střetnutí v Plzni, Litvínově, Liberci a v Pardubicích můžete sledovat živě na HokejkaTV.</b>
      </p>
      <figure>
        <a href="https://hokejkashop.cz/">
          <img src="https://hokej.cz/files/images/84/hokejka-shop-700x100px.jpg"/>
        </a>
      </figure>
      <h3>Šlágr 20. kola Tipsport extraligy</h3>
      <p><b>18:00 HC Kometa Brno (7.) – Mountfield HK (9.), O2 TV Sport<br/></b>Oba mají velké ambice, ale aktuálně se nevídaně trápí. Kometa naposledy už pod staronovým trenérem Liborem Zábranským padla 3:6 v Třinci, před svými fanoušky se pokusí zastavit sérii šesti porážek. Proti bude Mountfield, který v úterý slavil postup do čtvrtfinále Ligy mistrů. V domácí soutěži ale nebodoval čtyřikrát za sebou a je až devátý. Kdo zabere?</p>
      <h3>Další dnešní zápasy TELH</h3>
      <p><b>17:30 HC Škoda Plzeň (3.) – HC Olomouc (11.)</b><br/>Do Plzně zavítá k repríze sedmizápasového jarního čtvrtfinále nevyzpytatelná Olomouc, první duel sezony na Hané ovládli Západočeši 4:0. V úterý přes parádní výkon vypadli z play off Ligy mistrů a teď se mohou soustředit jen na extraligu. V ní se jim daří, za sebou tahají sedmizápasovou bodovou šňůru, během níž se pětkrát radovali z vítězství, a jsou už třetí.</p>
      <p><b>17:30 HC VERVA Litvínov (13.) – BK Mladá Boleslav (4.)</b><br/>Chemici se ne a ne dostat do herní pohody. Trenér Jiří Šlégr přiznal, že pohled na tabulku je hrozivý, jeho tým vyhrál z minulých deseti utkání jen dvakrát a je nad posledními Pardubicemi jen o skóre. Teď navíc přivítá neoblíbenou Mladou Boleslav, aktuálně čtvrtý tým extraligové tabulky vyhrál poslední čtyři vzájemná utkání a v Litvínově slavil třikrát v řadě.</p>
      <p><b>18:00 Bílí Tygři Liberec (5.) – Rytíři Kladno (10.)</b><br/>Liberec už s předstihem hlásil vyprodáno, pod Ještěd totiž zavítá Kladno s hrajícím majitelem Jaromírem Jágrem. Rytíři předvádějí sympatické výkony, vyhráli čtyři z posledních pěti utkání a vyhoupli se do elitní desítky. Proti nim se ale postaví soupeř, který po bídné sérii pětkrát v řadě neztratil ani bod a i díky jistotě Dominika Hrachoviny se vyhoupl na páté místo.</p>
      <p><b>18:00 HC Dynamo Pardubice (14.) – PSG Berani Zlín (12.)<br/></b>Pardubice z posledních osmi vystoupení slavily jen jednou a dál se krčí na chvostu tabulky. Z něj by se už rády odrazily, Zlín ale nepatří k jejich oblíbeným soupeřům. Podlehly mu sedmkrát v řadě, ve vzájemných utkáních naposledy uspěly před více než dvěma lety. Dynamo čeká víkend pravdy. Po Zlínu, na nějž ztrácí jen bod, v neděli změří síly s desátým Kladnem.</p>
      <h3>Další program Tipsport extraligy</h3>
      <p><b>Neděle 24. listopadu – 21. kolo:</b><br/>14:00 BK Mladá Boleslav – HC Sparta Praha (ČT sport)<br/>15:30 HC Oceláři Třinec – HC Energie Karlovy Vary<br/>16:00 Rytíři Kladno – HC Dynamo Pardubice<br/>16:00 HC VÍTKOVICE RIDERA – HC Škoda Plzeň<br/>16:00 Mountfield HK – HC VERVA Litvínov<br/>17:00 HC Olomouc – Bílí Tygři Liberec</p>
      <p><b>Úterý 26. listopadu – 22. kolo:</b><br/>17:00 HC Oceláři Třinec – PSG Berani Zlín<br/>17:20 HC Škoda Plzeň – Rytíři Kladno<br/>17:30 BK Mladá Boleslav – Mountfield HK<br/>17:30 HC VERVA Litvínov – HC Energie Karlovy Vary<br/>18:00 Bílí Tygři Liberec – HC Dynamo Pardubice<br/>18:00 HC Kometa Brno – HC Olomouc</p>
      <p><b>Středa 27. listopadu – dohrávka 22. kola:</b><br/>17:30 HC VÍTKOVICE RIDERA – HC Sparta Praha</p>
      <related>
        <a href="https://hokej.cz/hradec-plzen-a-ted-dalsi-presun-voracka-ceka-sedma-stace-v-telh/5044008"/>
        <a href="https://hokej.cz/olomouc-oznamila-zmenu-v-kadru-moru-opousti-jedna-z-letnich-posil/5043985"/>
        <a href="https://hokej.cz/momenty-telh-zmeny-v-brne-automat-irgl-nebo-kvaca-jako-jista-jednicka/5043967"/>
      </related>
    </article>
  </body>
</html>