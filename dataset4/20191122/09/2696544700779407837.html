<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/vilag/20191122_Nemetorszag_ellenzi_hogy_az_amerikaiak_elvigyek_toluk_az_atombombakat"/>
    <meta property="og:site_name" content="HVG.hu"/>
    <meta property="article:published_time" content="2019-11-22T09:29:00+00:00"/>
    <meta property="og:title" content="Németország ellenzi, hogy az amerikaiak elvigyék tőlük az atombombákat"/>
    <meta property="og:description" content="A leszerelés jó volna, de egyoldalú gesztusok nem kellenek."/>
  </head>
  <body>
    <article>
      <h1>Németország ellenzi, hogy az amerikaiak elvigyék tőlük az atombombákat</h1>
      <address><time datetime="2019-11-22T09:29:00+00:00">22 Nov 2019, 09:29</time> by <a rel="author">MTI</a></address>
      <p><b>A leszerelés jó volna, de egyoldalú gesztusok nem kellenek.<br/></b>A nukleáris leszerelés mellett foglalt állást Heiko Maas német külügyminiszter hirosimai látogatásán pénteken, de egyúttal megjegyezte: ellenzi az atomfegyverek egyoldalú kivonását Németországból.</p>
      <blockquote>"Semmi értelme egyik országból a másikba áthelyezgetni az atomfegyvereket" - mutatott rá. "Ha el kell tűnniük, akkor mindenhonnan el kell tűnniük" - tette hozzá.</blockquote>
      <p>Maas szerint ehhez szélesebb körű megegyezésekre van szükség, nem csak elszigetelt próbálkozásokra.</p>
      <p>A német diplomácia vezetője koszorúval emlékezett az emberek ellen bevetett első atombomba halálos áldozataira, és túlélőkkel is találkozott. Az Egyesült Államok 1945. augusztus 6-án, a második világháború végnapjaiban dobott atombombát Hirosimára, majd három nappal később Nagaszakira. A támadásokban és a sugárzás okozta betegségek következtében százezrek vesztették életüket. Az atombombák bevetését követően Japán megadta magát.</p>
      <p>Szakértői becslések szerint körülbelül 20 amerikai atombombát tárolnak német területen a NATO nukleáris elrettentésének keretében. Német baloldali és zöld politikusok azt követelik, hogy vonják ki a bücheli légitámaszponton elhelyezett fegyvereket.</p>
    </article>
  </body>
</html>