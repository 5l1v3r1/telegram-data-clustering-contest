<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/sofer-roman-atacat-sulite-imigranti-belgia-326799.html"/>
    <meta property="og:site_name" content="Observator"/>
    <meta property="article:published_time" content="2019-11-22T09:56:00+00:00"/>
    <meta property="og:title" content="Şofer român de TIR atacat cu suliţe şi macete de imigranţi, într-o parcare din Belgia"/>
    <meta property="og:description" content="Un şofer român de TIR a fost atacat cu suliţe şi macete, noaptea trecută, într-o parcare de pe drumul dintre Liege şi Bruxelles, în Belgia."/>
  </head>
  <body>
    <article>
      <h1>Şofer român de TIR atacat cu suliţe şi macete de imigranţi, într-o parcare din Belgia</h1>
      <address><time datetime="2019-11-22T09:56:00+00:00">22 Nov 2019, 09:56</time> by <a rel="author">Alin Tarnovschi</a></address>
      <p>
        <b>
          <b>Un şofer român de TIR a fost atacat cu suliţe şi macete, noaptea trecută, într-o parcare de pe drumul dintre Liege şi Bruxelles, în Belgia, de un grup de imigranţi africani care încercau să se urca în camion.</b>
        </b>
      </p>
      <p>Totul s-a întâmplat, noaptea trecută, în jurul orei 03.00, într-o parcare de pe E40, în zona Walshoutem.</p>
      <p>Şoferul român dormea în camionul său, înmatriculat în Germania, când a fost trezit de zgomote care veneau din spatele remorcii.</p>
      <p>Speriat, românul a pornit maşina şi a încercat să plece, însă imigranţii care încercau să se urce în remorcă, au început să arunce cu diferite obiecte în parbriz.</p>
      <p>Astfel, aceştia au aruncat mai multe suliţe care s-au înfipt în parbrizul TIR-ului şi erau înarmaţi cu macete.</p>
      <h3>Şoferul român s-a salvat singur, Poliţia a ajuns după zeci de minute</h3>
      <p>Şoferul român de TIR a sunat la Poliţie pentru ajutor, însă până la sosirea poliţiştilor imigranţii au reuşit să fugă.</p>
      <p>Potrivit jurnaliştilor de la <a href="https://www.nieuwsblad.be/cnt/dmf20191121_04729132">nieuwsblad.be</a>, în astfel de cazuri, care au început să se petreacă tot mai des, se intervine cu cel puţin două echipaje de Poliţie.</p>
      <p>Totuşi, în cazul românului, un echipaj a ajuns câteva zeci de minute după apelul la numărul de urgenţă, în timp ce al doilea cel mai apropiat echipaj se afla la o distanţă de 65 de kilometri, în Anderlecht.</p>
    </article>
  </body>
</html>