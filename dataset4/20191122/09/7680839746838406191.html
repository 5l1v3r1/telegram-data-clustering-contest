<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/rabobank-krijgt-tik-op-de-vingers-van-dnb-40-000-nederlandse-klanten-moeten-opnieuw-worden-doorgelicht-op-witwassen/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-22T09:23:03+00:00"/>
    <meta property="og:title" content="Rabobank krijgt tik op de vingers van DNB – 40.000 Nederlandse klanten moeten opnieuw worden doorgelicht op witwassen"/>
    <meta property="og:description" content="Rabobank heeft de screening van nieuwe klanten niet op orde en heeft daarom de witwasrisico's niet goed in kaart gebracht, constateerde DNB."/>
  </head>
  <body>
    <article>
      <h1>Rabobank krijgt tik op de vingers van DNB – 40.000 Nederlandse klanten moeten opnieuw worden doorgelicht op witwassen</h1>
      <address><time datetime="2019-11-22T09:23:03+00:00">22 Nov 2019, 09:23</time> by <a rel="author">Business Insider Nederland</a></address>
      <p>Rabobank heeft een flinke klus te klaren nadat het een berisping kreeg van De Nederandsche Bank (DNB). De bank moet 40.000 klantdossiers opnieuw doorlichten op witwassen.</p>
      <p>Rabobank heeft de screening van nieuwe klanten niet op orde en heeft daarom de witwasrisico’s niet goed in kaart gebracht, constateerde DNB.</p>
      <p>De toezichthouder legde in 2018 een last onder dwangsom op en sindsdien is Rabobank bezig tienduizenden klantdossiers opnieuw door te lichten, schrijft het <a href="https://fd.nl/ondernemen/1325348/rabo-moet-tienduizenden-dossiers-opnieuw-doorlichten-op-witwasrisico-s">Financieele Dagblad</a> op basis van interne Rabo-stukken. Ook moet de bank op last van DNB een reeks verbeterplannen doorvoeren die in 2020 moeten zijn afgerond. Hiervoor zijn enkele honderden medewerkers ingeschakeld.</p>
      <h3>Rabobank moet 40.000 klanten doorlichten</h3>
      <p>Het gaat om 40.000 particuliere, Nederlandse klanten die Rabobank mogelijk ten onrechte in de laagste risicoklasse heeft ingedeeld. Ingewijden zeggen tegen het FD dat controleurs regelmatig klanten zijn tegengekomen die ten onrechte te laag zijn ingeschaald of nooit geaccepteerd hadden mogen worden. Het zou gaan om bijvoorbeeld ondernemers in risicosectoren als de autohandel of het vastgoed, of particulieren die stortingen doen in grote coupures of die rekeningen en betrekkingen hebben in landen als Malta, Rusland en Angola.</p>
      <p>De laagste risicoklasse betekent dat de bank hier in principe niet meer naar om hoeft te kijken. Een klant in de middencategorie moet om de drie jaar worden doorgelicht en klanten in de hoogste risicoklasse ieder jaar.</p>
      <p>Rabobank is niet de enige bank die onder de loep wordt genomen vanwege witwassen. Ook ABN Amro heeft maar liefst 5 miljoen klanten als betrouwbaar bestempeld zonder hier onderzoek naar te doen. De gebrekkige screening is nu onderdeel van strafrechtelijk onderzoek naar de bank door het Openbaar Ministerie, meldde <a href="https://www.nrc.nl/nieuws/2019/11/20/abn-amro-liet-na-5-miljoen-klanten-apart-te-screenen-a3981113">NRC Handelsblad donderdag</a>. ING trof eind 2018 een megaschikking van 775 miljoen euro omdat het grote witwastransacties liet doorglippen.</p>
      <h4>Lees meer over witwassen bij banken:</h4>
      <ul>
        <li>
          <a href="https://www.businessinsider.nl/abn-amro-witwassen-onderzoek/">Topman van ABN Amro op het matje geroepen bij minister om witwas-onderzoek – beurswaarde keldert met €1,5 miljard</a>
        </li>
        <li>
          <a href="https://www.businessinsider.nl/abn-amro-dnb-witwassen/">ABN Amro moet van DNB alle 5 miljoen particuliere klanten doorlichten in de strijd tegen witwassen</a>
        </li>
        <li>
          <a href="https://www.businessinsider.nl/ing-schikt-voor-e775-miljoen-met-om-in-onderzoek-naar-witwaspraktijken/">ING schikt voor €775 miljoen met OM in onderzoek naar witwaspraktijken</a>
        </li>
      </ul>
    </article>
  </body>
</html>