<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823350-zakon-pro-rinok-zemli-mozut-uhvaliti-u-grudni-kornienko.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T09:05:00+00:00"/>
    <meta property="og:title" content="Закон про ринок землі можуть ухвалити у грудні - Корнієнко"/>
    <meta property="og:description" content="Верховна Рада може ухвалити в цілому законопроєкт про ринок землі у грудні."/>
  </head>
  <body>
    <article>
      <h1>Закон про ринок землі можуть ухвалити у грудні - Корнієнко</h1>
      <h2>Верховна Рада може ухвалити в цілому законопроєкт про ринок землі у грудні.</h2>
      <address>
        <time datetime="2019-11-22T09:05:00+00:00">22 Nov 2019, 09:05</time>
      </address>
      <p>Таку думку перший заступник голови фракції партії “Слуга народу” Олександр Корнієнко висловив в <a href="https://nv.ua/ukr/ukraine/politics/glava-partiji-sluga-narodu-korniyenko-pro-anonimni-telegram-kanali-novini-ukrajini-50055039.html">інтерв'ю НВ</a>.</p>
      <p>На запитання про те, коли в цілому буде проголосований законопроєкт про ринок землі, політик відповів: “Залежно від того, як комітет встигне внести всі правки. Це може бути або з 2 грудня, або з 16 грудня. Є такий план. Будемо дивитись”.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2822844-u-zelenskogo-zaavlaut-so-moratorij-najkrasa-forma-rozkradanna-zemli.html">У Зеленського заявляють, що мораторій — "найкраща форма розкрадання землі"</a>
      </blockquote>
      <p>Водночас, говорячи про те, коли може відбутися референдум щодо ринку землі, Корнієнко зазначив: “Спочатку треба прийняти пакет законів про народовладдя. Тому — приблизно січень-лютий наступного року. Тоді заплануємо”.</p>
      <p>Згідно з <a href="https://iportal.rada.gov.ua/meeting/awt">календарним планом</a>, друга сесія Верховної Ради ІХ скликання триватиме до 24 січня. При цьому останнє чергове пленарне засідання парламенту в 2019 році має відбутися 20 грудня.</p>
      <p>Як повідомляв Укрінформ, 13 листопада народні депутати у першому читанні підтримали законопроєкт №2178-10, який передбачає скасування мораторію на продаж землі в Україні.</p>
      <p>Водночас, Президент Володимир Зеленський пропонував провести референдум з питання продажу української землі іноземцям.</p>
      <p>Зі свого боку, міністр розвитку економіки, торгівлі та сільського господарства Тимофій Милованов 14 листопада повідомив, що до ухваленого законопроєкту про ринок землі будуть внесені правки щодо референдуму.</p>
      <p>14 листопада в ток-шоу "Право на владу" на телеканалі "1+1" Голова Верховної Ради Дмитро Разумков спрогнозував, що референдум щодо ринку землі може відбутися до 2024 року.</p>
    </article>
  </body>
</html>