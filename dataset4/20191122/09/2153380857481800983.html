<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/stin-olomeleia-toy-ste-kai-pali-oi-perikopes-ton-syntaxeon-kai-ton-doron"/>
    <meta property="og:site_name" content="The Pressroom"/>
    <meta property="article:published_time" content="2019-11-22T09:58:24+00:00"/>
    <meta property="og:title" content="Στην Ολομέλεια του ΣτΕ και πάλι οι περικοπές των συντάξεων και των δώρων"/>
    <meta property="og:description" content="Η Ολομέλεια του Συμβουλίου της Επικρατείας θα ασχοληθεί και πάλι -και μάλιστα πιλοτικά- με τα ζητήματα, των αναδρομικών και των περικοπών των κύριων και επικουρικών συντάξεων που έγιναν σύμφωνα με την μνημονιακή νομοθεσία, όσο και με την κατάργηση από 1.1.2013 των δώρων-επιδομάτων Χριστουγέννων και Πάσχα, καθώς και του επιδόματος θερινής αδείας. Αναλυτικότερα, σε πρότυπη δίκη (νόμος 3900/2010) η Ολομέλεια του Συμβουλίου Επικρατείας θα αποφανθεί και πάλι για τα αναδρομικά των συνταξιούχων, τις περικοπές κύριας και επικουρικής σύνταξής τους που έγιναν με βάση τις διατάξεις των νόμων 4051/2012 και 4093/2012, αλλά και για την κατάργηση από 1.1.2013 των δώρων εορτών και του επιδόματος αδείας."/>
  </head>
  <body>
    <article>
      <h1>Στην Ολομέλεια του ΣτΕ και πάλι οι περικοπές των συντάξεων και των δώρων</h1>
      <address>
        <time datetime="2019-11-22T09:58:24+00:00">22 Nov 2019, 09:58</time>
      </address>
      <p>
        <b>Η Ολομέλεια του <a href="https://www.thepressroom.gr/tags/symvoylio-tis-epikrateias">Συμβουλίου της Επικρατείας</a> θα ασχοληθεί και πάλι -και μάλιστα πιλοτικά- με τα ζητήματα, των αναδρομικών και των περικοπών των κύριων και επικουρικών συντάξεων που έγιναν σύμφωνα με την μνημονιακή νομοθεσία, όσο και με την κατάργηση από 1.1.2013 των δώρων-επιδομάτων Χριστουγέννων και Πάσχα, καθώς και του επιδόματος θερινής αδείας.</b>
      </p>
      <p>Αναλυτικότερα, <b>σε πρότυπη δίκη</b> (νόμος 3900/2010) η Ολομέλεια του Συμβουλίου Επικρατείας<b> θα αποφανθεί και πάλι για τα αναδρομικά των συνταξιούχων, τις περικοπές κύριας και επικουρικής σύνταξής τους που έγιναν με βάση τις διατάξεις των νόμων 4051/2012 και 4093/2012, αλλά και για την κατάργηση από 1.1.2013 των δώρων εορτών και του επιδόματος αδείας.</b></p>
      <p>Η αρμόδια τριμελής επιτροπή του ΣτΕ, μετά από αίτημα του ΕΦΚΑ (της 15ης Νοεμβρίου 2019), έκρινε ότι με τη διαδικασία της πρότυπης δίκης πρέπει να εισαχθούν τα εν λόγω επίμαχα νομικά ζητήματα, καθώς στο Διοικητικό Πρωτοδικείο Αθηνών εκκρεμούν περίπου 6.000 συναφείς αγωγές, οι περισσότερες εκ των οποίων είναι ομαδικές.</p>
      <p>
        <b>Η πράξη-απόφαση (21/2019) της αρμόδιας τριμελούς επιτροπής του ΣτΕ έχει ως εξής:</b>
      </p>
      <p>
        <i>«ΕΛΛΗΝΙΚΗ ΔΗΜΟΚΡΑΤΙΑ</i>
      </p>
      <p>
        <i>ΣΥΜΒΟΥΛΙΟ ΤΗΣ ΕΠΙΚΡΑΤΕΙΑΣ</i>
      </p>
      <p>
        <i>ΠΡΑΞΗ 21/2019</i>
      </p>
      <p>
        <i>της Επιτροπής του άρθρου 1 παρ. 1 του Ν. 3900/2010</i>
      </p>
      <p>
        <i>Η Επιτροπή του άρθρου 1 παρ. 1 του Ν. 3900/2010 (ΦΕΚ Α’ 213), αποτελούμενη από την πρόεδρο του Συμβουλίου της Επικρατείας κ. Αικατερίνη Σακελλαροπούλου, τον αρχαιότερο αντιπρόεδρο κ. Αθανάσιο Ράντο και την αντιπρόεδρο κ. Σπυριδούλα Χρυσικοπούλου, πρόεδρο του αρμόδιου καθ' ύλην Α’ Τμήματος,</i>
      </p>
      <p>
        <i>Αφού έλαβε υπόψη:</i>
      </p>
      <p>
        <i>α) το άρθρο 1 του Ν. 3900/2010,</i>
      </p>
      <p>
        <i>β) την από 15.11.2019 αίτηση (ΠΑ 14/2019), με την οποία το ΝΠΔΔ "Ενιαίος Φορέας Κοινωνικής Ασφάλισης" (ΕΦΚΑ) ζητεί, κατ' επίκληση του άρθρου 1 παρ. 1 του ν. 3900/2010, να εισαχθεί στο Συμβούλιο της Επικρατείας η εκκρεμής ενώπιον του Διοικητικού Πρωτοδικείου Αθηνών αγωγή των ........... κ.λ.π. (46 εναγόντων) κατά του ΕΦΚΑ.</i>
      </p>
      <p>
        <i>Με την αγωγή αυτή ζητείται να καταβληθούν σε καθέναν από τους ενάγοντες, νομιμοτόκως, τα αναλυτικώς εκτιθέμενα στην αγωγή ποσά ως αποζημίωση με βάση το άρθρο 105 του ΕισΝΑΚ λόγω των παράνομων, κατά τους ισχυρισμούς τους, περικοπών στην καταβολή της κύριας και επικουρικής σύνταξής τους που έλαβαν χώρα με βάση τις διατάξεις των ν. 4051/2012 και 4093/2012, αλλά και για την παράνομη κατάργηση από 1.1.2013 των δώρων εορτών και του επιδόματος αδείας, όπως τα ζητήματα αυτά κρίθηκαν με τις ΣτΕ 2287/2015 και 2288/2015 αποφάσεις της Ολομέλειας του Συμβουλίου της Επικρατείας, και επικουρικώς ως αδικαιολόγητος πλουτισμός με βάση το άρθρο 904 του ΑΚ.</i>
      </p>
      <p>
        <i>Το εναγόμενο ΝΠΔΔ επικαλούμενο τις σκέψεις 10, 17 και, ιδίως, 18 της απόφασης 1891/2019 της Ολομέλειας του Συμβουλίου της Επικρατείας προβάλλει ότι με την επίμαχη αγωγή τίθενται τα ακόλουθα ζητήματα γενικότερου ενδιαφέροντος που έχουν συνέπειες για ευρύτερο κύκλο προσώπων, δεδομένου ότι στο Διοικητικό Πρωτοδικείο Αθηνών εκκρεμούν περίπου 6.000 συναφείς αγωγές, οι περισσότερες εκ των οποίων είναι ομαδικές:</i>
      </p>
      <p>
        <i>α) Αν η θεσπισθείσα με τη διάταξη του άρθρου 14 παρ. 2Α του ν. 4387/2016 ρύθμιση της συνέχισης καταβολής των συντάξεων, όπως είχαν διαμορφωθεί την 31.12.2014, δηλαδή με τις μειώσεις που επήλθαν με τους ν. 4051/2012 και 4093/2012 για το χρονικό διάστημα από την έναρξη ισχύος του νόμου 4387/2016, ήτοι από 12.5.2016 και εφεξής, είναι σύμφωνη με το Σύνταγμα και την ΕΣΔΑ.</i>
      </p>
      <p>
        <i>β) Αν η παραπάνω διάταξη του άρθρου 14 παρ. 2α του ν. 4387/2016 έχει την έννοια ότι καταλαμβάνει ρυθμιστικά και το διάστημα από 1.1.2013 έως την 11.5.2016 και, σε καταφατική περίπτωση, εάν η ρύθμιση για το διάστημα αυτό αντίκειται στο Σύνταγμα και την ΕΣΔΑ.</i>
      </p>
      <p>
        <i>γ) Αν ο χρονικός περιορισμός της ισχύος των αποτελεσμάτων που έθεσαν οι 2287-8/2015 αποφάσεις της ΟλΣτΕ αφορά μόνο τη διαπίστωση της αντίθεσης προς το Σύνταγμα των διατάξεων των ν. 4051/2012 και 4093/2012 ή καταλαμβάνει και τη διαπιστωθείσα αντίθεση αυτών προς το άρθρο 1 του 1ου Προσθέτου Πρωτοκόλλου της ΕΣΔΑ και</i>
      </p>
      <p>
        <i>δ) Αν με βάση τις ανωτέρω κρίσεις της ΟλΣτΕ 1891/2019 και των ΟλΣτΕ 2287-8/2015 οι παραπάνω μειώσεις των συντάξεων για το χρονικό διάστημα από 1.1.2013 έως 11.5.2016 είναι δυνατό να κριθούν σύμφωνες με το Σύνταγμα και την ΕΣΔΑ εφόσον από εμπεριστατωμένη επιστημονική μελέτη, μεταγενέστερη των αποφάσεων ΟλΣτΕ 2287-8/2015 προκύπτει ή θα προκύψει ότι οι μειώσεις των συντάξεων βάσει των ν. 4051/2012 και 4093/2012 από την έναρξη επιβολής τους (1.1.2013) ήταν κατ' ουσίαν σύμφωνες με το Σύνταγμα και την ΕΣΔΑ,</i>
      </p>
      <p>
        <i>ε) Το γεγονός ότι η αίτηση ασκείται χωρίς υποχρέωση καταβολής παραβόλου.</i>
      </p>
      <p>
        <i>Α π ο φ α σ ί ζ ε ι</i>
      </p>
      <p>
        <i>Την αποδοχή του ανωτέρω αιτήματος, διότι συντρέχουν οι προϋποθέσεις εφαρμογής του άρθρου 1 του Ν. 3900/2010.</i>
      </p>
      <p>
        <i>Δ ι α τ ά σ σ ε ι</i>
      </p>
      <p>
        <i>1. Να εισαχθεί ενώπιον του Συμβουλίου της Επικρατείας, ειδικότερα δε ενώπιον της Ολομέλειας του Δικαστηρίου, η εκκρεμής ενώπιον του Διοικητικού Πρωτοδικείου Αθηνών αγωγή με αριθμ. κατάθ. ΑΓ13133/16.9.2019.</i>
      </p>
      <p>
        <i>Η παρούσα πράξη συνεπάγεται την αναστολή εκδίκασης των εκκρεμών υποθέσεων, στις οποίες τίθενται τα ίδια ζητήματα».</i>
      </p>
    </article>
  </body>
</html>