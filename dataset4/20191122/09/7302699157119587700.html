<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/daily/detail/9620000111932"/>
    <meta property="og:site_name" content="MGR Online"/>
    <meta property="article:published_time" content="2019-11-22T09:55:00+00:00"/>
    <meta property="og:title" content="ยุค “บิ๊กตู่” สองมาตรฐานเยอะจัง..?"/>
    <meta property="og:description" content="การต่อสู้แย่งชิง“อำนาจรัฐ”เป็นเรื่องเอาเป็นเอาตาย! เพราะ“อำนาจรัฐ”นำมาซึ่งลาภ-ยศ-เงินทอง-ผลประโยชน์สารพัด!"/>
  </head>
  <body>
    <article>
      <h1>ยุค “บิ๊กตู่” สองมาตรฐานเยอะจัง..?</h1>
      <address><time datetime="2019-11-22T09:55:00+00:00">22 Nov 2019, 09:55</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011580701.JPEG"/>
      </figure>
      <p><b>“สอดแนมการเมือง” </b><br/><b>ชัชวาลย์ ชาติสุทธิชัย”</b><br/><br/>การต่อสู้แย่งชิง“<b>อำนาจรัฐ”</b>เป็นเรื่องเอาเป็นเอาตาย! เพราะ<b>“อำนาจรัฐ</b>”นำมาซึ่<b>งลาภ-ยศ-เงินทอง-ผลประโยชน์สารพัด!</b><br/><br/>การต่อสู้แย่งชิง“<b>อำนาจรัฐ</b>”ในบางแห่ง มี <b>“มหาอำนาจบางชาติ</b>” ที่เป็น<b>“มหาโจรโลก”</b> สนับสนุนทั้งลับและเปิดเผย หวังจะกอบโกยทรัพยากรและผลประโยชน์สารพัด เช่น <br/><br/>เหตุการณ์ร้ายใน..ลิเบีย ซีเรีย เวเนซูเอล่า อิรัก อิหร่าน ฯลฯ ล้วนมี<b>“กลุ่มทุนสา</b>มานย์”หนุนหลังทั้งสิ้น ดัง<b>“มะกัน”</b>จะโค่นล้มรัฐบาลเลือกตั้ง<b> ตุรกี </b>แต่รัฐประหารที่“<b>มะกัน</b>”หนุนหลังครั้งนั้น ต้องพ่ายแพ้ลงอย่างไม่เป็นท่า เพราะ“<b>ปูตินขี่ม้าขาว”</b>มาช่วยรัฐบาลตุรกีได้อย่างหวุดหวิด <br/><br/>แถมในบางแห่ง <b>“มะกัน</b>”ถึงกับยกกองทัพ บุกโค่นล้มรัฐบาลชาติที่อ่อนแอกว่าอีกด้วย เช่น <br/><br/>รัฐบาล“ม<b>ะกัน”</b>ใช้สื่อโกหกชาวโลก สร้างภาพผู้นำอิรัก<b>“ซัดดัม”</b>คลั่งสงคราม เป็นอันตรายต่อสันติภาพโลก เพราะมี“<b>อาวุธนิวเคลียร์</b>”ไว้ในครอบครอง จากนั้น“<b>มะกัน</b>”ก็บุกเข้าไปยึดชาติอิรัก แล้วขนน้ำมันอิรักออกขายในตลาดโลก โกยเงินมหาศาลเข้ากระเป๋า“<b>มะกัน”</b>จนทุกวันนี้.. <br/><br/>ครั้งนั้น..“มะกัน”ฆ่าผู้นำและประชาชนอิรักตายเป็นเบือ ก่อนจะตั้งรัฐบาลหุ่นอิรักของ“มะกัน”ขึ้นแต่จนทุกวันนี้“มะกัน”ก็ยังไม่พบ“อาวุธนิวเคลียร์”สักลูกในอิรัก!..<br/><br/>ส่วนที่<b>“โบลิเวีย”</b> ก็มีการใช้มวลชน ออกมาขับไล่ประธานาธิบดี<b>“เอโบ โมราเลส”</b> ที่มาจากการเลือกตั้ง ซึ่งเน้นดูแลผู้มีรายได้น้อยเป็นหลัก โมราเลส ต้องเผ่นหนีจากโบลิเวียไปอยู่เม็กซิโก เพราะทหารกับตำรวจทำรัฐประหารเงียบ โดยมี“<b>มะกัน”</b>หนุนหลังให้ตั้งประธานาธิบดีชั่วคราว แทน โมราเลส ที่ตกสวรรค์ไปแล้ว..<br/><br/>คราวนี้มาดู“<b>มหาอำนาจตะวันตก</b>”จะแผ่อิทธิพล เข้าไปในพื้นที่“ม<b>หาอำนาจตะวันออก”อ</b>ย่าง“<b>ชาติจี</b>น”กันหน่อย<br/><br/>หลัง“<b>มังกรจีน”</b>ใช้สูตร<b>“หนึ่งประเทศสองระบบ”</b> ปล่อยให้เกาะฮ่องกง ยังปกครองตนเอง ด้วยระบอบทุนนิยมอย่างสบายใจเฉิบ<br/><br/>ทว่าปัญหามากมายที่<b>อังกฤษ</b>ทำไว้ใน<b>ฮ่องกง </b>และ<b>ผู้บริหารฮ่องกง</b>ยังแก้ไขไม่ได้เท่าที่ควร อีกทั้งชาวจีนกับหนุ่มสาวจำนวนหนึ่ง ยังหลง“<b>โลกสวย</b>”ของชาติตะวันตก จนคิดว่า“<b>พวกตนเป็นชาวฮ่องกง</b>” มิใช่“<b>ชาวจีนแผ่นดินใหญ่</b>”อีกแล้วนะเฟ้ย..<br/><br/>หนุ่มสาวในฮ่องกง เก็บกดจากปัญหาสังคมและเศรษฐกิจที่รุมเร้า จนฟางเส้นสุดท้ายเกิดจากร่างกฎหมาย ส่ง“ผู้ต้องหา”กลับไปสู่กระบวนการยุติธรรมในชาติจีน เกิดการชุมนุมเรียกร้องให้“ผู้ปกครองฮ่องกง”ยกเลิกร่างกฎหมายดังกล่าว ก่อนจะเลยเถิดไปสู่การเรียกร้อง ให้อังกฤษกับ“มะกัน”เข้ามารับผิดชอบฮ่องกงแทนชาติจีนกันเลย<br/><br/>แน่นอน..งานนี้มี<b>“มหาอำนาจตะวันต</b>ก” หนุนหลัง<b>“กุมารฮ่องกง</b>”ทั้งลับและเปิดเผย จนถูกสื่อมวลชนเปิดโปงดังไปทั่วโลก ถึงการเข้าแทรกแซงกิจการภายในของ<b>ชาติจีน</b><br/><br/>นั่นทำให้<b>“มหาอำนาจตะวันตก”</b>บางชาติ ไม่กล้าเข้าไปทำอะไรในฮ่องกงมากกว่านั้น คงทำได้เพียงแค่เรียกร้องให้<b>ชาติจีน </b>อย่าใช้กำลังปราบปรามบรรดา“<b>กุมารฮ่องกง”</b><br/><br/>การชุมนุมยาวนานเกือบ 6 เดือน <b>“มังกรจีน</b>”จึงใช้“<b>ความสงบสยบความเคลื่อนไห</b>ว” ด้วยการส่งกำลังทหารจำนวนหนึ่ง ติดตามดูแลสถานการณ์ในฮ่องกงอย่างใกล้ชิด โดยปล่อยให้“<b>ผู้บริหารฮ่องกง”</b>จัดการปัญหานี้ด้วยตนเอง<br/><br/>แต่แล้วเหล่า“<b>กุมารฮ่องกง”</b>กลับเป็นฝ่ายใช้ความรุนแรง เช่น ขัดขวางการสัญจรของผู้คน ยิงธนูและขว้างระเบิดเพลิงใส่ตำรวจ บุกเผารถเผาสถานที่ราชการและเอกชน แถม“<b>กุมารฮ่องกงบางคน” </b>ยังถึงกับจุดไฟ“<b>เผาคนทั้งเป็น”</b>อีกด้วย ฯลฯ <br/><br/>สุดท้าย“<b>ผู้บริหารฮ่องกง</b>”จึงต้องใช้กำลังตำรวจเข้าปิดล้อม และสลายการชุมนุมในมหาวิทยาลัยบางแห่ง ที่<b>“กุมารฮ่องกง”</b>ใช้เป็นฐานที่มั่น ในการชุมนุมและสะสมอาวุธ เพื่อยกระดับปฏิบัติการรุนแรงเพิ่มขึ้น จน<b>“มังกรสีจิ้นผิง”ต้</b>องส่งเสียงกร้าวว่า “<b>ทหารจีน”</b>พร้อมจะเข้าไปจัดการปัญหาอันเลวร้ายทั้งหลายในเกาะฮ่องกง..<br/><br/>เรื่องของฮ่องกงจึง<b>“ฟันธง</b>”ได้เลยว่า ชาติจีนภายใต้การบริหารของ<b>“มังกรสีจิ้นผิง</b>” ไม่มีวันจะปล่อยให้ดินแดนฮ่องกง ซึ่งเป็นส่วนหนึ่งของชาติจีน หวนคืนไปอยู่ในอ้อมอกของ“<b>มหาอำนาจตะวันตก</b>”ทั้งอังกฤษและอเมริกา<br/><br/>งานนี้“<b>ผู้นำชาติจีน”</b>จึงพร้อมจะแลกหมัด กับ“<b>มหาอำนาจตะวันต</b>ก”บางชาติ ชนิด“เจ๊งเป็นเจ๊ง-ตายเป็นตาย”แน่นอน<br/><br/>ชะตากรรม<b>“กุมารฮ่องกง”</b>กับเกาะฮ่องกง จะจบลงในรูปแบบไหนนั้น..เป็นเรื่องต้องติดตามอย่าได้กะพริบตา อ้อ..ส่วนชะตากรรม“<b>หนึ่งประเทศสองระบบ”</b>ในฮ่องกง จะเดินทางมาถึงจุดปิดฉากหรือไม่นั้น..น่าสนใจอย่างยิ่ง..<br/><br/>คราวนี้หันมาดู“<b>การเมืองถอยหลังเข้าคลองน้ำเน่า”แ</b>บบไทยๆ จากนักการเมืองทั้งรัฐบาลและฝ่ายค้าน ที่กำลังต่อสู้กันชนิดเอาเป็นเอาตาย ซึ่งล้วนทำเพื่ออำนาจตนเองและพวกพ้องเป็นหลัก โดยไม่ได้ทำงานการเมืองอย่าง<b>สร้างสรรค์-ตรงไปตรงมา-เที่ยงธรรม </b>เพื่อผลประโยชน์ชาติกับประชาชนส่วนใหญ่เป็นสรณะ<br/><br/>ห้วงนี้ “บิ๊<b>กตู่”</b> พยายามจะนำพลพรรค พารัฐบาลปริ่มน้ำให้บริหารชาติต่อไป ท่ามกลางกลุ่มผลประโยชน์มากมายในรัฐบาล ที่มีการเลื่อยขาเก้าอี้รัฐมนตรีกันอุตลุด เช่น <br/><br/><b>“ใครบางคน</b>”แอบเลื่อยขาเก้าอี้ของพรรคร่วมรัฐบาล โดยใช้“สื่อบางค่าย”ที่เป็นพวกพ้อง ถล่ม รมต.คมนาคมจนทำให้“หัวหน้าหนู”ต้องออกมาต่อกร ด้วยการเผยนัย“รู้นะ..ใครอยู่เบื้องหลัง” ปฏิบัติการจะล้ม“รมต.ศักดิ์สยาม”ในครั้งนี้.. <br/><br/>จากนั้น“<b>พรรคหนูไม่กลัวแมว</b>”ยังส่งคนไปฟ้องร้อง สื่อบางค่ายตามโรงพักต่างๆ ฐานทำให้<b>“พรรคหัวหน้าหนู”</b>เสียชื่อเสียงอีกด้วย แถม“<b>บิ๊กหนู”</b>ยังกล่าวสำทับเสียงกร้าวอีกว่า.<b>.ถ้ารัฐบาลนี้ไร้ศักดิ์สยามก็ไม่มีหนูอนุทิน.</b>.นะว้อย..!<br/><br/>เฮ้อ..เรื่องแบบนี้จะเกิดขึ้นไม่ได้เลย ถ้า“<b>บิ๊กตู่</b>”กับ“<b>ครม.”</b>และคนในรัฐบาล ฯลฯ มีคุณภาพและมีคุณธรรม“<b>รู้จักพอ”</b> และมีจิตใจรักชาติกับประชาชนด้วยใจจริง ก็ต้องช่วยกันบริหารชาติอย่างเต็มที่ เพื่อสร้างผลงานดีๆให้ชาติและประชาชนเป็นหลัก..จริงไหม? <br/><br/>แต่นี่เพราะ<b>“บิ๊กตู่</b>”กับคนส่วนใหญ่ในรัฐบาล โดยเฉพาะตัว“<b>บิ๊ก</b>ตู่”เองนั่นแหละ ที่ยังไม่มีคุณภาพและคุณธรรมเท่าที่ควร การบริหารชาติภายใต้รัฐบาลพรรคผสม ต่างทำงานกันแบบเอาคะแนนนิยม จึงยังมีการแก่งแย่งตำแหน่ง รมต. ที่มีผลประโยชน์มากๆไม่หยุดหย่อน โดยเฉพาะตำแหน่ง รมต.คมนาคม อันเป็นที่หมายปองของ“<b>ไอ้โม่งบางคน</b>” ที่มีสื่อบางค่ายเป็นพรรคพวกหรือ<b>“เพื่อนซี้</b>”ไงล่ะ <br/><br/>ส่วนเรื่องฉาวของ“<b>นางงามเลี้ยงไก่</b>”นั้น ถ้า<b>“บิ๊กตู่</b>”มีคุณภาพและคุณธรรมเท่าที่ควร ย่อมรู้ว่า<b>“เอ๋-ปารีณา</b>”มิใช่คนจนอย่างแน่นอน การที่<b>“เอ๋</b>”มีที่ดินป่าสงวนและ ส.ป.ก. ในครอบครอง 1,706 ไร่นั้น ไม่ว่ามิติใดก็ผิดกฎหมายทั้งสิ้น ยิ่ง“<b>เอ๋</b>”เป็น“<b>นักการเมืองฝ่ายรัฐบาล”</b> แถมมีหน้าที่ออกกฎหมายในสภา ยิ่งต้องรู้เต็มอกว่าที่ดินเช่นนี้ผิดกฎหมายแน่นอน <br/><br/><b>“เอ๋”</b>ต้องเป็นแบบอย่างที่ดีให้กับสังคมไทย ต้องไม่ยุ่งเกี่ยวกับที่ดินผิดกฎหมายนี้แต่แรก ทว่า<b>“เอ๋</b>”กลับนำที่ดินหลวงมาเป็นทรัพย์สินตนเองหน้าตาเฉย<br/><br/>งานนี้“<b>นายกฯ-รมต.-ข้าราชการ”</b>กับหน่วยงานรัฐ ซึ่งต้องดูแลที่ดินของชาติ รวมทั้งที่ดินป่าสงวนกับ ส.ป.ก. ย่อมไม่มีข้ออ้างสะเหล่อๆใดๆทั้งสิ้น และที่<b>“บิ๊กตู่</b>”สั่งให้ตรวจสอบที่ดินชาติทั้งหมด เพื่อลงโทษคนทำผิดและเอาที่ดินชาติกลับคืนมานั้น ถ้ารัฐทำจริงก็เป็นเรื่องดี แต่ต้องใช้เวลาตรวจสอบกันอีกนาน..<br/><br/>แต่สำหรับการทำผิดโต้งๆ ทำผิดซึ่งหน้า เห็นจะจะคาตา กับการรุกที่ดินป่าสงวนและ ส.ป.ก. 1,706 ไร่ขืนรอตรวจสอบที่ดินหลวงทั้งชาติ ก็เป็นการช่วย”<b>เอ๋”</b>น่ะสิ<b>“บิ๊กตู่”</b> เพราะเรื่องของ“<b>เอ๋</b>” ถ้า<b>“บิ๊กตู่</b>”เป็นนายกฯซื่อตรงจริงๆ ก็ต้องยึดที่ดิน“เ<b>อ๋”</b>กลับคืนมาให้ชาติทันทีเลย..จริงไหม?<br/><br/><b>“บิ๊กตู่”</b>สร้างภาพตัวเอง“<b>ซื่อตรงไม่คดโกง</b>” ดังนั้น นักการเมืองรัฐบาลหรือฝ่ายค้าน คนรวยหรือคนจน ฯลฯ ล้วนต้องอยู่ภายใต้กฎหมายเดียวกัน ใครทำผิด-ต้องถูกลงโทษ! ใครทำถูก-ต้องไม่โดนลงโทษ!<br/><br/>ต้องไม่มีเรื่อง..เป็นฝ่ายตรงข้ามกับ<b>“บิ๊กตู่”</b> กฎหมายเอื้อมมือไปลงโทษเร็วผิดปกติ!<br/><br/>ต้องไม่มีเรื่อง..เป็นพรรคพวกของ“<b>บิ๊กตู่</b>” กฎหมายเอื้อมไปลงโทษช้า หรือลงโทษไม่ถึง!<br/><br/>แต่ทำไม? ยุค “<b>รัฐบาลบิ๊กตู่” </b>กลับมีเรื่องสองมาตรฐานอื้อซ่า..?</p>
    </article>
  </body>
</html>