<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/nba-janis-adetokunbo-body-triple-double-vysledky-nba-milwaukee-bucks_1911220924_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T09:24:00+00:00"/>
    <meta property="og:title" content="Adetokunbo řádil proti Portlandu. Milwaukee dotáhl k výhře obdivuhodným triple doublem"/>
    <meta property="og:description" content="Bucks se po šesté výhře za sebou osamostatnili v čele Východní konference. Adetokunbo nasázel Portlandu 24 bodů a přidal 19 doskoků a 15 asistencí."/>
  </head>
  <body>
    <article>
      <h1>Adetokunbo řádil proti Portlandu. Milwaukee dotáhl k výhře obdivuhodným triple doublem</h1>
      <address><time datetime="2019-11-22T09:24:00+00:00">22 Nov 2019, 09:24</time> by <a rel="author">ČTK</a></address>
      <p>
        <b>Nejužitečnější hráč minulé sezony Janis Adetokunbo zaznamenal ve čtvrtečním utkání NBA proti Portlandu impozantní triple double za 24 bodů, 19 doskoků a 15 asistencí a byl strůjcem vítězství Milwaukee 137:129. Bucks se po šesté výhře za sebou osamostatnili v čele Východní konference.</b>
      </p>
      <p>Adetokunbo podruhé v sezoně dosáhl na dvojciferná čísla ve třech základních statistických ukazatelích a stal se prvním hráčem v historii klubu, který zaznamenal bilanci čítající alespoň 20+15+15. Jeho čtvrteční výkon v historii ligy předčili jen slavní Oscar Robertson, Wilt Chamberlain a Larry Bird.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/nba-golden-state-warriors-zraneni-dangelo-russell-stephen-curry-zraneni_1911171642_mim"/>
      </related>
      <p>Střelecky se přitom řecký basketbalista trápil a proměnil jen devět z 27 střel. V počtu finálních přihrávek ale ve své sedmé sezoně v lize dosáhl na osobní rekord. „Když mi to nepadalo, snažil jsem se nacházet spoluhráče. Udělal jsem ale jen půlku práce, to oni se trefovali,“ řekl Adetokunbo.</p>
      <p>Nejlepším střelcem Bucks byl s 30 body Eric Bledsoe. Na druhé straně si připsal druhý start v sezoně hvězdný Carmelo Anthony a nasbíral 18 bodů, 7 doskoků a 4 asistence. Z kádru Blazers se střelecky nejvýrazněji prosadil C.J. McCollum, autor 37 bodů včetně pěti trojek.</p>
      <p>„Nepředvedli jsme špatný výkon. Ve výsledku jsme nestačili, ale jdeme správným směrem,“ prohlásil McCollum, jehož týmu patří s pěti výhrami až předposlední místo v Západní konferenci.</p>
      <p><b>Výsledky NBA:<br/></b>Milwaukee - Portland 137:129, Phoenix - New Orleans 121:124.</p>
      <p>
        <b>Janis Adetokunbo řádil proti Portlandu a zaznamenal triple double:</b>
      </p>
      <figure>
        <iframe data-src="https://twitter.com/Bucks/status/1197729496742453249?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/basketbal-nba-tomas-satoransky-chicago-bulls-priprava_1911211310_and"/>
        <a href="https://www.irozhlas.cz/sport/ostatni-sporty/basketbal-nba-tomas-satoransky-chicago-bulls-detroit-pistons-luka-doncic-james_1911211025_and"/>
        <a href="https://www.irozhlas.cz/sport/ostatni-sporty/nba-basketbal-tomas-satoransky-chicago-bulls-krize-sezona_1911191612_mim"/>
      </related>
    </article>
  </body>
</html>