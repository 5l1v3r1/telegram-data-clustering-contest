<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/22/latin-american-protests-in-colombia-hundreds-of-thousands-take-to-the-streets?utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-22T09:15:22+00:00"/>
    <meta property="og:title" content="اعتراض‌های آمریکای لاتین به کلمبیا کشیده شد"/>
    <meta property="og:description" content="صدها هزار کلمبیایی روز پنجشنبه ۳۰ آبان، در اعتراض به سیاست‌های ایوان دوکه، رئیس جمهور این کشور که تتها ۱۸ ماه است، قدرت را در اختیار دارد، به خیابان‌ها آمدند."/>
  </head>
  <body>
    <article>
      <h1>اعتراض‌های آمریکای لاتین به کلمبیا کشیده شد</h1>
      <address><time datetime="2019-11-22T09:15:22+00:00">22 Nov 2019, 09:15</time> by <a rel="author">یورونیوز فارسی </a></address>
      <p>صدها هزار کلمبیایی روز پنجشنبه ۳۰ آبان، در اعتراض به سیاست‌های ایوان دوکه، رئیس جمهور این کشور که تنها ۱۸ ماه است قدرت را در اختیار دارد، به خیابان‌ها آمدند.</p>
      <p>اعضای اتحادیه‌های کلمبیا، گروه‌های دانشجویی، بومیان، سازمان‌های محیط زیست و سایر معترضان با محکوم کردن سیاست‌های دولت راستگرای دوکه، علیه شایعات درباره برنامه اصلاحات اقتصادی دولت دست به اعتراض زدند. در شهر کالی که سومین شهر بزرگ این کشور است، از ساعت هفت بعد از ظهر قوانین منع رفت و آمد برقرار بود.</p>
      <p>به گزارش رویترز غیر از موضوعات اقتصادی، برخی از اعتراض‌ها به انفعال دولت برای جلوگیری از قتل صدها کنشگر حقوق بشر و فساد در دانشگاه‌ها متمرکز بود.</p>
      <blockquote>کلمبیایی‌ها امروز صحبت کردند. ما صدای آن‌ها را شنیدیم. این دولت پرچمدار اصلی گفت‌وگوی اجتماعی بوده است<cite>ایوان دوکه <br/>رئیس جمهوری کلمبیا</cite></blockquote>
      <p>عصر روز گذشته، رئیس جمهوری کلمبیا تاکید کرد که صدای معترضان را شنیده است اما به درخواست آن‌ها برای گفت‌وگوی مستقیم پاسخ نداد.</p>
      <p>ایوان دوکه گفت: «کلمبیایی‌ها امروز صحبت کردند. ما صدای آن‌ها را شنیدیم. این دولت پرچمدار اصلی گفت‌وگوی اجتماعی بوده است.»</p>
      <figure>
        <img src="https://static.euronews.com/articles/stories/04/31/49/82/808x539_cmsv2_d0202828-3719-5f94-96b9-540822cc9dab-4314982.jpg"/>
      </figure>
      <p>طبق گزارش رویترز، پلیس در چندین شهر از جمله بوگوتا پایتخت کلمبیا با گاز اشک آور معترضان را متفرق کرد.</p>
      <p>طبق گفته مقام‌های کلمبیا، معترضان در پایتخت راه‌ها را مسدود کردند به ۶۴ ایستگاه حمل و نقل عمومی آسیب زدند.</p>
      <p>براساس این گزارش، عصر روز گذشته، معترضان نقاب دار سطل‌های زباله را به آتش کشیدند و از حضور نیروهای آتش‌نشانی در محل جلوگیری کردند.</p>
      <p>افرادی که این تظاهرات را سازماندهی کرده‌ بودند به خبرگزاری فرانسه گفتند که بیش از یک میلیون نفر در سراسر کشور راهپیمایی کردند.</p>
      <p>با این حال نانسی پاتریشیا گوتیرز، وزیر کشور کلمبیا شمار معترضان را ۲۰۷ هزار نفر برآورد کرد و افزود: «به‌طور کلی شرکت‌کنندگان به‌طور آرام و صلح آمیز راهپیمایی کردند.» وی در عین حال رفتار «خرابکارانه» برخی افراد را محکوم کرد.</p>
      <p>طبق گزارش خبرگزاری فرانسه به نقل از مقام‌های کلمبیایی، دست‌کم ۴۲ شهروند و ۳۷ پلیس در این تظاهرات زخمی و ۳۶ نفر نیز در سراسر کشور بازداشت شدند.</p>
      <p>اعتراض‌ها در کلمبیا در حالی آغاز شد که از اکتبر گذشته تا کنون تظاهرات و اعتراض‌ها در چند کشور آمریکای لاتین از جمله شیلی و بولیوی در جریان است.</p>
      <figure>
        <img src="https://static.euronews.com/articles/stories/04/31/48/26/808x539_cmsv2_7a8a0674-935b-5805-b38c-204e704762f1-4314826.jpg"/>
        <figcaption>REUTERS/Luisa Gonzalez</figcaption>
      </figure>
      <figure>
        <img src="https://static.euronews.com/articles/stories/04/31/49/82/808x539_cmsv2_b1914281-c46d-531a-a9f2-a95474a3f1a2-4314982.jpg"/>
      </figure>
    </article>
  </body>
</html>