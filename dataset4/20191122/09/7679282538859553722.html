<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-maharashtra-crisis-chorus-for-uddhav-thackeray-as-maharashtra-chief-minister-in-shivsena-meeting-2862588.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-22T09:10:01+00:00"/>
    <meta property="og:title" content="महाराष्ट्र में सरकार गठन के लिए शिवसेना की बैठक, विधायकों ने कहा- उद्धव ठाकरे ही हों CM"/>
    <meta property="og:description" content="महाराष्ट्र में सरकार बनाने की कोशिशों के बीच शिवसेना की बैठक में विधायकों ने पार्टी प्रमुख उद्धव ठाकरे को मुख्यमंत्री बनाए जाने की मांग की। उद्धव ठाकरे के नेतृत्व में यह बैठक मातोश्री में..."/>
  </head>
  <body>
    <article>
      <h1>महाराष्ट्र में सरकार गठन के लिए शिवसेना की बैठक, विधायकों ने कहा- उद्धव ठाकरे ही हों CM</h1>
      <address><time datetime="2019-11-22T09:10:01+00:00">22 Nov 2019, 09:10</time> by <a rel="author">स्वपनिल रावल, हिन्दुस्तान टाइम्स, मुंबई</a></address>
      <p>महाराष्ट्र में सरकार बनाने की कोशिशों के बीच शिवसेना की बैठक में विधायकों ने पार्टी प्रमुख उद्धव ठाकरे को मुख्यमंत्री बनाए जाने की मांग की। उद्धव ठाकरे के नेतृत्व में यह बैठक मातोश्री में हुई। </p>
      <p>विधायकों की बैठक के बाद पार्टी के एक विधायक प्रताप सारनिक ने कहा कि सभी विधायकों ने मांग की है कि सरकार में पार्टी का नेतृत्व उद्धव ठाकरे ही करें। एक अन्य विधायक उदय सावंत ने कहा कि हमने सरकार बनाने को लेकर लिए जाने वाले सभी फैसले लेने की छूट उद्धव ठाकरे को दी है। हालांकि, उद्धव ठाकरे ने अभी तक कोई फैसला नहीं लिया है।</p>
      <p>शिवसेना के वरिष्ठ नेता एकनाथ शिंदे को भी मुख्यमंत्री पद की रेस में माना जा रहा है। विधायक सावंत ने कहा कि सभी विधायकों को मुंबई में ही रुकने को कहा गया है।</p>
      <p>वहीं, इससे पहले कांग्रेस नेता माणिकराव ठाकरे ने शुक्रवार को कहा कि महाराष्ट्र का अगला मुख्यमंत्री शिवसेना का होगा और शरद पवार के नेतृत्व वाली राकांपा ने सरकार गठन पर राज्यस्तरीय बैठकों में इस पद की मांग नहीं की है।</p>
      <p>सूत्रों ने भाषा को बताया है कि मुख्यमंत्री पद पांच साल के लिए शिवसेना को दिया जा सकता है। ठाकरे ने कहा कि शिवसेना, कांग्रेस और राकांपा के नेता कुछ लंबित मामलों को स्पष्ट करने के लिए शुक्रवार को बाद में साथ में बैठेंगे और सरकार गठन का दावा करने के लिए राज्यपाल भगत सिंह कोश्यारी से मिलने के समय को लेकर फैसला लेंगे।</p>
    </article>
  </body>
</html>