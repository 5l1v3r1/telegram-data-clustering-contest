<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/entertainment/harrison-ford-intr-un-serial-despre-procesul-in-care-a-fost-implicat-scriitorul-michael-peterson-1922400822332019110919177254"/>
    <meta property="og:site_name" content="News.ro"/>
    <meta property="article:published_time" content="2019-11-22T09:08:33+00:00"/>
    <meta property="og:title" content="Harrison Ford, într-un serial despre procesul în care a fost implicat scriitorul Michael Peterson"/>
    <meta property="og:description" content="Actorul Harrison Ford va juca în adaptarea „The Staircase”, serialul care documentează procesul scriitorului american Michael Peterson acuzat pentru uciderea soţiei lui în 2001, informează Variety."/>
  </head>
  <body>
    <article>
      <h1>Harrison Ford, într-un serial despre procesul în care a fost implicat scriitorul Michael Peterson</h1>
      <address><time datetime="2019-11-22T09:08:33+00:00">22 Nov 2019, 09:08</time> by <a rel="author">Patricia Marinescu</a></address>
      <p>
        <b>Actorul Harrison Ford va juca în adaptarea „The Staircase”, serialul care documentează procesul scriitorului american Michael Peterson acuzat pentru uciderea soţiei lui în 2001, informează Variety.</b>
      </p>
      <p>Pe lângă rolul pricipal, care va fi primul pentru Ford într-un serial, el va fi şi producător executiv. Antonio Campos va scrie scenariul şi va fi, de asemenea, producător executiv.</p>
      <p>Serialul documentar, realizat de francezul Jean-Xavier de Lestrade, a fost lansat în 2004. El a fost actualizat cu informaţii în anii următori. Netflix a lansat cele 13 episoade în 2018.</p>
      <p>Michael Peterson a susţinut că soţia lui a murit după ce a căzut pe scările din casa lor, însă poliţia l-a suspectat că a lovit-o şi a făcut ca moartea ei să pară un accident.</p>
      <p>Serialul adaptat este o producţie Annapurna Television.</p>
      <p>Harrison Ford a mai avut roluri în producţii de televiziune. El a apărut în „The Virginian”, „The F.B.I.” şi „Gunsmoke” înainte de a se concentra pe cariera în film.</p>
      <p>Pe lângă rolurile din lungmetrajele francizelor „Star Wars” şi „Indiana Jones”, el e cunoscut din filme ca „Witness” (1985), pentru care a primit o nominalizare la Oscar, „The Fugitive”, „Blade Runner”, „Clear and Present Danger”, „Patriot Games”, „Air Force One” şi „The Mosquito Coast”.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>