<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilgiornaledivicenza.it/territori/vicenza/farmaci-e-sostanze-dopanti-indagate-38-persone-1.7793436"/>
    <meta property="og:site_name" content="IL GIORNALE DI VICENZA"/>
    <meta property="article:published_time" content="2019-11-22T09:25:56+00:00"/>
    <meta property="og:title" content="Farmaci e sostanze dopanti: indagate 38 persone"/>
    <meta property="og:description" content="."/>
  </head>
  <body>
    <article>
      <h1>Farmaci e sostanze <br/>dopanti: indagate <br/>38 persone</h1>
      <address>
        <time datetime="2019-11-22T09:25:56+00:00">22 Nov 2019, 09:25</time>
      </address>
      <p>Sono 38 le persone indagate nell’ambito di una indagine del Nas di Firenze finalizzata al contrasto del traffico/consumo illecito di sostanze e/o farmaci ad azione dopante.</p>
      <p>Le indagini sono partite dal sequestro, presso un ufficio postale di Figline Valdarno, di un plico, proveniente dalla Polonia, contenente sostanze vietate per doping, anche ad azione stupefacente. La successiva perquisizione eseguita a carico del destinatario del pacco, un personal trainer che esercitava la professione in alcune palestre della provincia di Firenze, ha consentito il sequestro di ulteriori numerose compresse e fiale di sostanze analoghe (in particolare sono state rinvenute 15 fiale di farmaco dopante, a base della sostanza stupefacente nandrolone, di provenienza estera (India) e prive di autorizzazione all’immissione in commercio nel territorio dello Stato Italiano).</p>
      <p>In seguito è stato individuato un soggetto dimorante nella provincia di Torino, gestore di fatto di una rete distributiva illegale di sostanze vietate per doping, in grado di smerciarle su gran parte del territorio nazionale, attraverso la vendita ad una consolidata rete clientelare composta da <b>36 persone tra<br/>frequentatori di palestre e bodybuilders amatoriali,</b> tutti denunciati all’Autorità Giudiziaria per ricettazione, per aver acquistato sostanze ad azione dopante di provenienza illecita.</p>
      <p>Nei giorni scorsi, un anno dopo dall’inizio delle indagini, è scattata l’operazione che ha interessato diverse regioni d’Italia: 150 militari del comando carabinieri per la Tutela della salute e dell’Arma territoriale, nelle province di Bergamo, Bologna, Brescia, Catanzaro, Como, Cremona, Cuneo, Ferrara, Latina, Messina, Padova, Palermo, Pisa, Roma, Savona, Siracusa, Terni, Torino, Trapani, Udine, Vibo Valentia e <b>Vicenza</b> hanno eseguito 36 decreti di perquisizione locale e personale, che hanno portato al sequestro di <b>3.719 compresse e 604 fiale di farmaci/sostanze anabolizzanti (steroidi, ormoni, estrogeni, eritropoietina, nandrolone) per un valore di 35.000 euro, che si aggiungono alle quasi 500 unità già sequestrate nel corso delle indagini.</b></p>
    </article>
  </body>
</html>