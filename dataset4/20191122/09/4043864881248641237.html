<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/22/7232720/"/>
    <meta property="og:site_name" content="Українська правда"/>
    <meta property="article:published_time" content="2019-11-22T09:52:29+00:00"/>
    <meta property="og:title" content="В Антарктиці запалять свічки на вшанування жертв Голодомору"/>
    <meta property="og:description" content="Учасники української антарктичної експедиції на станції “Академік Вернадський” запалять 12 свічок на вшанування жертв Голодомору."/>
  </head>
  <body>
    <article>
      <h1>В Антарктиці запалять свічки на вшанування жертв Голодомору</h1>
      <address>
        <time datetime="2019-11-22T09:52:29+00:00">22 Nov 2019, 09:52</time>
      </address>
      <p>Учасники української антарктичної експедиції на станції "Академік Вернадський" запалять 12 свічок на вшанування жертв Голодомору.</p>
      <p><b>Джерело:</b> <a href="http://uac.gov.ua/na-stanci%d1%97-akademik-vernadskij-zapalyat-12-svichok-na-vshanuvannya-zhertv-golodomoru/">сайт</a> Національного антарктичного наукового центру,<a href="https://kyivcity.gov.ua/news/News_23_listopada_vidbudutsya_zhalobni_zakhodi_pominalni_panakhidi_rekviyemi_ta_traditsiyna_aktsiya_zasviti_svichku_do_dnya_pamyati_zhertv_golodomoriv/"> КМДА</a></p>
      <p><b>Деталі:</b> Всеукраїнська акція "Запали свічку" пройде і за 15 тисяч кілометрів від Києва, на антарктичній станції "Академік Вернадський".  Цієї суботи 12 полярників – команда 24-ої української антарктичної експедиції – збереться разом і запалить 12 свічок, згадуючи понад 7 мільйонів українців, які в 1932-1933 рр. загинули від штучного голоду, влаштованого комуністичним сталінським режимом.</p>
      <p>За словами начальника станції Ігора Дикого, команда полярників вирішила провести цю жалобну акцію не за місцевим часом, а за київським, разом з усією Україною. Отже, з огляду на різницю в часі, полярники запалять свічки, коли в цій частині крижаного континенту буде 11-та година ранку.</p>
      <p>До Дня пам’яті жертв голодоморів, який відзначають щороку в четверту суботу листопада, жалобні заходи відбудуться й у столиці: поминальні панахиди, реквієми, тематичні виставки та традиційна акція "Засвіти свічку".</p>
      <p>Офіційні жалобні заходи за участю представників органів державної влади, органів місцевого самоврядування, громадськості, духовенства, іноземних гостей відбудуться на території Національного музею "Меморіал жертв Голодомору" (вул. Лаврська, 3).</p>
      <p>Цього дня о 16:00 буде оголошено хвилину мовчання на вшанування пам’яті жертв голодоморів, а також проведено загальноукраїнську акцію "Засвіти свічку". У цей час кожен охочий може долучитися до вшанування загиблих співвітчизників та встановити свічку на підвіконні.</p>
      <p>Цієї суботи на території Києва приспустять державний прапор України. Також обмежать проведення заходів розважального змісту та внесуть зміни до програм комунальних засобів масової інформації.</p>
      <p>
        <b>Довідково:</b>
      </p>
      <p>Голодомор – це геноцид українського народу, вчинений комуністичним тоталітарним режимом з наміром знищити цілком чи частково українську національну групу. Ця кваліфікація випливає із Конвенції ООН від 9 грудня 1948 року "Про запобігання злочину геноциду і покарання за нього" та Закону України "Про Голодомор 1932–1933 років в Україні" від 28 листопада 2006 року.</p>
      <p>Всесоюзна комуністична парія (більшовиків) та уряд СРСР у 1932-1933 роках організували штучний голод на території Української РСР та Кубані. Щоб унеможливити супротив українців становленню й утвердженню комуністичного тоталітарного режиму, восени 1932 року комуністи розпочали спеціальну каральну операцію – масовий штучний голод.</p>
      <p>Унаслідок умисного утворення умов, несумісних із життям, за кілька місяців у 1932-1933 роках в Україні загинули мільйони людей.</p>
      <p>Традиційно, в четверту суботу листопада, о 16:00, пам’ять про понад 7 мільйонів українців, вбитих під час геноциду, вшановують хвилиною мовчання та запаленням свічок. Традицію запалювати свічки у вікні своїх будинків, так звану акцію "Свічка у вікні", запропонував дослідник Голодомору Джеймс Мейс.</p>
      <footer>Українська правда</footer>
      <related>
        <a href="https://www.pravda.com.ua/news/2019/11/19/7232426/"/>
        <a href="https://www.pravda.com.ua/news/2019/10/30/7230437/"/>
        <a href="https://www.eurointegration.com.ua/news/2019/10/28/7102345/"/>
      </related>
    </article>
  </body>
</html>