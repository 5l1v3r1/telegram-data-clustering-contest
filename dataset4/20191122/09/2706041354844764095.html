<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220767/slovaci-urobili-vyznamny-krok-k-postupu-medzi-svetovu-elitu-to-uz-bola-taka-ceresnicka-na-torte"/>
    <meta property="og:site_name" content="Športky.sk"/>
    <meta property="article:published_time" content="2019-11-22T09:00:00+00:00"/>
    <meta property="og:title" content="Slováci urobili významný krok k postupu medzi svetovú elitu: To už bola taká čerešnička na torte"/>
    <meta property="og:description" content="BRATISLAVA 22. novembra (SITA) - Slovenská reprezentácia v sledge hokeji urobila významný krok k vytúženému postupu medzi svetovú elitu, keď na turnaji B-kategórie majstrovstiev sveta v nemeckom ..."/>
  </head>
  <body>
    <article>
      <h1>Slováci urobili významný krok k postupu medzi svetovú elitu: To už bola taká čerešnička na torte</h1>
      <address>
        <time datetime="2019-11-22T09:00:00+00:00">22 Nov 2019, 09:00</time>
      </address>
      <p>BRATISLAVA 22. novembra (SITA) - Slovenská reprezentácia v sledge hokeji urobila významný krok k vytúženému postupu medzi svetovú elitu, keď na turnaji B-kategórie majstrovstiev sveta v nemeckom Berlíne vo štvrtok večer zdolala domáci výber 2:1 po predĺžení. Tím vedený trénerom Radoslavom Bielečkom je po štyroch zápasoch na turnaji na druhom mieste za suverénnym Ruskom. Slováci doteraz nazbierali osem bodov, keď okrem Nemcov zdolali aj Britov a Číňanov.</p>
      <p><i><b>"Nebolo to jednoduché. Cítili sme nervozitu pred zápasom. Predsa len bol to zápas o všetko - takže bolo potrebné sa maximálne sústrediť. Veľmi náročná bola najmä prvá tretina, ale potom sme začali hrať našu hru. Vyrovnanie v závere druhej nás nakoplo a v tretej už Nemci nedokázali nájsť recept na našu hru. Ja som to mohol rozhodnúť skôr, mal som dva nájazdy, ale som rád, že chalani to zvládli v predĺžení,"</b></i> zhodnotil kapitán výberu SR Marián Ligda.</p>
      <p>Slovenskí reprezentanti na spečatenie postupu potrebujú v piatok zdolať Poliakov (hrá sa o 15.00 h) za tri body, v takom prípade nemusia hľadieť na ďalšie piatkové zápasy. Ak by v piatok Slováci stratili bod, museli by sa spoliehať na akékoľvek zaváhanie Nemcov v súboji s favorizovanými Rusmi.</p>
      <figure>
        <img src="https://sportky.zoznam.sk/cacheImg/obr/1200px/sledge-hokej-slovenski-reprezentanti-530805.jpg"/>
        <figcaption>Slovenskí reprezentanti v sledge hokeji<cite><b>Zdroj:</b> spv.sk</cite></figcaption>
      </figure>
      <p>Slováci do štvrtkového stretnutia nevstúpili najšťastnejšie, keď už v 6. min skóroval domáci Bas Disveld. V druhej časti hry sa však reprezentanti SR dočkali vyrovnania, úspešným strelcom bol Martin Joppa. Keďže v riadnom hracom čase už žiadny ďalší zásah nepadol, na rad prišlo predĺženie. V ňom zariadil cenné slovenské víťazstvo Miloš Večerek. <i><b>"Zápas bol presne taký, ako sme čakali, že sa nikto nehrnul do útoku. Aj po tom hlúpom góle sme stále hrali svoju hru, dobre sme napádali, dostávali sme sa do šancí a vedeli sme, že to tam musí padnúť. Našťastie sa nám podarilo vyrovnať v poslednej sekunde druhej tretiny a ten gól v predĺžení, to už bola taká čerešnička na torte,"</b></i> poznamenal Martin Joppa, ktorý podľa oficiálneho webu Slovenského paralympijského výboru (SPV) strelil aj druhý slovenský gól, no v oficiálnom zápise je jeho autorom Večerek.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FSlovenskyParalympijskyVybor%2Fvideos%2F1754320904701858%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <p><i><b>"Dostali sme nešťastný gól, potom sa nám nedarilo, ale nakoniec sa šťastie na našu stranu preklopilo, keď sme v úplnom závere druhej tretiny vyrovnali. A v tretej tretine sme boli jednoznačne lepší. A súpera sme k ničomu nepustili. Som šťastný, dosiahli sme fantastickú vec a dúfam, že zajtra to úspešne zvládneme s Poľskom a potom to oslávime,"</b></i> poznamenal po zápase kouč Radoslav Bielečka.</p>
      <p><u>Turnaj B-kategórie majstrovstiev sveta v sledge hokeji - Berlín (Nem.) - štvrtok</u><br/><br/><b>Nemecko - Slovensko 1:2 po predĺžení (1:0, 0:1, 0:0 - 0:1)<br/><br/>Góly: </b>6. Disveld - 16. Joppa, 46. Večerek<br/><br/><b>Vylúčení:</b> 3:1 na 2 min, presilovky a oslabenia: 0:0, rozhodovali: Germany-Wald (USA) - Nittylä (Fín.), Sós (Maď.)<br/><br/><b>Zostava SR:</b> Lepáček - Kaščák, Štít, Ferenčík - Ligda, Fojtík, Korman, Joppa, Rauš, Stašák, Večerek, Turic</p>
      <footer><b>Zdroj:</b> SITA<br/><b>Foto:</b> spv.sk; Video: spv.sk</footer>
    </article>
  </body>
</html>