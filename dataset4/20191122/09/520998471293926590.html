<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/bukovina/na-bukovini-kontrabandisti-namagalisya-pereyihati-prikordonnikiv-avtomobilem-380679"/>
    <meta property="og:site_name" content="Погляд"/>
    <meta property="article:published_time" content="2019-11-22T09:14:00+00:00"/>
    <meta property="og:title" content="На Буковині контрабандисти намагалися переїхати прикордонників автомобілем"/>
    <meta property="og:description" content="На Буковині люди, які перевозили контрабанду, намагалися переїхати прикордонників автівкою"/>
  </head>
  <body>
    <article>
      <h1>На Буковині контрабандисти намагалися переїхати прикордонників автомобілем</h1>
      <h2>Прикордонникам довелося застосувати зброю</h2>
      <address>
        <time datetime="2019-11-22T09:14:00+00:00">22 Nov 2019, 09:14</time>
      </address>
      <p>21 листопада 2019 року у Чернівецькій області близько 23-ї години поблизу н.п. Гвіздівці, що в Сокирянському районі, прикордонний наряд виявив факт незаконного переміщення групою осіб тютюнових виробів через державний кордон з Молдови в Україну та завантаження їх в транспортні засоби іноземної реєстрації. Про це йдеться на сторінці Західного регіонального управління Держприкордонслужби України-Західний кордон у Facebook.</p>
      <p>Порушники, помітивши прикордонників та зрозумівши, що їх наміри викриті, вдалися до втечі на автівках. Під час спроби затримання втікачі проігнорували законні вимоги наряду зупинитися та спрямували один транспортний засіб на прикордонників, чим створили явну загрозу їх життю та здоров’ю.</p>
      <p>Діючи у відповідності до законодавства охоронці кордону застосували зброю, адже попереджувальні постріли також не зупинили порушників. У подальшому транспортний засіб прослідував у напрямку населеного пункту Гвіздівці.Про дану ситуацію прикордонники негайно поінформували представників правоохоронних органів Чернівецької області та прикордонної поліції Республіки Молдова. Крім того, до Національної поліції у Чернівецькій області направлено повідомлення про вчинення кримінального правопорушення за ознаками, передбаченими ст.ст. 342, 345 Кримінального кодексу України, та до ГУ ДФС у Чернівецькій області за ст. 204 Кримінального кодексу України.</p>
      <p>Невдовзі від чергового підрозділу поліції отримано інформацію, що в центральну районну лікарню звернулися 3 цивільні особи з вогнепальними пораненнями.</p>
      <p>Для з’ясування всіх обставин цієї події на ділянку Чернівецького прикордонного загону вибув Голова Державної прикордонної служби України Сергій Дейнеко. Наразі у взаємодії з іншими правоохоронними органами встановлюється коло всіх осіб правопорушників та проводиться подальша перевірка.</p>
      <related>
        <h4>Схожі записи</h4>
        <a href="https://pogliad.ua/news/bukovina/bukovinec-pozbuvsya-avtomobilya-cherez-sprobu-perevezti-cigarki-za-kordon-377079"/>
        <a href="https://pogliad.ua/news/crime/na-bukovinskomu-kordoni-zatrimali-avtivku-vschent-zapakovanu-cigarkami-124597"/>
        <a href="https://pogliad.ua/news/bukovina/dbr-rozsliduvatime-strilyaninu-na-bukovinsko-moldavskomu-kordoni-380707"/>
        <a href="https://pogliad.ua/news/bukovina/na-bukovini-prikordonniki-znayshli-shovok-kontrabandistiv-378858"/>
      </related>
    </article>
  </body>
</html>