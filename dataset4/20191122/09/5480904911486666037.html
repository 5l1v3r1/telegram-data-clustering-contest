<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/microsoft-obdrzel-licenci-na-dodavky-softwaru-firme-huawei/1823963?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T09:40:00+00:00"/>
    <meta property="og:title" content="Microsoft obdržel licenci na dodávky softwaru firmě Huawei"/>
    <meta property="og:description" content="Seattle (USA) - Americký softwarový gigant Microsoft obdržel od vlády Spojených států licenci na dodávky softwaru čínskému výrobci telekomunikačních zařízení Huawei Technologies. Oznámila to firma. Washington v květnu zařadil Huawei na černou listinu, což znamená, že americké podniky potřebují zvláštní povolení, pokud chtějí této čínské firmě dodávat své produkty."/>
  </head>
  <body>
    <article>
      <h1>Microsoft obdržel licenci na dodávky softwaru firmě Huawei</h1>
      <address><time datetime="2019-11-22T09:40:00+00:00">22 Nov 2019, 09:40</time> by <a rel="author" href="http://www.ctk.cz/" target="_blank">ČTK</a></address>
      <p>Seattle (USA) - Americký softwarový gigant Microsoft obdržel od vlády Spojených států licenci na dodávky softwaru čínskému výrobci telekomunikačních zařízení Huawei Technologies. Oznámila to firma. Washington v květnu zařadil Huawei na černou listinu, což znamená, že americké podniky potřebují zvláštní povolení, pokud chtějí této čínské firmě dodávat své produkty.</p>
      <p>"Americké ministerstvo obchodu 20. listopadu schválilo žádost Microsoftu o licenci na vývoz sériového softwaru firmě Huawei," sdělil agentuře Reuters mluvčí Microsoftu.</p>
      <p>Ministerstvo tento týden potvrdilo, že začalo udělovat některým firmám omezené licence pro obchodování s Huawei. V pondělí resort potřetí prodloužil takzvanou dočasnou všeobecnou licenci, která umožňuje limitované obchodování s Huawei, bez něhož se neobejdou operátoři provozující komunikační sítě na americkém venkově.</p>
      <p>Čínský technologický gigant, který je zároveň druhým největším výrobcem chytrých telefonů na světě, čeká především na to, zda licenci dostane Google, který by pak mohl dodávat svůj operační systém Android a aplikace do nových přístrojů Huawei.</p>
      <p>Spojené státy čínskou firmu obviňují z krádeží technologií a špionáže pro Peking, což Huawei popírá. Washington společnost také vyloučil z budování mobilních sítí páté generace (5G) a ke stejnému postupu vybízí i své spojence.</p>
    </article>
  </body>
</html>