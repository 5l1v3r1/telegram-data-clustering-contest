<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/politikh/story/1031516/xamos-sti-voyli-mitsotakis-eisai-pali-adiavastos-tsipras-eisai-pseytis-kai-deilos"/>
    <meta property="og:site_name" content="Newsbomb"/>
    <meta property="article:published_time" content="2019-11-22T09:48:32+00:00"/>
    <meta property="og:title" content="Χαμός στη Βουλή - Μητσοτάκης: Είσαι πάλι αδιάβαστος - Τσίπρας: Είσαι ψεύτης και δειλός"/>
    <meta property="og:description" content="Άγρια κόντρα μεταξύ του πρωθυπουργού και του αρχηγού της αξιωματικής αντιπολίτευσης - «Ξέφυγε» η κουβέντα με τους δύο πολιτικούς να εξαπολύουν ακόμα και επιθέσεις επί προσωπικού"/>
  </head>
  <body>
    <article>
      <h1>Χαμός στη Βουλή - Μητσοτάκης: Είσαι πάλι αδιάβαστος - Τσίπρας: Είσαι ψεύτης και δειλός</h1>
      <h2>Άγρια κόντρα μεταξύ του πρωθυπουργού και του αρχηγού της αξιωματικής αντιπολίτευσης - «Ξέφυγε» η κουβέντα με τους δύο πολιτικούς να εξαπολύουν ακόμα και επιθέσεις επί προσωπικού</h2>
      <address><time datetime="2019-11-22T09:48:32+00:00">22 Nov 2019, 09:48</time> by <a rel="author">Newsroom</a></address>
      <p>Στην Ολομέλεια της Βουλής για την «Ώρα του Πρωθυπουργού» προσήλθε σήμερα ο κ. Κυριάκος Μητσοτάκης προκειμένου να απαντήσει σε επίκαιρες ερωτήσεις που έχουν καταθέσει οι Αλέξης Τσίπρας και Φώφη Γεννηματά.<br/><br/>Η συζήτηση διεξήχθη σε πολύ υψηλούς τόνους με τον πρωθυπουργό και τον πρόεδρο του ΣΥΡΙΖΑ να εξαπολύουν σφοδρά πυρά, ακόμα και επιθέσεις με προσωπικούς χαρακτηρισμούς.</p>
      <p>Στο βήμα του κοινοβουλίου ανέβηκε λίγο μετά τις 10:00 το πρωί ο αρχηγός της αξιωματικής αντιπολίτευσης, Αλέξης Τσίπρας, ο οποίος ξεκίνησε σε υψηλούς τόνους την τοποθέτησή του.</p>
      <p>Ο αρχηγός της αξιωματικής αντιπολίτευσης ξεκίνησε την ομιλία του σφοδρά πυρά κατά του πρωθυπουργού λέγοντας: «Την τελευταία φορά που βρεθήκαμε εδώ με αποκαλέσατε ψεύτη», είπε ο πρώην πρωθυπουργός και πρόσθεσε: «Αποδείχθηκε ότι ο ψεύτης είστε εσείς. Είσαστε και ψεύτης και δειλός».</p>
      <p>Ο κ. Τσίπρας κατηγόρησε την κυβέρνηση για «απροκάλυπτη εύνοια» απέναντι στους δράστες οικονομικών εγκλημάτων, αλλά και για «χάρες στην παρασιτική ολιγαρχία και την επιχειρηματική ελίτ».</p>
      <p>«Τρεις μήνες μετά τις εκλογές σπεύδετε με μεγάλη ταχύτητα να κερδίσετε τον χαμένο χρόνο. Έρχεστε να επαναφέρετε την κανονικότητα της διαπλοκής, της διαφθοράς που έριξε τη χώρα στα βράχια και την οδήγησε στην χρεοκοπία και στα μνημόνια» είπε.<br/>Ο αρχηγός της αξιωματικής αντιπολίτευσης κάλεσε τον κ. Μητσοτάκη «να εξηγήσει τους λόγους για τους οποίους η κυβέρνηση νομοθετεί με τρόπο που αποδυναμώνει τη Δικαιοσύνη στον αγώνα της κατά των οικονομικών εγκλημάτων, πλήττοντας το αίσθημα της δικαιοσύνης στα μάτια των πολιτών και καθιστώντας τη χώρα διεθνή περίγελω», αλλά και να απαντήσει στους φορολογούμενους «ποιους εξηπηρετεί με αυτές τις διατάξεις».</p>
      <p>«Είναι δικαίωμά σας να αυτοδιασύρεστε στο κοινοβούλιο με θεατρινισμούς και κατηγορίες στους αντιπάλους του, αλλά δεν είναι δικαίωμά σας να προκαλείτε το κοινό περί δικαίου αίσθημα και να διασύρετε τη χώρα διεθνώς», είπε ο κ. Τσίπρας, εγκαλώντας τον Πρωθυπουργό για το γεγονός ότι «δεν ήρθε καν στην Ολομέλεια για να τοποθετηθεί στη διάρκεια της συζήτησης των νέων ποινικών κωδίκων». «Το κάνατε αυτό γιατί θέλετε να μείνετε εκτός κάδρου, να κάνουν άλλοι τη βρόμικη δουλειά» υποστήριξε και σημείωσε ότι αν δεν είχαν αναδείξει το θέμα οι Financial Times πάλι ο κ. Μητσοτάκης δεν θα ερχόταν στη Βουλή.</p>
      <h3>«Σήκωσε το γάντι» ο Μητσοτάκης: «Είσαι πάλι αδιάβαστος»</h3>
      <p>Ο πρωθυπουργός κατηγόρησε τον πρόεδρο του ΣΥΡΙΖΑ ότι δεν επιδιώκει να αξιοποιήσει τη «δυνατότητα για να συζητήσουμε νηφάλια», αλλά, σημείωσε πως θέλει «να πέσουμε σε μια παγίδα έντασης και ανταλλαγής χαρακτηρισμών. Εγώ δεν θα ακολουθήσω. Έχω μια χώρα να κυβερνήσω κι ένα λαό να ενημερώσω».</p>
      <p>Αφού παρέθεσε στοιχεία σχετικά με το πόσες φορές απάντησε ο κ. Τσίπρας στις επίκαιρες ερωτήσεις που του είχαν κατατεθεί την περίοδο που ήταν πρωθυπουργός, ο κ. Μητσοτάκης τον χαρακτήρισε «θεσμικά αδιάβαστο και πολιτικά επιπόλαιο».</p>
      <p>«Κατατέθηκαν προς εσάς 319 ερωτήσεις, απαντήσατε 11, μία κάθε 5,5 μήνες, ποσοστό 3,5%, κάτι σας θυμίζει, σας καταδιώκει αυτό το ποσοστό», είπε χαρακτηριστικά και κατηγόρησε τον αρχηγό της αξιωματικής αντιπολίτευσης για το μάκρος της ερώτησης που του κατέθεσε.</p>
      <p>Απαντώντας στα όσα σημείωσε ο κ. Τσίπρας από το βήμα της Βουλής περί «λευκών κολάρων», ο πρωθυπουργός είπε: «είναι υποκριτικό να αναμασάτε την καραμέλα των λευκών κολάρων».</p>
      <p>Παράλληλα, εξαπέλυσε βολές στον πρόεδρο του ΣΥΡΙΖΑ για τις αλλαγές στη δικαιοσύνη και την μετατροπή της δωροδοκίας «σε απλό πλημμέλημα από απλό κακούργημα. Αυτά τα κάνατε κι αυτά διορθώνουμε».</p>
    </article>
  </body>
</html>