<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nehoda-kamionu-na-dve-hodiny-uzavrela-silnici-z-hradce-na-jicin/1823962?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T09:38:00+00:00"/>
    <meta property="og:title" content="Nehoda kamionu na dvě hodiny uzavřela silnici z Hradce na Jičín"/>
    <meta property="og:description" content="Sadová (Hradecko) - Nehoda kamionu na klenickém kopci u Sadové na Hradecku dnes na více než dvě hodiny v obou směrech uzavřela hlavní silniční tah číslo 35 z Hradce Králové na Jičín a Liberec. Policie osobní auta odklonila na objížďky, nákladní auta musela čekat. ČTK to řekla mluvčí policie Iva Kormošová."/>
  </head>
  <body>
    <article>
      <h1>Nehoda kamionu na dvě hodiny uzavřela silnici z Hradce na Jičín</h1>
      <address><time datetime="2019-11-22T09:38:00+00:00">22 Nov 2019, 09:38</time> by <a rel="author" href="http://www.ctk.cz/" target="_blank">ČTK</a></address>
      <p>Sadová (Hradecko) - Nehoda kamionu na klenickém kopci u Sadové na Hradecku dnes na více než dvě hodiny v obou směrech uzavřela hlavní silniční tah číslo 35 z Hradce Králové na Jičín a Liberec. Policie osobní auta odklonila na objížďky, nákladní auta musela čekat. ČTK to řekla mluvčí policie Iva Kormošová.</p>
      <p>Řidič kamionu vyjel zhruba ve 04:30 ze silnice a zůstal stát v příkopě. Původně policie uvedla, že se pod kamionem utrhla krajnice a vůz se převrátil. Kvůli vyproštění kamionu museli policisté silnici později na více než dvě hodiny zcela uzavřít. Provoz byl obnoven zhruba v 11:00.</p>
      <p>Při nehodě nebyl nikdo zraněn. Alkohol v krvi sedmapadesátiletého řidiče policie vyloučila dechovou zkouškou. "Řidič na místě dostal pokutu 1100 korun," řekla mluvčí. Na kamionu s návěsem vznikla škoda za 165.000 korun, na komunikaci za 10.000 korun.</p>
    </article>
  </body>
</html>