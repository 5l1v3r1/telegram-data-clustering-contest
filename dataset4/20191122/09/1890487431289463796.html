<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520936-nakupni-manazeri-potvrdi-stabilizaci-ekonomiky-eurozony-ranni-zprava-z-financniho-trhu/"/>
    <meta property="og:site_name" content="KurzyCZ"/>
    <meta property="article:published_time" content="2019-11-22T09:18:42+00:00"/>
    <meta property="og:title" content="Nákupní manažeři potvrdí stabilizaci ekonomiky eurozóny (Ranní zpráva z finančního trhu)"/>
    <meta property="og:description" content="Investiční služby Komerční banky, aktuální tržní data, analýzy a komentáře."/>
  </head>
  <body>
    <article>
      <h1>Nákupní manažeři potvrdí stabilizaci ekonomiky eurozóny (Ranní zpráva z finančního trhu)</h1>
      <address><time datetime="2019-11-22T09:18:42+00:00">22 Nov 2019, 09:18</time> by <a rel="author">Investiční bankovnictví</a></address>
      <p>
        <b>Indexy nákupních manažerů v <a href="https://www.kurzy.cz/tema/eurozona/">eurozóně</a> by měly v listopadu mírně vzrůst a indikovat šanci na zlepšení vývoje evropské <a href="https://www.kurzy.cz/makroekonomika/">ekonomiky</a>. Úroveň indexů <a href="https://www.kurzy.cz/tema/pmi/">PMI</a> naznačuje pomalý růst evropské <a href="https://www.kurzy.cz/makroekonomika/">ekonomiky</a> do konce letošního roku. Dnes promluví nová guvernérka Evropské centrální banky. <a href="https://www.kurzy.cz/tema/ecb/">ECB</a> zůstává názorově rozpolcena, ukázal záznam z minulého zasedání. Nová data ukáží zpomalení růstu <a href="https://www.kurzy.cz/makroekonomika/prumysl/">průmyslu</a> v Polsku. OECD varovala před nízkým růstem světové <a href="https://www.kurzy.cz/makroekonomika/">ekonomiky</a>.</b>
      </p>
      <p>
        <b>Aktivita podniků indikuje pomalý růst <a href="https://www.kurzy.cz/makroekonomika/">ekonomiky</a></b>
      </p>
      <p><b>Hlavním „tahákem“ dnes budou předběžné výsledky <a href="https://www.kurzy.cz/tema/ism/">indexů nákupních manažerů</a> (<a href="https://www.kurzy.cz/tema/pmi/">PMI</a>) ze zemí <a href="https://www.kurzy.cz/tema/eurozona/">eurozóny</a>.</b> Od těch se všeobecně čeká v listopadu další mírné zlepšení, které by navázalo na růst subindexu objednávek. Všeobecně je aktivita ve výrobě především Německu stále slabá, ale poslední vývoj dává naději na alespoň krátkodobé zlepšení. V souhrnu aktuální úroveň <a href="https://www.kurzy.cz/tema/ism/">indexů nákupních manažerů</a> ukazuje na růst <a href="https://www.kurzy.cz/makroekonomika/hdp/">HDP</a> pomalým tempem 0,1 % v čtvrtém čtvrtletí. Ačkoliv některá rizika se v posledních týdnech snížila a například rozhodnutí o clech na automobily bylo či bude tiše odloženo, střednědobý výhled má stále mnoho otazníků. Koloritem těchto dnů jsou nahodilé kusé zprávy a spekulace týkajících se obchodních jednání  USA - Čína. <b>S projevem vystoupí nová guvernérka <a href="https://www.kurzy.cz/tema/ecb/">ECB</a>, což bude jistě sledováno, ale zásadní informace by zaznít neměly.</b></p>
      <p>
        <b>Rozpolcené vedení <a href="https://www.kurzy.cz/tema/ecb/">ECB</a></b>
      </p>
      <p><b>Záznam z minulého zasedání <a href="https://www.kurzy.cz/tema/ecb/">ECB</a> sice nepřekvapil, ale zmiňoval potřebu „vytvořit konsensus a sjednotit názor členů rady guvernérů ohledně závazku plnit inflační cíl“.</b> Jinými slovy potvrdil, že tato shoda nyní neexistuje. A právě názorově rozštěpené vedení <a href="https://www.kurzy.cz/tema/ecb/">ECB</a> je prvním oříškem pro novu šéfku <a href="https://www.kurzy.cz/tema/ecb/">ECB</a> Christine Lagard. O tom, že si tento problém velmi dobře uvědomuje, svědčí fakt, že své působení v <a href="https://www.kurzy.cz/tema/ecb/">ECB</a> začala teambuildingem.</p>
      <p><b>Filadelfský <a href="https://www.kurzy.cz/tema/fed/">Fed</a> index v listopadu potěšil nárůstem nad odhady.</b> V <a href="https://www.kurzy.cz/tema/eurozona/">eurozóně</a> pak včera v podobném gardu vzrostl index spotřebitelské důvěry za listopad. Finální údaje o <a href="https://www.kurzy.cz/makroekonomika/hdp/">HDP</a> v Německu potvrdily růst <a href="https://www.kurzy.cz/makroekonomika/">ekonomiky</a> o 0,1 % v třetím čtvrtletí a fakt, že se Německo protentokrát vyhnulo technické recesi. <b>OECD vydala novou prognózu.</b> Podle mírně sníženého odhadu by světová <a href="https://www.kurzy.cz/makroekonomika/">ekonomika</a> měla v příštím roce růst tempem 2,9 %, tedy stejně rychle jako letos. OECD opět varovala před riziky plynoucí z obchodních válek a politické nejistoty na budoucí růst. Hospodářské politiky by se tak měly snažit růst podpořit, přičemž by měly jednat rychle. Hlavní ekonomka upozornila na fakt, že faktory bránící růstu jsou do značné míry i strukturální povahy a nelze je řešit pouze expanzivní měnovou či fiskální politikou.</p>
      <p>
        <b>Polský <a href="https://www.kurzy.cz/makroekonomika/prumysl/">průmysl</a> brzdí</b>
      </p>
      <p><b>Dnešku v regionu budou dominovat opět data z Polska.</b> Po výrazném nárůstu průmyslové výroby v září se pro říjen čeká pomalejší tempo.</p>
      <p>
        <b>Polský <a href="https://www.kurzy.cz/cnb/ekonomika/prace-a-mzdy/">trh práce</a> utažený na maximum</b>
      </p>
      <p><b>Včera zveřejněná data za říjen potvrdila zastavení růstu <a href="https://www.kurzy.cz/makroekonomika/nezamestnanost/">zaměstnanosti</a> v Polsku.</b> Meziroční tempo růstu <a href="https://www.kurzy.cz/mzdy/">mezd</a> zpomalilo mírně pod očekávání na 5,9 %. <b>Záznam ze zasedání polské centrální banky ukázal, že někteří členové spatřují více znaků zhoršení ve vnější <a href="https://www.kurzy.cz/makroekonomika/">ekonomice</a>, které by se mohly negativně odrazit na výkonu polské <a href="https://www.kurzy.cz/makroekonomika/">ekonomiky</a>.</b> Třetí měsíc po sobě byl ovšem návrh na snížení sazeb zamítnut. Většina členů NBP vidí výhled domácí <a href="https://www.kurzy.cz/makroekonomika/">ekonomiky</a> jako příznivý. Polský zlotý včera lehce oslabil. V závěru dne se k oslabení přidal i maďarský forint. <a href="https://www.kurzy.cz/koruna/">Česká koruna</a> trochu posílila na 25,50 <a href="https://www.kurzy.cz/kurzy-men/aktualni/CZK-EUR/">CZK/EUR</a>, a později oslabila zpět nad 25,53 <a href="https://www.kurzy.cz/kurzy-men/aktualni/CZK-EUR/">CZK/EUR</a>.<br/>Autor: Michal Brožka</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/381169-pruzkum-mezi-nakupnimi-manazery-potvrdil-ze-i-druhe-ctvrtleti-bude-v-ceske-ekonomice-silne/"/>
        <a href="https://zpravy.kurzy.cz/354982-svetova-ekonomika-ocima-nakupnich-manazeru/"/>
        <a href="https://www.kurzy.cz/zpravy/173365-fed-naznaky-o-stabilizaci-ekonomiky-nemusi-byt-trvale/"/>
        <a href="https://www.kurzy.cz/zpravy/413185-stabilizace-cinske-ekonomiky/"/>
        <a href="https://www.kurzy.cz/tema/4516200.html"/>
        <a href="https://www.kurzy.cz/zpravy/nazory/A-V-T-30307/"/>
        <a href="https://www.kurzy.cz/zpravy/447685-silny-vykon-ceske-ekonomiky-potvrzen-2-3-2018/"/>
        <a href="https://www.kurzy.cz/zpravy/390932-duvera-v-ekonomiku-emu-by-mela-potvrdit-pokracujici-oziveni/"/>
        <a href="https://www.kurzy.cz/zpravy/123501-ochlazeni-ekonomiky-usa-potvrzeno/"/>
        <a href="https://www.kurzy.cz/zpravy/402258-polska-ekonomika-potvrdi-svou-rustovou-trajektorii/"/>
        <a href="https://www.kurzy.cz/zpravy/142427-bernanke-v-kongresu-potvrdil-zpomaleni-ekonomiky-v-letosnim-a-pristim-roce/"/>
        <a href="https://www.kurzy.cz/tema/4530758.html"/>
      </related>
    </article>
  </body>
</html>