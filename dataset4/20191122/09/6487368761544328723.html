<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/utazas/vertes-falvak/"/>
    <meta property="og:site_name" content="FEMINA"/>
    <meta property="article:published_time" content="2019-11-22T09:16:03+00:00"/>
    <meta property="og:title" content="Meseszép falucskák a Vértesben: festői völgyekben találod őket"/>
    <meta property="og:description" content="A Vértes falvai tele vannak szépséggel, és a környékük is lenyűgöző."/>
  </head>
  <body>
    <article>
      <h1>Meseszép falucskák a Vértesben: festői völgyekben találod őket</h1>
      <h2>A Vértes falvai tele vannak szépséggel, és a környékük is lenyűgöző.</h2>
      <address><time datetime="2019-11-22T09:16:03+00:00">22 Nov 2019, 09:16</time> by <a rel="author">Tamás Katalin</a></address>
      <p>A Vértes a Dunántúli-középhegység gyönyörű vidéke a Gerecse szomszédságában. A változatos terepekben, csodás kirándulóhelyekben gazdag lankák, a völgyekben megbújó falvak hamar elbűvölik a látogatókat.</p>
      <p>A hegység természeti adottsága sokrétű, élővilága pedig gazdag, így remek helyszíne a kellemes őszi és téli túráknak is, melyeket követően az ember falvaiban zavartalanul pihenhet meg.</p>
      <h3>Csodás falvak a Vértesben</h3>
      <p>A hegységet hálószerűen szövik be a túraútvonalak, amelyek mindegyike gyönyörű helyeken vezet végig: akár az Országos Kéktúrát, akár a piros, zöld vagy sárga turistautakat, tanösvényeket járja be az ember, nem fogja megbánni. Egy kis időt pedig a kis falvakra is érdemes szánni, akár egy-egy ebéd, egy nagy séta erejéig, vagy megszállva a helyi panziók, vendégházak egyikében.</p>
      <figure>
        <img src="https://kep.index.hu/1/0/3044/30441/304416/30441627_5af3e65a031364b5bad4c168bedea993_wm.jpg"/>
        <figcaption>Az Oroszlány közelében fekvő Bokod nevezetességévé vált „lebegő falva”, a Bokodi-tó horgászházai. A tavat egykor a közeli erőmű hűtőtavaként hozták létre.<cite>Országalbum/<a href="https://www.orszagalbum.hu/u/schmidt-aniko/kepek">Schmidt Anikó</a></cite></figcaption>
      </figure>
      <figure>
        <img src="https://kep.index.hu/1/0/3044/30441/304416/30441687_5a92e06627b716b37aca21ada2939f96_wm.jpg"/>
        <figcaption>Gánt neve szinte már egybeforrt <a href="https://femina.hu/utazas/gant/">egykori bauxitbányájával</a>, a település bányatelepén Bauxitbánya Múzeum is megtekinthető. A falu központja is nagyon hangulatos. Gánt nevezetessége a Gánti-barlang is, ahonnan régészeti emlékek kerültek elő, ám ez csak nemzeti parki engedéllyel látogatható.<cite>Wikipedia/<a href="https://hu.wikipedia.org/wiki/G%C3%A1nt#/media/F%C3%A1jl:HU-FE-G%C3%A1nt15.JPG">Amba</a>, Országalbum/<a href="https://www.orszagalbum.hu/u/bau/kepek">bau</a></cite></figcaption>
      </figure>
      <figure>
        <img src="https://kep.cdn.indexvas.hu/1/0/3044/30441/304416/30441691_a4dd4d063b33965ce689d663e7c0aec2_wm.jpg"/>
        <figcaption>Vértessomló német ajkú település a 18. század óta, de a környék már a római kor óta lakott. Fontos nevezetessége a határában álló Vitányvár, valamint a védett Vértessomlói-barlang, de kálváriája, több temploma, Mária-kegyképe és haranglába is van.<cite>Indafotó/<a href="http://indafoto.hu/bocifiu">bocifiu</a>, <a href="http://indafoto.hu/templomok">Templomok</a></cite></figcaption>
      </figure>
      <figure>
        <img src="https://kep.index.hu/1/0/3044/30441/304417/30441747_b53e65c8ca1672bbfc7a5338e4dd64d0_wm.jpg"/>
        <figcaption>Csákberény a Móri borvidék része az Orondi-szőlőheggyel és az Öreg-heggyel, a Mórról induló Ezerjó Borút is itt megy végig. A faluban két templom, egy vadászati és erdészeti múzeum, valamint érdekességképp egy leselejtezett budapesti metrókocsi is megtekinthető.<cite>Indafotó/<a href="http://indafoto.hu/Teteneverdle">Teteneverdle</a>, Wikipedia/<a href="https://commons.wikimedia.org/wiki/File:Cs%C3%B3kak%C5%91-Cs%C3%A1kber%C3%A9ny_-_panoramio.jpg">blatniczky</a></cite></figcaption>
      </figure>
      <figure>
        <img src="https://kep.cdn.indexvas.hu/1/0/3044/30441/304417/30441749_717faf7f9beb6058403eec1204e10cc6_wm.jpg"/>
        <figcaption>Várgesztest üdülőtelepe és villaparkja tette népszerűvé, de <a href="https://femina.hu/utazas/vargesztes/">látnivalói is</a> megérik a túrát. A településről turistaúton könnyen elérhető a gesztesi vár, valamint a Lordusznak nevezett, lourdes-i kegyhelyet idéző Mária-szentély is.<cite>Indafotó/<a href="https://indafoto.hu/bandi71">bandi71</a></cite></figcaption>
      </figure>
      <figure>
        <img src="https://kep.index.hu/1/0/3044/30441/304417/30441761_6e429a648ef3145bcd8b1b04f7407780_wm.jpg"/>
        <figcaption>Csókakő a Móri-árok szélén helyezkedik el. Vára kedvelt túracélpont, az Országos Kéktúra is érinti. A település a Móri borvidék és az Ezerjó Borút része, így a borkedvelőknek is érdemes betervezniük egy utat ide.<cite>Indafotó/<a href="http://indafoto.hu/Teteneverdle">Teteneverdle</a></cite></figcaption>
      </figure>
      <figure>
        <img src="https://kep.index.hu/1/0/3044/30441/304417/30441763_18a7d090b4445c8c33f6d4847a35f78e_wm.jpg"/>
        <figcaption>Zámoly két temploma mellett két középkori templomrommal is büszkélkedhet: az egyik a temetőben, a másik a szőlőhegyén áll. A Móri-borvidékhez és az Ezerjó Borúthoz tartozó bájos település ráadásul két költőnk, Csoóri Sándor és Csanádi Imre szülőhelye is volt.<cite>Wikipedia/<a href="https://hu.wikipedia.org/wiki/Z%C3%A1moly#/media/F%C3%A1jl:Z%C3%A1moly_utcak%C3%A9p_2016.jpg">Solymári</a></cite></figcaption>
      </figure>
      <figure>
        <img src="https://kep.index.hu/1/0/3044/30441/304417/30441789_abfde29a15b13700357d0a46e3160808_wm.jpg"/>
        <figcaption>Szár egy vonattal és autóval is jól megközelíthető település Bicske közelében, már a Gerecse szomszédságában. Amellett, hogy a túrázók kedvelt helye, egy Fellner Jakab által épített templom, egy műemléki plébániaház, a közelben pedig egy kálvária is megtekinthető.<cite>Indafotó/<a href="https://indafoto.hu/kalmang">Kálmán Gábor</a></cite></figcaption>
      </figure>
      <figure>
        <img src="https://kep.index.hu/1/0/3044/30441/304416/30441693_2837e72335a1d6bda02d02cbac56237f_wm.jpg"/>
        <figcaption>Vértesboglár jelentős német ajkú kisebbséggel bír. Központjában álló Assisi Szent Ferenc-templomát három szobor őrzi: Nepomuki Szent János, Szent Vendel és Szent Flórián szobra. A faluban emellett egy kálváriát, egy Német Nemzetiségi Tájházat és akár egy pincesort is megnézhettek.<cite>Indafotó/<a href="https://indafoto.hu/rlevente">rlevente</a></cite></figcaption>
      </figure>
      <p>
        <i>(Borító- és ajánlókép: Indafotó/<a href="http://indafoto.hu/Teteneverdle">Teteneverdle</a>.)</i>
      </p>
    </article>
  </body>
</html>