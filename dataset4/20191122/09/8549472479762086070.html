<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kvartha.com/2019/11/shehlas-death-sfi-protest-march-turns.html"/>
    <meta property="og:site_name" content="Kvatha.com"/>
    <meta property="article:published_time" content="2019-11-22T09:08:00+00:00"/>
    <meta property="og:title" content="പാമ്പുകടിയേറ്റ് അഞ്ചാം ക്ലാസ് വിദ്യാര്‍ത്ഥിനി മരിച്ച സംഭവം; എസ് എഫ് ഐ- കെ എസ് യു പ്രവര്‍ത്തകര്‍ നടത്തിയ കലക്ട്രേറ്റ് മാര്‍ച്ചിനിടെ സംഘര്‍ഷം; പ്രവര്‍ത്തകരും പോലീസും തമ്മില്‍ ഏറ്റുമുട്ടി; പ്രതിഷേധം അതിരു വിട്ടതോടെ പോലീസ് ലാത്തിവീശി; ഗേറ്റ് ചാടിക്കടന്ന പ്രവര്‍ത്തകര്‍ പോലീസുകാരെ തള്ളിമാറ്റി കലക്ട്രേറ്റിന്റെ മൂന്നാം നില വരെ ഓടിക്കയറി"/>
    <meta property="og:description" content="സുല്‍ത്താന്‍ ബത്തേരിയില്‍ അഞ്ചാം ക്ലാസ് വിദ്യാര്‍ത്ഥിനി ഷെഹ്ലWayanadu, News, Trending, Student, Death, Protesters, Politics, SFI, KSU, Kerala"/>
  </head>
  <body>
    <article>
      <h1>പാമ്പുകടിയേറ്റ് അഞ്ചാം ക്ലാസ് വിദ്യാര്‍ത്ഥിനി മരിച്ച സംഭവം; എസ് എഫ് ഐ- കെ എസ് യു പ്രവര്‍ത്തകര്‍ നടത്തിയ കലക്ട്രേറ്റ് മാര്‍ച്ചിനിടെ സംഘര്‍ഷം; പ്രവര്‍ത്തകരും പോലീസും തമ്മില്‍ ഏറ്റുമുട്ടി; പ്രതിഷേധം അതിരു വിട്ടതോടെ പോലീസ് ലാത്തിവീശി; ഗേറ്റ് ചാടിക്കടന്ന പ്രവര്‍ത്തകര്‍ പോലീസുകാരെ തള്ളിമാറ്റി കലക്ട്രേറ്റിന്റെ മൂന്നാം നില വരെ ഓടിക്കയറി</h1>
      <address><time datetime="2019-11-22T09:08:00+00:00">22 Nov 2019, 09:08</time> by <a rel="author">kvartha pre</a></address>
      <p><b>സുല്‍ത്താന്‍ ബത്തേരി: (www.kvartha.com 22.11.2019) </b>സുല്‍ത്താന്‍ ബത്തേരിയില്‍ അഞ്ചാം ക്ലാസ് വിദ്യാര്‍ത്ഥിനി ഷെഹ്ല ഷെറിന്‍ (10)പാമ്പുകടിയേറ്റ് മരിച്ച സംഭവത്തില്‍ വിദ്യാര്‍ത്ഥി സംഘടനകളുടെ ഭാഗത്തു നിന്നും കടുത്ത പ്രതിഷേധം ഉയരുന്നു. ബത്തേരി ഗവ.സര്‍വജന വൊക്കേഷണല്‍ ഹയര്‍ സെക്കന്‍ഡറി സ്‌കൂള്‍ വിദ്യാര്‍ഥിനിയാണ് ഷെഹ് ല.<br/><br/>സംഭവത്തില്‍ വയനാട് കലക്ട്രേറ്റിലേയ്ക്ക് എസ് എഫ് ഐ നടത്തിയ പ്രതിഷേധ പ്രകടനം അക്രമാസക്തമായി. പ്രതിഷേധ മാര്‍ച്ചായി എത്തി ഗേറ്റ് ചാടിക്കടന്ന പ്രവര്‍ത്തകര്‍ പോലീസുകാരെ തള്ളിമാറ്റി കലക്ട്രേറ്റിന്റെ മൂന്നാം നില വരെ ഓടിക്കയറി.</p>
      <figure>
        <img src="https://1.bp.blogspot.com/-h7ANwp8Nhy8/XdelfvnF7sI/AAAAAAABt8U/JBhQ_BmrDc05w02zA4ONLEXoX1QjvThOgCLcBGAsYHQ/s1600/Protesters.jpg"/>
      </figure>
      <p>ഇതോടെ പ്രവര്‍ത്തകരും പോലീസും തമ്മില്‍ ഏറ്റുമുട്ടി. പ്രതിഷേധം അതിരു വിട്ടതോടെ പോലീസ് ലാത്തിവീശി. ഇതോടെ പ്രവര്‍ത്തകര്‍ നിലത്ത് കുത്തിയിരുന്ന് പ്രതിഷേധിക്കുകയാണ്. ഭരണപക്ഷ അനുകൂല വിദ്യാര്‍ത്ഥി സംഘടനയായ എസ് എഫ് ഐയുടെ ഭാഗത്തു നിന്നും പോലീസ് ഇത്തരമൊരു പ്രതിഷേധ നടപടി പ്രതീക്ഷിച്ചിരുന്നില്ല. <br/><br/>പെണ്‍കുട്ടികള്‍ ഉള്‍പ്പെടെയുള്ള പ്രവര്‍ത്തകര്‍ ഇരച്ചെത്തിയതോടെ പോലീസുകാര്‍ക്ക് തടയാന്‍ കഴിഞ്ഞില്ല. കലക്ട്രേറ്റിന്റെ രണ്ടാമത്തെ ഗേറ്റുവഴി പ്രവര്‍ത്തകര്‍ അകത്തുകടക്കുകയായിരുന്നു. എന്നാല്‍ ഇവരെ തടയാന്‍ ആവശ്യത്തിന് വനിതാ പോലീസുകാര്‍ കലക്ട്രേറ്റ് പരിസരത്ത് സുരക്ഷയ്ക്കായി ഉണ്ടായിരുന്നില്ല എന്നത് പോലീസിന് തിരിച്ചടിയായി. <br/><br/>ഡി വൈ എഫ് ഐ പ്രവര്‍ത്തകരുടെ പ്രതിഷേധത്തിനു പിന്നാലെയാണ് എസ് എഫ് ഐ പ്രവര്‍ത്തകരെത്തിയത്. ജില്ലാ വിദ്യാഭ്യാസ ഡെപ്യൂട്ടി ഡയറക്ടറുടെ ഓഫീസിനു സമീപമെത്തിയ പ്രവര്‍ത്തകരെ പോലീസ് പുറത്താക്കി.<br/><br/>എസ് എഫ് ഐയുടെ പ്രതിഷേധത്തിനു പിന്നാലെയാണ് കെ എസ് യു പ്രവര്‍ത്തകരും പ്രതിഷേധവുമായെത്തിയത്. കലക്ട്രേറ്റില്‍ കടന്ന കെ എസ് യു പ്രവര്‍ത്തകര്‍ ഡി ഡി ഓഫീസിനു മുന്നില്‍ കിടന്ന് പ്രതിഷേധിച്ചു.<br/><br/>എസ് എഫ് ഐ- കെ എസ് യു സംഘടനകള്‍ക്ക് പിന്നാലെ എം എസ് എഫ് പ്രവര്‍ത്തകരും കലക്ട്രേറ്റിന് മുന്നിലേയ്ക്ക് പ്രതിഷേധവുമായി എത്തിയിട്ടുണ്ട്.<br/><br/>ബുധനാഴ്ചയാണ് അഞ്ചാം ക്ലാസ് വിദ്യാര്‍ഥിനി ഷെഹ്ല ക്ലാസ് മുറിയില്‍നിന്ന് പാമ്പുകടിച്ചതിനെ തുടര്‍ന്ന് മരിച്ചത്. കുട്ടിക്ക് യഥാസമയം ചികിത്സ ലഭ്യമാക്കാത്തതാണ് മരണത്തിന് കാരണമായത്. ഷെഹ്ലയുടെ മരണത്തില്‍ കടുത്തപ്രതിഷേധമാണ് ഉയര്‍ന്നു കൊണ്ടിരിക്കുന്നത്.</p>
      <figure>
        <iframe src="https://www.youtube.com/embed/LIkA8P_yGkc" width="560" height="315" data-service="Youtube" scrolling="no"/>
      </figure>
      <p><a href="https://play.google.com/store/apps/details?id=news.kvartha">(ശ്രദ്ധിക്കുക: ഗൾഫ് - വിനോദം - ടെക്നോളജി - സാമ്പത്തികം- പ്രധാന അറിയിപ്പുകൾ-വിദ്യാഭ്യാസം-തൊഴിൽ വിശേഷങ്ങൾ ഉൾപ്പെടെ മലയാളം വാർത്തകൾ നിങ്ങളുടെ മൊബൈലിൽ ലഭിക്കാൻ കെവാർത്തയുടെ പുതിയ ആൻഡ്രോയിഡ് ആപ്പ് ഇവിടെ ക്ലിക്ക് ചെയ്ത് ഡൗൺലോഡ് ചെയ്യുക. ഉപയോഗിക്കാനും ഷെയർ ചെയ്യാനും എളുപ്പം )</a><br/><br/>Keywords: <b>Shehla's death: SFI protest march turns violent,Wayanadu, News, Trending, Student, Death, Protesters, Politics, SFI, KSU, Kerala.</b></p>
    </article>
  </body>
</html>