<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121284/sasin-broni-marszalek-sejmu-widzialem-las-rak-wsrod-poslow-opozycji.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T09:25:00+00:00"/>
    <meta property="og:title" content="Sasin broni marszałek Sejmu: Widziałem las rąk wśród posłów opozycji"/>
    <meta property="og:description" content="– Nie działała część urządzeń do głosowania. Liczni posłowie zgłaszali trudności w głosowaniu. Sam widziałem las rąk wśród posłów Koalicji Obywatelskiej, opozycji, kiedy pani marszałek pytała, czy działa, komu nie działa to urządzenie do głosowania. W konsekwencji konieczne było zarządzenie powtórzenia tego głosowania – powiedział w Polsat News wicepremier Jacek Sasin."/>
  </head>
  <body>
    <article>
      <h1>Sasin broni marszałek Sejmu: Widziałem las rąk wśród posłów opozycji</h1>
      <address>
        <time datetime="2019-11-22T09:25:00+00:00">22 Nov 2019, 09:25</time>
      </address>
      <h4>– Nie działała część urządzeń do głosowania. Liczni posłowie zgłaszali trudności w głosowaniu. Sam widziałem las rąk wśród posłów Koalicji Obywatelskiej, opozycji, kiedy pani marszałek pytała, czy działa, komu nie działa to urządzenie do głosowania. W konsekwencji konieczne było zarządzenie powtórzenia tego głosowania – powiedział w Polsat News wicepremier Jacek Sasin.</h4>
      <p>Burzliwy przebieg miało nocne głosowanie w sprawie członków Krajowej Rady Sądownictwa. Wybrano ich dopiero w drugim podejściu, bo pierwsze głosowanie zostało anulowane. Zdaniem opozycji doszło do skandalu.</p>
      <p>Sejmowe mikrofony zarejestrowały rozmowę Elżbiety Witek z posłanką PiS, która powiedziała do marszałek Sejmu: "Trzeba anulować, bo my przegramy". Witek odparła: "Przegłosujemy przez reasumpcję?". Do rozmowy włączył się wiceszef Kancelarii Sejmu, mówiąc: "Nie, nie można tak. Melduję, że wszyscy, którzy są na sali, zagłosowali. Wyniki mogą być różne".</p>
      <p>Ostatecznie marszałek Witek zdecydowała o anulowaniu głosowania, motywując to prośbą posłów PO. Przeprowadzono powtórne głosowanie, w którym do KRS wybrano czterech posłów PiS – Marka Asta, Arkadiusza Mularczyka, Bartosza Kownackiego i Kazimierza Smolińskiego. Kandydatury Kamili Gasiuk-Pihowicz i Joanny Senyszyn nie przeszły.</p>
      <p>Po zakończeniu posiedzenia politycy Lewicy zapowiedzieli, że w piątek złożą zawiadomienie do prokuratury o możliwości popełnienia przestępstwa przez marszałek Sejmu Elżbietę Witek. Z kolei PO domaga się odwołania Elżbiety Witek ze stanowiska.</p>
      <p>Wicepremier Jacek Sasin tłumaczył dziś w programie „Graffiti”na antenie Polsat News, że głosowanie trzeba było powtórzyć, bo nie działała część urządzeń. – Liczni posłowie, w tym przede wszystkim również opozycji, również PiS, zgłaszali, że nie mogli oddać głosu. Widziałem chociażby poseł Śledzińską-Katarasińską z PO, która również zgłaszała te problemy i mówiła, że trzeba powtórzyć to głosowanie, tak jak poprzednie zresztą głosowanie, kiedy poseł Szczerba z Platformy nie mógł zagłosować. Mówił, że miał problem z zagłosowaniem i również wtedy pani marszałek zarządziła, że głosujemy od nowa – powiedział.</p>
      <p>Minister aktywów państwowych ocenił, że "głosowania są obiektywne". – Opozycja powinna się wreszcie pogodzić z tym, że przegrała wybory, po raz kolejny przegrała i nie ma większości w parlamencie. W związku z tym nie jest w stanie forsować swoich pomysłów czy wybierać swoich kandydatów. To normalna, demokratyczna procedura. Dla opozycji najwyraźniej nie jest normalne to, że ten, kto ma większość jest w stanie w parlamencie przegłosować swoich kandydatów – stwierdził.</p>
      <footer>/ Źródło: Polsat News <br/>/ kga</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121247/trzeba-anulowac-bo-przegramy-skandal-wokol-glosowania-w-sejmie.html"/>
        <a href="https://www.dorzeczy.pl/kraj/121277/niepotrzebnie-wykreowala-newsa-uzytecznego-dla-opozycji-totalnej.html"/>
      </related>
    </article>
  </body>
</html>