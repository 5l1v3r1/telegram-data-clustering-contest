<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0404.co.il/?p=507397"/>
    <meta property="og:site_name" content="0404"/>
    <meta property="article:published_time" content="2019-11-22T09:48:58+00:00"/>
    <meta property="og:title" content="חדש באריאל: נפתח מיזם חדש – &quot;מתחברים בקפה&quot;, בהובלת צעירים עם צרכים מיוחדים"/>
    <meta property="og:description" content="באירוע מרגש במעמד ראש העיר אלי שבירו ובהשתתפות עשרות מתושבי אריאל, נערך אמש (חמישי) אירוע הפתיחה של &quot;מתחברים בקפה&quot; - אשר יספק מקום מפגש ושיח לתושבי אריאל ו"/>
  </head>
  <body>
    <article>
      <h1>חדש באריאל: נפתח מיזם חדש – "מתחברים בקפה", בהובלת צעירים עם צרכים מיוחדים</h1>
      <address><time datetime="2019-11-22T09:48:58+00:00">22 Nov 2019, 09:48</time> by <a rel="author">חדשות 0404</a></address>
      <p>באירוע מרגש במעמד ראש העיר אלי שבירו ובהשתתפות עשרות מתושבי אריאל, נערך אמש (חמישי) אירוע הפתיחה של "מתחברים בקפה" – אשר יספק מקום מפגש ושיח לתושבי אריאל והסביבה. את המקום המיוחד יתפעלו חברי מועדון "מתחברים", בו נמצאים עשרות צעירים בעלי צרכים מיוחדים שהוכשרו רבות בחודשים האחרונים. המיזם יכלול ערבי תוכן אחת לחודש.</p>
      <p>מועדון "מתחברים" פועל מזה כשש שנים ע"י עמותת "יחד באריאל" והאגף לשירותים חברתיים בעיריית אריאל, כשבמיזם תמכה קרן שח"ף. בנוסף, חברי המועדון נפגשים שלושה ימים בשבוע ומקבלים שיעור העשרה ופנאי חברתי כמו הרצאות ופעילויות מטעם מרכז שירות לסטודנט באוניברסיטת אריאל, אימוני כדורגל בשיתוף הפועל תל אביב, תפעול הגינה הקהילתית של אריאל ועוד.</p>
      <p>ראש העיר אריאל, אלי שבירו, בירך על המיזם הייחודי: "זהו יום חשוב לעיר אריאל שמעמיקה את החיבור לצעירים בעלי צרכים מיוחדים. "מתחברים בקפה" זו יוזמה שמעניקה לקהילת העיר ערך מוסף של קבלה והכלה. אני מודה לאגף לשירותים חברתיים על חלקו החשוב במיזם, ביחד עם שותפינו בעמותת "יחד באריאל" וקרן שחף נמשיך לקדם את המועדון ואת הצעירים היקרים שלנו לחיבורים נוספים."</p>
      <p>סגן ראש העיר אריק דושי, אשר תומך בחברי המועדון וסייע בשיעורי למידה והנחה פנאל בשיתוף חברי המועדון במהלך הערב, אמר בהתרגשות: "היום בעבורי זה חלום שהתגשם,מועדון מתחברים זה כבר מזמן לא סתם מועדון בעיר זה מותג! מותג של צעירים מדהימים ומוכשרים שהיום גם מוכיחים שהם יכולים להפעיל מיזם בזכות עצמם, אני גאה בכם אחים שלי ובטוח בהצלחה שלכם ותמיד עומד מאחוריכם בכל!"</p>
      <p>מנהלת עמותת "יחד באריאל" נועה פרבר: "המיזם הוא עליית מדרגה בחיבור חברי המועדון היקרים עם תושבי אריאל מתוך מקום של מסוגלות ואקטיביות. אני גאה בכל אחד ואחת מכם ובצוות "מתחברים בקפה"- אורה, אביגיל, יערה, אביתר תמר ושקד. אני מזמינה את תושבי העיר לקחת חלק ולהגיע לאירועים הבאים."</p>
      <p>אורה גלר, ממובילות פרויקט "מתחברים בקפה", הוסיפה: "מאז שאני עובדת על המיזם הזה יצא לי להכיר כל אחד ואחד מהחברים לעומק ולהכיר את החוזקות שלהם. הם עם ברק בעיניים ורק רוצים לעזור ולעשות את התפקיד שלהם על הצד הטוב ביותר. היה ממש מרגש לראות שאחרי כל העבודה שלנו, הם היו מצויינים, מקצועיים ושירותיים. אני כבר מתרגשת לקראת האירוע הבא שלנו."</p>
      <figure>
        <img src="https://www.0404.co.il/wp-content/uploads/2019/11/WhatsApp-Image-2019-11-22-at-11.39.47.jpeg"/>
        <figcaption>יחד באריאל</figcaption>
      </figure>
    </article>
  </body>
</html>