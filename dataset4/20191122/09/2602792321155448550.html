<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/serednya-vrozhajnist-czukrovih-buryakiv-v-aspik-group-stanovit-550-cz-ga/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-22T09:40:00+00:00"/>
    <meta property="og:title" content="Середня врожайність цукрових буряків в «A’SPIK GROUP» становить 550 ц/га"/>
    <meta property="og:description" content="Аграрні підрозділи «A’SPIK GROUP» вже викопали «солодкі» корені з понад двох тисяч гектарів угідь, що становить 100% посівів цукрових буряків на теренах зе"/>
  </head>
  <body>
    <article>
      <h1>Середня врожайність цукрових буряків в «A’SPIK GROUP» становить 550 ц/га</h1>
      <address>
        <time datetime="2019-11-22T09:40:00+00:00">22 Nov 2019, 09:40</time>
      </address>
      <figure>
        <img src="https://infoindustria.com.ua/wp-content/uploads/2019/10/103.jpg"/>
      </figure>
      <p>
        <b>Аграрні підрозділи «A’SPIK GROUP» вже викопали «солодкі» корені з понад двох тисяч гектарів угідь, що становить 100% посівів цукрових буряків на теренах земельного банку групи компаній. Про це повідомила компанія на своїй <a href="https://www.facebook.com/AspikGroup/?__tn__=kC-R&amp;eid=ARBNoRYj0ehzyi0FglTnOT3e31YcLqyySMyJ_m60X4-VB-_RCbaWn2vFts0mzsVQuBIYsyShsFWSilmA&amp;hc_ref=ARSCeIMLMWZdL-nDr9p_BRyMnvilAiGEc233GizYWgZsOiGNwWNElCG8meG2E_9vrTg&amp;fref=nf&amp;__xts__%5b0%5d=68.ARB4NOybTaKk7W4OLJL_sxoS7D1oF9Rsvg8VnQmOYIIKb6pmK656h4JaQoHz87eT5Gq6pEPf_COrEzg06aSYVUHX4BV-hqq6eikVbgBBh1pAzUdbac591hhQ9ck8IPqmRKFOGxStyG8Xg4NmK20-CpjUTBh8tP16ZtWObGXlJ88zgilOPn5O6iO4AFRWfUg2R54IIxcjXBorEmv_3DzG-VdLWDYWcEcRvvxq3Ztl-EcJu5j7xZHt6aD3EhLuUPBW6ZlWFzexw4apwDFZFU4n5b4X6E1P-sbuDVXEb8lEB-MIHDaU1V5Z6xJoN9VlvCTxQK_3Ynatpnc591tqC4-Yu-enQR_8PV2ikYkyVeN8mspI1ZtH5BzQmQ">Фейсбук-сторінці</a>.</b>
      </p>
      <p>У корпорації інформують, що середня врожайність коренеплодів сягнула 550 ц/га, а їх рівень цукристості, у порівнянні з минулим роком, зріс на понад 1%.</p>
      <p>Водночас, за даними інформаційно-аналітичного порталу АПК України наразі середні показники родючості цукрових буряків на теренах Хмельниччини складають 509,5 ц/га, а України – 441,9 ц/га. Таким чином, врожайність на полях корпорації перевищує загальноукраїнський рівень на понад 24%, а обласний – на 8%.</p>
      <p>«Основні проблеми, які б я відзначив у 2019 році, – строкатість посівів та нерівномірність опадів. Опади випадали вкрай нерівномірно. Наприкінці травня і на початку червня ми потерпали від злив, а потім майже два місяці – від спеки. На щастя, пересів культури не знадобився, але такі примхи природи, звісно, спричинили негативний вплив на розвиток буряків. Зауважу, що цього року нам не дошкуляли кореневі гнилі та шкідники, хоча на гичці був присутній церкоспороз.</p>
      <p>Загалом завдяки злагодженій роботі усіх підрозділів корпорації, високій трудовій дисципліні та вчасно вжитим агрономічним заходам ми задоволені цьогорічними результатами», – підсумовує керівник земельного напрямку «A’SPIK GROUP» Анатолій Салашинський.</p>
      <p>За його словами, у прийдешньому році в «A’SPIK GROUP» планують більшу площу засіяти активованим насінням, адже його випробування вже дали пристойні результати.</p>
      <p>Нагадаємо, у 2019 році старокостянтинівські аграрії виділили під стратегічну для корпорації культуру майже 1,3 тис. га. Окрім того, на Рівненщині під цукрові буряки віддали ще 865 га угідь із земельного банку компанії. У 2020 році в корпорації мають наміри збільшити сукупні посіви цукрового буряку.</p>
      <p>
        <b>Інфоіндустрія</b>
      </p>
    </article>
  </body>
</html>