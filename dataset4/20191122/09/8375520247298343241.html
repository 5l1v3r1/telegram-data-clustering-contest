<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijevi-do-dnya-pamyati-zhertv-golodomoriv-vidbudutsya-zhalobni-zahodi-programa-641664.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T09:28:31+00:00"/>
    <meta property="og:title" content="У Києві до Дня пам’яті жертв голодоморів відбудуться жалобні заходи (програма)"/>
    <meta property="og:description" content="23 листопада буде обмежено проведення заходів розважального змісту"/>
  </head>
  <body>
    <article>
      <h1>У Києві до Дня пам’яті жертв голодоморів відбудуться жалобні заходи (програма)</h1>
      <address>
        <time datetime="2019-11-22T09:28:31+00:00">22 Nov 2019, 09:28</time>
      </address>
      <h4>23 листопада буде обмежено проведення заходів розважального змісту</h4>
      <p>До Дня пам’яті жертв голодоморів, який відзначають щороку у четверту суботу листопада, у Києві відбудуться жалобні заходи, поминальні панахиди, реквієми, тематичні виставки та традиційна акція «Засвіти свічку».</p>
      <p>Із метою вшанування на належному рівні жертв Голодомору 1932-1933 років – геноциду Українського народу та масових голодів 1921-1923 та 1946-1947 років, затверджено відповідний план заходів. Про це повідомляє пресслужба Київської міської держадміністрації.</p>
      <p>23 листопада проведуть <b>жалобні заходи на території Національного музею «Меморіал жертв Голодомору»</b> (вул. Лаврська, 3) за участю представників органів державної влади, органів місцевого самоврядування, громадськості, духовенства, іноземних гостей.</p>
      <p>Цього дня о 16:00 <b>буде оголошено хвилину мовчання</b> на вшанування пам’яті жертв голодоморів, а також проведено загальноукраїнську акцію <b>«Запали свічку»</b>. У цей час кожен охочий може долучитися до вшанування загиблих співвітчизників та встановити свічку на підвіконні.</p>
      <p>Цієї суботи на території Києва приспустять Державний Прапор України. Також обмежать проведення заходів розважального змісту та внесуть зміни до програм комунальних засобів масової інформації.</p>
      <p>23 листопада у храмах проводитимуть <b>поминальні панахиди</b> за загиблими внаслідок голодоморів в Україні.</p>
      <p>До 30 листопада триватиме <b>виставка-реквієм «Не згасне в серці пам’яті свіча»</b> у Міській спеціалізованій молодіжній бібліотеці «Молода гвардія».</p>
      <p>До 29 листопада у Державному архіві Києва відбуватиметься <b>виставка архівних документів «До Дня пам’яті жертв Голодомору 1932-1933 років в Україні».</b></p>
      <blockquote>Голодомор – це геноцид Українського народу, вчинений комуністичним тоталітарним режимом з наміром знищити цілком чи частково українську національну групу. Ця кваліфікація випливає із Конвенції ООН від 9 грудня 1948 року «Про запобігання злочину геноциду і покарання за нього» та Закону України «Про Голодомор 1932–1933 років в Україні» від 28 листопада 2006 року.<br/><br/>Всесоюзна комуністична парія (більшовиків) та уряд СРСР у 1932-1933 роках організували штучний голод на території Української РСР та Кубані. Щоб унеможливити супротив українців становленню й утвердженню комуністичного тоталітарного режиму, восени 1932 року комуністи розпочали спеціальну каральну операцію – масовий штучний голод. Унаслідок умисного утворення умов, несумісних із життям, за кілька місяців у 1932-1933 роках в Україні загинули мільйони людей. На жаль, страшні обставини злочину та свідома заборона ведення статистики смертності унеможливлюють встановлення точної кількості й вичерпного поіменного списку жертв.<br/><br/>Традиційно, в четверту суботу листопада о 16:00 пам’ять про понад 7 мільйонів українців, вбитих під час геноциду, вшановують хвилиною мовчання та запаленням свічок на центральних площах міста, біля пам’ятників жертвам Голодомору, в храмах та в Залі пам’яті Національного музею «Меморіал жертв Голодомору» у Києві. Традицію запалювати свічки у вікні своїх будинків, так звану акцію «Свічка у вікні», запропонував дослідник Голодомору Джеймс Мейс.</blockquote>
      <related>
        <a href="https://glavcom.ua/news/nacrada-nagaduje-telekanalam-pro-den-pamyati-zhertv-golodomoriv--641362.html"/>
        <a href="https://glavcom.ua/kyiv/news/pasazhiri-kijivskogo-metro-diznayutsya-pravdu-pro-golodomor-foto-641161.html"/>
        <a href="https://glavcom.ua/news/73-ukrajinciv-zapalyat-cogo-riku-svichku-pamyati-sociologi-640943.html"/>
      </related>
    </article>
  </body>
</html>