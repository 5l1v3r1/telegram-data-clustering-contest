<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/hazugsagon-ertek-baja-ellenzeki-polgarmesteret-2490709"/>
    <meta property="og:site_name" content="hírTV"/>
    <meta property="article:published_time" content="2019-11-22T09:20:00+00:00"/>
    <meta property="og:title" content="Hazugságon érték Baja ellenzéki polgármesterét"/>
    <meta property="og:description" content="Egy Zsigó Róberttel (Fidesz) folytatott telefonos egyeztetésre hivatkozva Baja ellenzéki polgármestere egy lakossági fórumon azt állította, hogy hamarosan megépülhet a várost délről elkerülő út."/>
  </head>
  <body>
    <article>
      <h1>Hazugságon érték Baja ellenzéki polgármesterét</h1>
      <address><time datetime="2019-11-22T09:20:00+00:00">22 Nov 2019, 09:20</time> by <a rel="author">Magyar Nemzet</a></address>
      <h4>Egy Zsigó Róberttel (Fidesz) folytatott telefonos egyeztetésre hivatkozva Baja ellenzéki polgármestere egy lakossági fórumon azt állította, hogy hamarosan megépülhet a várost délről elkerülő út. A kormánypárti politikus – aki természetesen támogatja a fejlesztést – nettó hazugságnak nevezte Nyirati Klára állításait, és közölte: közel egy hónapja nem kereste őt Baja első embere - olvasható a Magyar Nemzeten.</h4>
      <p>Szomorúan értesültem arról, hogy Nyirati Klára, Baja ellenzéki polgármestere a velem való egyeztetésre hivatkozva állította a napokban, hogy hamarosan megépülhet a déli elkerülő út, noha október 23-án beszéltünk utoljára, és erről a témáról még nem egyeztettünk – nyilatkozta lapunknak Zsigó Róbert, a bajai választókerület fideszes ország­gyűlési képviselője, az Agrárminisztérium államtitkára. Az ügy előzménye, hogy a Jelky András tér rekonstrukciója kapcsán a múlt csütörtökön lakossági fórumot tartottak Baján.</p>
      <p>A rendezvényen felmerült, hogy a beruházás kétmilliárd forintját át kellene csoportosítani egy másik fejlesztésre, mert sürgősebb lenne az 51-es út elkerülő szakaszának a befejezése. A felvetésre a vitát vezető Széll Péter, volt MSZP–SZDSZ-es polgármester, önkormányzati képviselő, tanácsnok reagált, mondván a rendelkezésre álló forrásokat a tér rekonstrukciójára lehet felhasználni. Ezen a ponton a lakossági fórumról tudósító 24.hu szerint Nyirati Klára polgármester rövidre zárta a vitát.</p>
      <p>Elmondta, Zsigó Róbert, aki ugyan nem tudott eljönni a fórumra, de délelőtt telefonon beszéltek, meggyőzte őt a támogatását ígérve. Zsigó Róbert azonban állítja: november 16-án délelőtt nem kereste Baja polgármestere, sőt utoljára az október 23-ai városi ünnepségen váltottak néhány szót. Ott megegyeztek, hogy a bajai ügyekről később tárgyalnak, de azóta nem kereste őt Nyirati Klára.</p>
      <p>– Ez nem jelenti azt, hogy ne támogatnám a déli elkerülő út befejezését, hiszen régóta dolgozunk a beruházás előkészítésén. Ugyanakkor több száz ember előtt azt állítani, hogy aznap beszéltünk a témában, és velem igazolja magát, az nettó hazugság – fogalmazott Zsigó Róbert.</p>
      <p>Nemcsak ez az eset döbbenthette meg az utóbbi időben a bajai közvéleményt, hanem az is, hogy a várost vezető balliberális többség egy sor antidemokratikus döntést hozott.</p>
      <p>Megszűnt többek között a napirend előtti felszólalás lehetősége, ami a rendszerváltozás óta benne volt a helyi szervezeti és működési szabályzatban. Elvették emellett a képviselőcsoport alakításának lehetőségét is, így nem lesznek frakciók.</p>
      <p>
        <a href="https://magyarnemzet.hu/belfold/hazugsagon-ertek-baja-ellenzeki-polgarmesteret-7517537/">Magyar Nemzet</a>
      </p>
    </article>
  </body>
</html>