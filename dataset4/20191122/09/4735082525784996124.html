<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rp.pl/Polityka/191129783-Netanjahu-jak-Trump-Totalna-walka-o-przetrwanie.html"/>
    <meta property="og:site_name" content="Rzeczpospolita"/>
    <meta property="article:published_time" content="2019-11-22T09:20:21+00:00"/>
    <meta property="og:title" content="Netanjahu jak Trump. Totalna walka o przetrwanie"/>
    <meta property="og:description" content="Trudne czasy dla Izraela. Życie polityczne kraju przez długie miesiące będzie się toczyć w rytmie bitwy premiera z „puczystami”."/>
  </head>
  <body>
    <article>
      <h1>Netanjahu jak Trump. Totalna walka o przetrwanie</h1>
      <address><time datetime="2019-11-22T09:20:21+00:00">22 Nov 2019, 09:20</time> by <a rel="author">Jerzy Haszczyński</a></address>
      <p>
        <b>Trudne czasy dla Izraela. Życie polityczne kraju przez długie miesiące będzie się toczyć w rytmie bitwy premiera z „puczystami”.</b>
      </p>
      <p>Ważni politycy trafiali już w Izraelu do więzienia. Ale nie urzędujący premier. Beniamin Netanjahu zrobi wszystko, by nie być pierwszym.</p>
      <p><a href="https://www.rp.pl/Polityka/191129816-Prokurator-generalny-Izraela-oskarza-premiera-Netanyahu-o-korupcje.html">Prokurator generalny postawił mu w czwartek oficjalnie trzy zarzuty korupcyjne.</a> Wiadomo było, że kiedyś je postawi, ale uczynił to w momencie, w którym tworzenie jakiejkolwiek koalicji rządowej stanęło pod wielkim znakiem zapytania i zapowiadają się kolejne przyśpieszone wybory. Kariera najdłużej urzędującego premiera Izraelu wydawała się kończyć, nie udało mu się zebrać większości w Knesecie.</p>
      <p>- Netanjahu będzie czekał na nowy parlament, bo uważa, że do czasu kolejnych wyborów nie będzie mógł być sądzony, liczy na cud, że nowa większość w Knesecie zapewni mu immunitet. On ma czas i gra na czas - mówi rp.pl Uri Huppert, adwokat i lewicujący publicysta.</p>
      <p>Po usłyszeniu zarzutów prokuratora generalnego Netanjahu wystąpił z płomiennym oskarżeniem „niedemokratycznych” sił, które atakują jego prawdziwego demokratę. - Broni się, atakując system - podkreśla Uri Huppert.</p>
      <p>Premier chce się zabrać za kontrolowanie tych, którzy dopuszczają się takich ataków, a nie pochodzą z wyborów. Swojego głównego teraz wroga prokuratora generalnego Awichaja Mendelblita, który ogłaszając „z ciężkim sercem” decyzję, mówił, że nikt nie stoi ponad prawem, mianował sam Beniamin Netanjahu.</p>
      <p>- Jestem zaniepokojony, nie wiadomo, jak długo to się będzie ciągnęło. W zasadzie Netanjahu może brać udział w wyborach, jeżeli nie ma decyzji sądu, a zanim zapadnie, upłyną lata. Jest jednak prawna szara strefa i z niej może skorzystać prokurator generalny, pewnie powie o tym już w niedzielę. Netanjahu jest teraz bowiem szefem rządu przejściowego, prokurator może się upierać, że zasady dotyczą normalnie urzędującego gabinetu - mówi rp.pl prof. Szmuel Sandler, politolog z Centrum Studiów Strategicznych Begin-Sadat.</p>
      <p>Czy 70-letni Netanjahu trafi do więzienia? Bo za postawione mu zarzutu grozi kara wieloletniego pozbawienia wolności?</p>
      <p>- Walczy, by nie dotrzeć nawet do drzwi sądu. Będzie się starał o immunitet, potem wymyśli coś innego - uważa Uri Huppert. I dodaje, że politycznego chaosu Izrael może uniknąć, jeżeli dojdzie do podziału w partii premiera - Likudzie i na przykład około 20 posłów (partia ma ich 32 w 120-mandatowym Knesecie) dogada się z Bennym Gantzem, liderem drugiego dużego ugrupowania Niebiesko-Biali.</p>
      <p>- To wielkie pytanie, co zrobi jego partia. Część może uznać, że ważniejsza jest przyszłość Likudu niż Netanjahu. Na stworzenie nowej koalicji pozostało jeszcze trzy tygodnie - mówi prof. Sandler.</p>
      <p>Mandelblit postawił oficjalnie w czwartek zarzuty korupcji, oszustw i nadużycia zaufania. Sprawy, którymi od dawna zajmuje się prokuratura, oznaczone są numerami 1000, 2000 i 3000.</p>
      <p>Najpoważniejsza jest ostatnia. Netanjahu miał wspierać prawo korzystne dla biznesmena z branży telekomunikacyjnej, a w zamian za to należący do biznesmena portal miał publikować teksty pozytywne dla premiera, który nie jest ulubieńcem większości mediów. Pierwsza dotyczy przyjmowania drogich prezentów, w tym cygar i szampana rose (taki lubi żona premiera Sara), od faworyzowanego politycznie przedsiębiorcy.</p>
      <p>Benjamin Netanjahu broniąc się przed „systemem” używa podobnych argumentów jak Donald Trump. Obaj widzą się jako ofiary „polowań na czarownice”. I obaj się wspierają. Netanjahu w polityce zagranicznej całkowicie postawił na Trumpa i amerykańskich republikanów. Uzyskał zerwanie przez prezydenta USA porozumienia nuklearnego z Iranem i uznanie okupowanych Wzgórz Golan za część Izraela.</p>
      <p>W Stanach Zjednoczonych podobieństwa problemów Netajahu i Trumpa dostrzegają i zwolennicy, i przeciwnicy amerykańskiego prezydenta. - Nie cofną się przed niczym, by się wzbogacić i utrzymać u władzy - skomentowała gwiazda demokratów Elizabeth Warren.</p>
    </article>
  </body>
</html>