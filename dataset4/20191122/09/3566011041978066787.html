<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549085.html/%D8%B1%D8%B3%D8%A7%D9%86%D9%87-%D8%A2%D9%85%D8%B1%DB%8C%DA%A9%D8%A7%DB%8C%DB%8C--%D9%81%D8%B4%D8%A7%D8%B1-%D8%AD%D8%AF%D8%A7%DA%A9%D8%AB%D8%B1%DB%8C-%D8%B9%D9%84%DB%8C%D9%87-%D8%A7%DB%8C%D8%B1%D8%A7%D9%86-%D8%B1%D8%A7%D9%87%D8%A8%D8%B1%D8%AF%DB%8C-%D9%88%D8%B1%D8%B4%DA%A9%D8%B3%D8%AA%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T09:51:00+00:00"/>
    <meta property="og:title" content="رسانه آمریکایی: فشار حداکثری علیه ایران راهبردی ورشکسته است"/>
    <meta property="og:description" content="رسانه آمریکایی در تحلیلی سیاست موسوم به «کارزار فشار حداکثری» علیه ایران را «راهبردی ورشکسته» توصیف کرده و نوشته تهران تسلیم این سیاست نخواهد شد."/>
  </head>
  <body>
    <article>
      <h1>رسانه آمریکایی: فشار حداکثری علیه ایران راهبردی ورشکسته است</h1>
      <address>
        <time datetime="2019-11-22T09:51:00+00:00">22 Nov 2019, 09:51</time>
      </address>
      <p>رسانه آمریکایی در تحلیلی سیاست موسوم به «کارزار فشار حداکثری» علیه ایران را «راهبردی ورشکسته» توصیف کرده و نوشته تهران تسلیم این سیاست نخواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ یک رسانه آمریکایی سیاست دولت «دونالد ترامپ»، رئیس‌جمهور آمریکا علیه ایران، موسوم به «کارزار فشار حداکثری» را راهبردی ورشکسته توصیف و تأکید کرده تهران تسلیم فشار نخواهد شد. </p>
      <p>پایگاه نشنال‌اینترست در مقاله‌ای پنجشنبه نوشته است: «لازم است ترامپ بداند که ایران تسلیم مطالبات آمریکا نمی‌شود. سران ایران اگر قرار باشد تسلیم فشار حداکثری شوند تهران را به شدت در معرض تاکتیک‌های مشابه در آینده آسیب‌پذیر می‌کنند و این باور را در ذهن سیاست‌سازان آمریکا تقویت می‌کنند که راهبرد تماماً مبتنی بر فشار و بدون مذاکره کارساز است. تهران این خطر را نخواهد کرد.»</p>
      <p>نویسنده مقاله توصیه کرده دونالد ترامپ از سپردن سیاست آمریکا در قبال ایران به وزیر خارجه‌اش، «مایک پامپئو» خودداری کند، زیرا سیاست‌های او موجب شده از سرگیری دیپلماسی با ایران دشوار شود. </p>
      <p>نشنال‌اینترست نوشته است: «اگر ترامپ واقعاً به دنبال حصول توافق است لازم است کنترل سیاست‌ها[یش در قبال ایران] را پس گرفته و آن را به مشاورانی تحویل دهد که از اعتبار بیشتری در نزد ایرانی‌ها برخوردار هستند.»</p>
      <p>رسانه آمریکایی در پایان این مطلب تأکید کرده است: «کاری که ایالات متحده نباید انجام دهد ادامه وضع فعلی است. فشار حداکثری سیاستی ورشکسته است.»</p>
      <p>انتهای پیام/</p>
    </article>
  </body>
</html>