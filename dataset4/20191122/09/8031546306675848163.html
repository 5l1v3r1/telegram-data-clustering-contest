<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://kanal3.bg/news/109356-Zaharieva-privikva-srabskiya-poslanik-za-shpionskite-napadki-sreshtu-Balgariya-v-Belgrad"/>
    <meta property="og:site_name" content="Канал 3"/>
    <meta property="article:published_time" content="2019-11-22T09:07:00+00:00"/>
    <meta property="og:title" content="Захариева привиква сръбския посланик за шпионските нападки срещу България в Белград"/>
    <meta property="og:description" content="Депутат раздуха истерия около страната ни заради руски шпионин от военното разузнаване"/>
  </head>
  <body>
    <article>
      <h1>Захариева привиква сръбския посланик за шпионските нападки срещу България в Белград</h1>
      <h2>Депутат раздуха истерия около страната ни заради руски шпионин от военното разузнаване</h2>
      <address>
        <time datetime="2019-11-22T09:07:00+00:00">22 Nov 2019, 09:07</time>
      </address>
      <p>
        <b>Сръбският посланик в България най-вероятно ще бъде извикан в Министерството на външните работи, за да даде обяснение за изказването на близък до президента Александър Вучич депутат, който отправи обвинения срещу страната ни. Това заяви външният министър Екатерина Захариева.</b>
      </p>
      <p>"Чух се с посланика ни в Белград Радко Влайков. Постоянно получаваме информация оттам. Най-вероятно ще извикаме сръбския посланик на ниво директор“, каза Захариева.</p>
      <p>
        <b>Тя се надява казаното от Милован Дрецун, че България имала мощно разузнавателно присъствие в Сърбия, е лична позиция на сръбския депутат, а не официална. "Надявам се, че това е лично мнение на депутата, а не официална позиция. Тези нелепи обвинения по никакъв начин не отговарят на добрия дух, който съществува в отношенията между двете държави“, каза Захариева и напомни на Белград, че София е един от най-големите поддръжници на сръбската евроинтеграция.</b>
      </p>
      <p>Председателят на парламентарната комисия за Косово Милован Дрецун отправи вчера тежки обвинения срещу България по националната телевизия. "Искам да припомня, че неотдавна аз лично съобщих публично , че в Скопие е сформиран и замаскиран разузнавателен център, където има шпиони от съседните държава като България, Хърватия, Северна Македония.... В Сърбия България има изключително мощно разузнавателно присъствие", подчерта още Милован Дрецун, който се счита за един от най-близките сътрудници на президента Вучич.</p>
      <p>
        <b>В продължение на 12 минути той непрекъснато внушаваше, че България стои зад последния скандал, в който руският шпионин от военното разузнаване Георги Клебан дава пари на сръбски офицер от запаса. По този повод Захариева коментира, че: "На разпространеното видео не виждам български разузнавач да вербува сръбски, това го прави друга страна“.</b>
      </p>
      <p>
        <i>Шпионският скандал в Сърбия с участието на руския разузнавач, който вече не е в страната, доведе до извънредно заседание на Съвета за национална сигурност към президента Александър Вучич, което се проведе късно снощи. След края му той заяви, че Белград няма да промени политиката си спрямо Русия, за която Сърбия е най-верният съюзник на Балканите от векове.</i>
      </p>
      <p>
        <b>Вучич заяви, че снимката е направена на 24 декември 2018 г., а сръбските разузнавателни служби са регистрирали въпросната среща. "Нашите служби за сигурност са разбрали, че в този ден в Земун около 18 часа пенсионираният подполковник от сръбската армия З. К. ще се срещне с Георги Клебан", заяви президентът на Сърбия на пресконференция след заседанието на съвета.</b>
      </p>
      <p>По думите му сръбските служби са регистрирали и документирали и други срещи на Клебан със сръбски военни. Според Вучич руският президент Путин не е бил информиран за действията на Клебан, като припомни какво е направил Путин за Сърбия в международните организации, както и за модернизирането на армията.</p>
      <p>
        <b>"Затова питам руските приятели, а питах днес и посланика Боцан Харченко: Защо? Не видях никаква логика в това", каза Вучич, цитиран от агенция Танюг. "Сърбия води своя политика на неутралитет, не иска да влиза в НАТО или в други организации. Като зная как се делим - за руснаците или за американците, моята задача, след като съм избран за президент на Сърбия, е да защитавам нашите интереси".</b>
      </p>
      <related>
        <h4>Още по темата</h4>
        <a href="http://kanal3.bg/news/world/europe/109281-Skandal-s-ruski-shpionin-gramna-i-v-Sarbiya"/>
        <a href="http://kanal3.bg/news/bulgaria/crime/107647-Ukrainski-sayt-razkri-koy-e-ruskiyat-diplomat%252C-obvinen-v-shpionadz-%2528SNIMKI%2529"/>
        <a href="http://kanal3.bg/news/bulgaria/parlamentarni-novini/104125-GERB-vika-v-parlamenta-vatreshniya-ministar-i-shefa-na-DANS-zaradi-shpionskiya-skandal-s-%20Rusofili%20"/>
        <a href="http://kanal3.bg/news/bulgaria/zakonired/104069-Sotir-Cacarov%253A-Nikolay-Malinov-ot-Rusofili-e-predaval-klasificirana-informaciya-na-ruski-organizacii"/>
      </related>
    </article>
  </body>
</html>