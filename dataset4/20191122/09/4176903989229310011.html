<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/ziveti-zivot/putnici-na-mars-rizikuju-da-dobiju-ovih-opakih-bolesti/"/>
    <meta property="og:site_name" content="Krstarica"/>
    <meta property="article:published_time" content="2019-11-22T09:07:07+00:00"/>
    <meta property="og:title" content="Putnici na Mars rizikuju da obole od ovih opakih bolesti"/>
    <meta property="og:description" content="Skoro svaki deo ljudskog organizma podložan je oštećenjima od radijacije."/>
  </head>
  <body>
    <article>
      <h1>Putnici na Mars rizikuju da obole od ovih opakih bolesti</h1>
      <address><time datetime="2019-11-22T09:07:07+00:00">22 Nov 2019, 09:07</time> by <a rel="author" href="https://www.krstarica.com/author/marina/" target="_blank">M. P.</a></address>
      <figure>
        <img src="https://www.krstarica.com/wp-content/uploads/2019/02/mars.jpg"/>
        <figcaption>Foto: WikiImages/pixabay,com</figcaption>
      </figure>
      <p>Skoro svaki deo ljudskog organizma podložan je oštećenjima od radijacije. Rak je sigurno jedna od glavnih briga kad je reč o putovanju na Mars, ali postoji i mnoštvo drugih zdravstvenih problema koji se mogu javiti.<br/>Istraživači rade na metodama zaštite od zračenja, uključujući nove materijale za njihovo blokiranje, kao i inovativne farmaceutske pristupe koji mogu biti efikasniji od zaštite. Već je u funkciji detektor procene zračenja, koji je posebno poslat na Mars da bi se pripremio za buduća istraživanja. Ovaj uređaj meri zračenje na Marsu, i to ne samo iz svemira, već i bilo koje zračenje proisteklo iz interakcije sa atmosferom i zemljom.</p>
      <p>Nedostatak gravitacije opasan za kosti i mišiće<br/>Drugi izazov je nedostatak gravitacije. Tokom letova u svemir ljudi su izloženi gravitacionom polju mnogo „lakšem“ od onog na Zemlji.</p>
      <p>Možda zvuči zabavno lebdeti okolo sa nultom gravitacijom, ali to može biti neverovatno opasno za kosti i mišiće. Studije su otkrile da nakon samo tri nedelje u svemiru neki mišići mogu da se smanje za čak trećinu, a tokom duže misije fizička spremnost astronauta smanjena je za 30 do 50 odsto. Sve zato što krvni sudovi nisu toliko efikasni u transportu kiseonika do mišića koji radi tokom boravka u svemiru. U praksi, to znači da će se gosti Marsa umarati i boriti se da izvrše čak i najjednostavnije zadatatke tokom putovanja.</p>
      <p>NASA preporučuje dvosatne treninge svaki dan, ali postoji još jedna mogućnost koja bi se mogla svideti mnogim potencijalnim astronautima. Istraživači su imali vrlo pozitivne rezultate sa resveratrolom, antioksidansom koji se nalazi u crnom vinu, i ukazuju da umerena dnevna doza može pomoći ublažavanju gubitka mišića dok ste na Marsu.</p>
      <p>Slaba gravitacija takođe ometa cirkulaciju krvi. Na Zemlji se gravitacija brine o potiskivanju krvi sa srca na ostatak tela, ali u mikrogravitaciji krv se ne kreće na isti način. Na primer, istraživači su pronašli probleme u cirkulaciji kod nekoliko astronauta nakon samo 50 dana u svemiru, pri čemu je jedan od njih dobio trombozu.</p>
      <related>
        <h4>Slični tekstovi</h4>
        <a href="https://www.krstarica.com/zabava/zanimljivosti/naucnik-tvrdi-otkrio-sam-zivot-na-marsu-pre-43-godine-a-nasa-to-ignorise/"/>
        <a href="https://www.krstarica.com/zabava/zanimljivosti/amerikanci-nazvali-krater-na-marsu-prema-mestu-u-republici-srpskoj/"/>
        <a href="https://www.krstarica.com/zabava/sou/rolingstonsi-dobili-sopstvenu-stenu-na-marsu/"/>
        <a href="https://www.krstarica.com/zivot/ziveti-zivot/na-marsu-postojao-okean-razorio-ga-megacunami-video/"/>
      </related>
      <p>Drugi problem sa mikrogravitacijom je taj što može oslabiti način na koji se telo bori protiv infekcije. Na putu za Mars mogli biste se boriti sa neobičnim alergijama i suočiti se sa osipima koje nikada pre niste imali. Standardne mere prevencije kao što su vakcine i dobra ishrana su put za jačanje imunološkog sistema, a to se obično kombinuje sa upotrebom samo pasterizovane hrane i pića i jakih vazdušnih filtera kako bi se sprečilo širenje bolesti.</p>
      <p>Mikrogravitacija takođe može uticati na crevnu floru. Na primer, dugi periodi na Međunarodnoj svemirskoj stanici bili su dovoljni da unište mikrobiom creva astronauta Skota Kelija. Na svu sreću, ove promene nisu bile trajne.</p>
      <p>Kako putovanje u svemir može uticati na mozak<br/>I na kraju, putovanje u svemir utiče na naš mozak. Zanimljivo je da je tim međunarodnih stručnjaka, uključujući i neke iz Rusije, uočio značajne promene u mozgu nekoliko astronauta nakon dužeg vremena u svemiru. Ispada da se mozak prilagođava mikrogravitaciji isključujući sistem ravnoteže u ušima i stavljajući veći akcenat na vizuelne i taktilne povratne informacije. Znaćete da je vaš mozak dovršio ovu promenu kada konačno nestane osećaj mučnine i vrtoglavice.</p>
      <p>Još više zabrinjava rizik od razvoja demencije ili gubitka pamćenja. Zamislite da odete na Mars, ali se ne možete setiti ničega o svom putovanju. Studije sa miševima otkrile su negativne efekte na mozak čak šest meseci nakon izlaganja svemirskim uslovima. Ima nade, u obliku farmaceutskih proizvoda namenjenih zaštiti neurona. Istraživača još nema, ali posao je u toku.</p>
      <p>Još nije vreme za putovanje, ali radi se na tome<br/>Realnost je da vas niko neće poslati na Mars, a da ne znate detaljno kako svemirski let može da utiče na vaše telo. Međutim, toliko je popularna ideja putovanja na Crvenu planetu da je trka u razvoju novih načina za sigurno putovanje vrtoglava.</p>
      <p>(<a href="https://rs-lat.sputniknews.com/nauka/201911221121213185-putnici-mars-rak-demencija-svemir-zdravlje-astronauti-crvena-planeta-gravitacija-radijacija/">Sputnjik</a>)</p>
    </article>
  </body>
</html>