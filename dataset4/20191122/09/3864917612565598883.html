<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-economy/2823393-apelacijnij-sud-pidtverdiv-risenna-amku-sodo-artemsoli.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T09:38:00+00:00"/>
    <meta property="og:title" content="Апеляційний суд підтвердив рішення АМКУ щодо Артемсолі"/>
    <meta property="og:description" content="Північний апеляційний господарський суд відмовив у задоволенні апеляційної скарги ДП «Артемсіль», таким чином підтвердивши правомірність накладення Антимонопольним комітетом на компанію 13,77 млн грн штрафу за зловживання монопольним становищем у 2015-2017 роках."/>
  </head>
  <body>
    <article>
      <h1>Апеляційний суд підтвердив рішення АМКУ щодо Артемсолі</h1>
      <h2>Північний апеляційний господарський суд відмовив у задоволенні апеляційної скарги ДП «Артемсіль», таким чином підтвердивши правомірність накладення Антимонопольним комітетом на компанію 13,77 млн грн штрафу за зловживання монопольним становищем у 2015-2017 роках.</h2>
      <address>
        <time datetime="2019-11-22T09:38:00+00:00">22 Nov 2019, 09:38</time>
      </address>
      <p>Про це повідомляє <a href="https://amcu.gov.ua/news/amku-vidstoyav-rishennya-proti-dp-artemsil-v-apelyacijnij-instanciyi">пресслужба Антимонопольного комітету</a>.</p>
      <p>"21 листопада 2019 року, Північний апеляційний господарський суд відмовив у задоволенні апеляційної скарги ДП «Артемсіль». Залишив без змін рішення Господарського суду м. Києва, яким відмовлено у задоволенні позовних вимог ДП «Артемсіль» про визнання частково недійсним рішення Комітету від 13.11.2018 № 621-р", - ідеться у повідомленні.</p>
      <p>В <a href="https://www.ukrinform.ua/tag-amku">АМКУ</a> нагадали, що зазначеним рішенням визнано, що з січня 2015 року по березень 2017 року включно ДП «Артемсіль» займало монопольне (домінуюче) становище на ринках первинної реалізації солі для промислової переробки та солі кухонної.</p>
      <p>За даними Комітету, у 2015-2016 роках Артемсіль зловживала монопольним становищем на ринкаї первинної реалізації солі для промислової переробки та кухонної солі, зокрема, застосовувала різні ціни за договорами купівлі-продажу і за дилерськими контрактами, які фактично були рівнозначними, а також безпідставно відмовляла в укладенні договорів купівлі-продажу солі з потенційними замовниками за відсутності будь-яких затверджених об’єктивних критеріїв, а також в укладенні дилерських контрактів з потенційними дилерами.</p>
      <p>За вказані порушення на ДП «Артемсіль» накладено штраф у сукупному розмірі 13 373 052 грн.</p>
      <blockquote>
        <b>Читайте також: </b>
        <a href="https://www.ukrinform.ua/rubric-economy/2736145-artemsil-zbilsila-vidobutok-na-cvert.html">Артемсіль збільшила видобуток на чверть</a>
      </blockquote>
      <p>Як повідомляв Укрінформ, 6 червня 2019 року Господарський суд міста Києва відмовив у задоволенні позовних вимог ДП «Артемсіль» про визнання частково недійсним рішення Комітету від 13 листопада 2018 року № 621-р.</p>
      <p>Державне солевидобувне підприємство «Артемсіль» за підсумками 9 місяців 2019 року випустило 1,476 млн тонн солі, що на 7,8% більше запланованого показника і на 2,6% перевищує показник минулого року.</p>
    </article>
  </body>
</html>