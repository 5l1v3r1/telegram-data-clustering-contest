<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100141/%D8%B1%DB%8C%D8%B2%D8%B4-%D8%A8%DB%8C%D8%AA-%DA%A9%D9%88%DB%8C%D9%86-%D8%AA%D9%85%D8%A7%D9%85%DB%8C-%D9%86%D8%AF%D8%A7%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T09:04:15+00:00"/>
    <meta property="og:title" content="ریزش بیت کوین تمامی ندارد"/>
    <meta property="og:description" content="ارزش بیت کوین در بازارهای جهانی به زیر ۸۰۰۰ دلار رسید."/>
  </head>
  <body>
    <article>
      <h1>ریزش بیت کوین تمامی ندارد</h1>
      <address><time datetime="2019-11-22T09:04:15+00:00">22 Nov 2019, 09:04</time> by <a rel="author">فربد دهقانی</a></address>
      <p>ارزش بیت کوین در بازارهای جهانی به زیر ۸۰۰۰ دلار رسید.</p>
      <p>به گزارش ایسنا به نقل از بیزینس اینسایدر، در معاملات امروز بازارهای ارزهای دیجیتالی، ارزش بیت کوین به ۷۶۴۵.۲۴ دلار رسید که یکی از کمترین ارزش‌های ثبت شده برای این ارز محبوب دیجیتالی در طول پنج ماه اخیر محسوب می‌شود. از اواخر ماه ژوئن که ارزش بیت کوین به اوج خود رسید، ارزش این ارز حدود یک سوم کاهش پیدا کرده است و این مساله باعث افزایش نگرانی‌ها از ریزش شدید بازار ارزهای دیجیتالی شده است.</p>
      <p>به گفته فعالان بازارهای مالی، افزایش ریسک‌ها و تنش‌های جهانی باعث شده تا معامله‌گران تمایل بیش‌تری به خرید دارایی‌های امن نظیر طلا داشته باشند. این هفتمین روز ریزشی متوالی ارزهای دیجیتالی در بازارها بود.</p>
      <p>مارکوس سوانپوئل-  مدیر موسسه "لونا" - گفت: تغییر استراتژی سرمایه‌گذاری در طبقات مختلف باعث اعمال فشار بسیار سنگینی به ارزهای دیجیتالی در روزهای اخیر شده است و همین مساله نیز بار دیگر باعث حاکم شدن رویکرد احتیاطی در بازار شده است.</p>
      <p>علاوه بر بیت کوین ارزش دیگر ارزهای دیجیتالی نیز با سقوط‌های سنگینی همراه بود تا جایی که ارزش اتریوم با کاهش ۸.۴۲ درصدی به ۱۵۹.۸۸ دلار، ارزش بیت کوین کش با کاهش ۷.۰۵ درصدی به ۲۲۵.۱۸ دلار، ارزش لایت‌کوین با کاهش ۵.۳۵ درصدی به ۵۱.۰۹ دلار، ارزش استلار با کاهش ۴.۵۸ درصدی به ۰.۰۶۰ دلار، ارزش مونرو با کاهش ۶.۸۱ درصدی به ۵۳.۸۰ دلار، ارزش دش با کاهش ۴.۶۶ درصدی به ۶۰.۴۲ دلار و ارزش زد کش با کاهش ۶.۴۵ درصدی به ۳۱.۲۲ دلار رسید.</p>
      <p>جف دورمان- مدیر بخش سرمایه گذاری در موسسه " آرکا است منیجمنت" - گفت: حجم معاملات در سطح پایینی باقی مانده و پول جدیدی نیز به بازار تزریق نشده است. به نظر می‌رسد در حال حاضر بازار ارزهای دیجیتالی قافیه را به بازار ارز و طلا باخته است. تا زمانی که تنش‌های ژئوپلتیکی و ریسک‌های موجود بر سر راه اقتصاد جهانی به میزان قابل توجهی باقی مانده باشد، نباید انتظار تغییر روند چشمگیری در بازار معاملات ارزهای دیجیتالی را داشته باشیم.</p>
      <p>انتهای پیام</p>
    </article>
  </body>
</html>