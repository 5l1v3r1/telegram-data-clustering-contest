<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/societat/article/5-societat/1700144-la-lliga-de-debat-a-centres-penitenciaris-es-reinventa-en-clau-feminista.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T09:39:33+00:00"/>
    <meta property="og:title" content="La Lliga de debat a centres penitenciaris es reinventa en clau feminista"/>
    <meta property="og:description" content="Brians 1 ha acollit la final on les internes participants han debatut sobre si la cultura les fa o no més lliures"/>
  </head>
  <body>
    <article>
      <h1>La Lliga de debat a centres penitenciaris es reinventa en clau feminista</h1>
      <address><time datetime="2019-11-22T09:39:33+00:00">22 Nov 2019, 09:39</time> by <a rel="author">ACN</a></address>
      <ul>
        <li>
          <b>Brians 1 ha acollit la final on les internes participants han debatut sobre si la cultura les fa o no més lliures</b>
        </li>
      </ul>
      <p>Després de quatre edicions celebrant-se a la presó de Brians 2, la Lliga de debat a centres penitenciaris organitzada per la Universitat Pompeu Fabra (UPF) s’ha reinventat enguany en clau feminista organitzant la primera edició en una presó de dones, la de Brians 1 que aquest dijous al vespre ha acollit la final. Vist l’èxit d’edicions anteriors, on va quedar demostrat que l’oratòria és una eina “perfectament exportable a les presons”, els organitzadors van veure la necessitat de treballar per primer cop amb recluses, un col·lectiu “força invisibilitzat”. La Talita, una de les participants, destaca que, més enllà del fet d’aprendre a parlar en públic, ha agraït l’entrega “total” i “sense prejudicis” de les formadores.</p>
      <p>La Lliga de debat a centres penitenciaris és un projecte organitzat per la UPF en coordinació amb personal de la presó, enguany de Brians 1, i que compta amb la col·laboració del Consell Social de la UPF.</p>
      <p>En aquesta cinquena edició, la primera que es fa en una presó de dones, la formació de les 12 participants ha durat una setmana amb sessions de dues hores a les tardes. A partir d’aquí, i un cop formats els equips participants, el passat 18 i 19 de novembre es va celebrar la primera fase de la lliga i aquest dijous al vespre la gran final on les oradores ha debatut sobre si la cultura fa o no lliure a l’ésser humà.</p>
      <p>Malgrat que durant el procés de formació s’insisteix en el fet que l’objectiu “no és guanyar” i sí descobrir capacitats que tots tenim però que moltes vegades no coneixem, enguany el jurat format entre d’altres per la periodista Mònica Terribas ha decidit que l’equip guanyador ha estat ‘Diverso’ i la millor oradora Talita.</p>
      <p>En declaracions a l’ACN, Gemma Garcia, cap del servei d’atenció a la comunitat universitària de la UPF, explica que el que persegueix aquesta iniciativa és que les internes adquireixin competències i habilitats comunicatives que després els puguin ser útils en el procés de reinserció. Aquí, Garcia, a banda de destacar el valor de l’oratòria com a eina educativa que permet a les participants millorar de manera “ràpida i àgil” les seves habilitats comunicatives, posa en valor que és també una “potent” eina de responsabilitat social perquè “empodera i porta a un procés de coneixement personal molt important”.</p>
      <p>Per Garcia, la lliga és “una oportunitat de trencar barreres i estigmes i acostar la universitat a les presons” i destaca que el fet de treballar per primer cop amb dones recluses ha servit per incorporar visió de gènere a l’oratòria. “Les hem fet conscients que les dones tenim una manera diferent d’expresar-nos que de vegades ens penalitza i que això és un estigma que cal eradicar”, afegeix. També és d’aquest parer l’Andrea Terrón, una de les formadores participants, que ha celebrat el fet de poder treballar amb dones perquè normalment “no se les ensenya a dominar l’oratòria”.</p>
      <p>Les internes participants han valorat molt positivament la iniciativa destacant que a partir d’una feina en equip han pogut perdre la por i parlar amb més seguretat en públic, un aspecte que les “fa sentir millor amb sí mateixes” i que intueixen que les pot ajudar un cop fora de la presó. “Jo sóc una persona molt introvertida a qui treballar la expressió verbal i no verbal durant aquests dies li ha servit per perdre la por de parlar en públic”, apunta la Camila. Al seu torn, la Talita destaca que participar en la lliga li ha servit per tornar a estudiar i a aprendre de “gent que en sap” com les formadores, totes elles voluntàries, que, deixant de banda tot “prejudici”, s’han bolcat per transmetre els seus coneixements.</p>
    </article>
  </body>
</html>