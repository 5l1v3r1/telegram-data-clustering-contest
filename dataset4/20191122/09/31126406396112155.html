<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mengem.ara.cat/gurmet/millor-panettone-Barcelona_0_2348765191.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T09:40:33+00:00"/>
    <meta property="og:title" content="El millor panettone de l'Estat es fa a Barcelona"/>
    <meta property="og:description" content="El forn Cloudstreet Bakery s'endú el guardó per elaborar el millor dolç d'origen italià"/>
  </head>
  <body>
    <article>
      <h1>El millor panettone de l'Estat es fa a Barcelona</h1>
      <h2>El forn Cloudstreet Bakery s'endú el guardó per elaborar el millor dolç d'origen italià</h2>
      <address><time datetime="2019-11-22T09:40:33+00:00">22 Nov 2019, 09:40</time> by <a rel="author">ARA</a></address>
      <p>El panettone és un dolç italià, típic del Nadal, que ja fa temps que s'ha popularitzat a casa nostra. El seu èxit l'ha convertit en un <a href="https://mengem.ara.cat/ho_sabies/Que-prefereixes-tortell-panettone_0_2155584452.html">competidor fins i tot del tortell de Reis</a> i el seu consum s'ha multiplicat per 10 en els últims cinc anys, segons dades del Gremi de Pastisseria de Barcelona.</p>
      <p>I precisament gràcies al seu èxit, cada any –des de fa 4 anys– s'organitza el concurs Millor Panettone Artesà d'Espanya, organitzat per l’Escola de Pastisseria del Gremi de Barcelona (EPGB), que enguany ha escollit el forn Cloudstreet Bakery, a tocar de l'Hospital Clínic, com el que fa el millor dolç de l'Estat.</p>
      <p>El certamen ha comptat amb la participació d’una quarantena de pastisseries i amb jurat d’excepció format, entre altres, per l’autor del millor panettone del món, Giuseppe Piffaretti. Els experts han dit que el sabor i la frescor han sigut uns dels factors més ben valorats i que li han atorgat al projecte Cloudstreet Bakery, liderat pel mexicà Tonatiuh Cortés, el prestigiós guardó i un premi de 1.000 euros.</p>
      <figure>
        <img src="https://mengem.ara.cat/2019/11/22/imatges/jurat-destacat-frescor-panettone-guanyador_2348775208_67565223_340x510.jpg"/>
        <figcaption>El jurat ha destacat el sabor i la frescor del 'panettone' guanyador ​ / GREMI DE PASTISSERIA DE BARCELONA</figcaption>
      </figure>
      <p>Cortés és músic de professió, va arribar des de Mèxic a Barcelona fa 15 anys per estudiar música medieval, però en acabar els seus estudis, i influenciat per l'expert en pa Ibán Yarza, va canviar de professió. Cortés també és un apassionat del pa i després de formar-se un any al forn Barcelona Reykjavik, va obrir Cloustreet Bakery el 2013, on elabora tots els seus productes de forma artesanal i amb la seva pròpia massa mare. Així que si aquest Nadal teniu ganes de tastar el millor panettone de l'Estat, només heu d'anar fins a l'Eixample.</p>
      <h3>L’origen del panettone</h3>
      <p>No són poques les llegendes i històries que parlen dels orígens del panettone. Una d’elles situa l'origen aquest pastís a l’any 1490, quan un jove aristòcrata anomenat Ughetto Atellani de Futi va manifestar l’amor que sentia per la filla d’un pastisser de Milà fent-se passar per un aprenent. Així va inventar un pa ensucrat amb forma de cúpula amb fruites confitades i aroma de llimona i taronja. La seva creació era tan bona que els milanesos van començar a acudir en massa a la pastisseria a demandar el <i>pa de Toni</i>, ja que així es feia anomenar l’aprenent camuflat. I d’aquí diuen que prové el nom <i>panettone</i>.</p>
    </article>
  </body>
</html>