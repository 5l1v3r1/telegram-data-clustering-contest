<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/knigi/2019/11/22/jivotyt-na-rodjyr-federer-v-biografiia.430438"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T09:12:00+00:00"/>
    <meta property="og:title" content="Животът на Роджър Федерер в биография"/>
    <meta property="og:description" content="Втората част вече и у нас | Dnes.bg"/>
  </head>
  <body>
    <article>
      <h1>Животът на Роджър Федерер в биография</h1>
      <h2>Втората част вече и у нас</h2>
      <address><time datetime="2019-11-22T09:12:00+00:00">22 Nov 2019, 09:12</time> by <a rel="author" href="https://www.dnes.bg/author/72" target="_blank">Петя Славова</a></address>
      <p>Втората част на официалната биография на Роджър Федерер излезе на българския книжен пазар. За всички аспекти от пътя на легендарния швейцарец от детството му до наши дни авторът Рене Щауфер разказва увлекателно и изчерпателно.</p>
      <p>Той има богати впечатления от дългогодишните си контакти с гения на тениса и го описва като пълнокръвна личност. Има и безброй интересни епизоди от кариерата и живота на Маестрото, за които публиката ще научи за първи път, информира БНР.</p>
      <p>Тенис се е играл и преди появата на корта на швейцарския виртуоз, ще се играе и след като реши да приключи мисията си в динамичния спорт с жълтата топка. Но едно е сигурно - без него тенисът, който той направи да изглежда дяволски лесна и проста игра, няма да бъде същият.</p>
      <p>За Роджър Федерер тенисът до голяма степен е забавление, дори хоби. "Понякога си просто късметлия, че можеш да играеш. Някои хора и медии, за съжаление, не разбират, че е съвсем в реда на нещата да играеш тенис и да му се наслаждаваш. Те смятат, че ти трябва постоянно да печелиш, че успехът задължително трябва да има история, иначе всичко е безсмислено, но може би всеки трябва да погледне нещата отстрани и да се запита защо започнах да играя тенис. Защото го обичах. Той е любимото ми хоби, което се превърна в професия. Някои просто не го разбират", признава Маестрото в биографията си.</p>
    </article>
  </body>
</html>