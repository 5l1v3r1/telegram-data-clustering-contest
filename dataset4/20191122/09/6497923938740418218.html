<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://brutal.parameter.sk/borzalom-ujabb-noi-holttestet-talaltak-pozsonyban"/>
    <meta property="og:site_name" content="Paraméter"/>
    <meta property="article:published_time" content="2019-11-22T09:02:00+00:00"/>
    <meta property="og:title" content="BORZALOM: Újabb női holttestet találtak Pozsonyban"/>
    <meta property="og:description" content="A rendőrség szerint azonban a történteknek nincs köze a november 11-én történt gyilkossághoz."/>
  </head>
  <body>
    <article>
      <h1>BORZALOM: Újabb női holttestet találtak Pozsonyban</h1>
      <h2>A rendőrség szerint azonban a történteknek nincs köze a november 11-én történt gyilkossághoz.</h2>
      <address>
        <time datetime="2019-11-22T09:02:00+00:00">22 Nov 2019, 09:02</time>
      </address>
      <p>November 21-én a reggeli órákban egy női holttestet találtak Pozsonyban – közölte a rendőrség a sajtótájékoztatóján. Az RTVS úgy tudja, egy 28 éves pozsonyi nőről van szó, akinek halálát nem idegenkezűség okozta.</p>
      <p>Adrian Pavlík, a pozsonyi kerületi rendőrkapitányság igazgatója az esettel kapcsolatban csak annyit közölt, hogy az nem függ össze a november 11-én talált <a href="https://brutal.parameter.sk/borzalom-halalra-kinoztak-egy-not-pozsonyban-ismeretlen-targgyal-eroszakolhattak-meg"><b>34 éves nyelvtanárnő, Viola meggyilkolásával</b></a>.</p>
      <p>A rendőrség ismét hangsúlyozta, <a href="https://brutal.parameter.sk/nem-sorozatgyilkos-vegzett-brutalisan-meggyilkolt-fiatal-angoltanarnovel-pozsonyban"><b>nincs sorozatgyilkos a fővárosban</b></a>, és annak ellenére sem lehet erről beszélni, hogy rövid időn belül két női holttestet is találtak Pozsonyban.</p>
      <p>Az igazgató hangsúlyozta, intenzíven dolgoznak a 34 éves Viola halálával kapcsolatos ügyön, és prioritásként kezelik annak felderítését.</p>
      <p>Pavlík hozzátette, a fővárosban az elkövetkező napokban több lesz a rendőr, ez azonban nem függ össze szigorúan a két esettel, hiszen a karácsonyi vásár miatt is megerősítik a rendőri jelenlétet.</p>
      <p>Mint ismert, a súlyos, életveszélyes állapotban lévő <b><a href="https://brutal.parameter.sk/borzalom-halalra-kinoztak-egy-not-pozsonyban-ismeretlen-targgyal-eroszakolhattak-meg">Violára járókelők bukkantak rá</a></b> múlt héten hétfőn a reggeli órákban a pozsonyi Apollo és a Kikötői híd között. A jelek szerint meg is erőszakolták. A mentősök kiérkezésekor még magánál volt, erős fájdalmakra panaszkodott. A mentők próbáltak segíteni rajta, de sajnos nem tudták megmenteni az életét, a 34 éves nő kórházba szállítása közben belehalt sérüléseibe.</p>
      <figure>
        <img src="https://brutal.parameter.sk/sites/default/files/photos/viola02_0.jpg"/>
      </figure>
      <p>
        <i>Forrás: Nový Čas</i>
      </p>
      <p>A rendőrség csupán egy hét elteltével, tájékoztatott a borzalmas esetről, ezt pedig azzal indokolta, hogy <a href="https://brutal.parameter.sk/ezert-hallgatott-egy-hetig-rendorseg-brutalisan-halalra-vert-no-ugyerol"><b>az esetleges információközléssel nem akarták hátráltatni a nyomozást</b></a>.</p>
      <p>"A pozsonyi II. Járási Rendőrkapitányság operatív munkatársai és kollégáik a kezdetektől vizsgáltak minden információt azzal kapcsolatban, hogy a történtek vajon veszélyt jelenthetnek-e más, elsősorban pozsonyi lakosokra, nőkre. A begyűjtött információk ezt egyértelműen cáfolták, tehát azt, hogy visszaesőről vagy sorozatgyilkosról volna szó" - szögezték le, hozzátéve, ebből kifolyólag nem tartották indokoltnak, hogy azonnal informálják a lakosságot a gyilkosságról, ezzel megkockáztatva félrevezető információk terjedését, tömeges pánikot vagy félelmet. Egyúttal azt is el akarták kerülni, hogy a tettes információkhoz jusson a nyomozás állásáról a médiából.</p>
      <p>(parameter)</p>
    </article>
  </body>
</html>