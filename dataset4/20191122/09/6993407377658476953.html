<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-schemes-bohdan-korespondent-tsn/30286233.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T09:50:17+00:00"/>
    <meta property="og:title" content="Телеканал Коломойського під час виборів акредитовував Богдана у ЦВК як свого кореспондента – «Схеми»"/>
    <meta property="og:description" content="Нинішній керівник Офісу президента Андрій Богдан у розпал президентської кампанії був акредитований до Центральної виборчої комісії як власний кореспондент Телевізійної служби новин телеканалу «1+1»."/>
  </head>
  <body>
    <article>
      <h1>Телеканал Коломойського під час виборів акредитовував Богдана у ЦВК як свого кореспондента – «Схеми»</h1>
      <address>
        <time datetime="2019-11-22T09:50:17+00:00">22 Nov 2019, 09:50</time>
      </address>
      <p>Нинішній керівник Офісу президента Андрій Богдан у розпал президентської кампанії був акредитований до Центральної виборчої комісії як власний кореспондент Телевізійної служби новин телеканалу «1+1». Про це йдеться у розслідуванні <a href="https://www.radiosvoboda.org/a/schemes/30285116.html">«Зе Комбінатор»</a> програми «Схеми: корупція в деталях» (спільний проєкт Радіо Свобода та телеканалу «UA:Перший»).</p>
      <figure>
        <iframe src="https://www.youtube.com/embed/bIObCjA0yy4" width="640" height="360" data-service="Youtube" scrolling="no"/>
      </figure>
      <p>Журналісти виявили, що Богдан Андрій Йосипович був у списку співробітників, який «ТСН» подало до ЦВК 6 лютого 2019 року на «постійну акредитацію на період проведення виборів президента України 31 березня 2019 року» – його ім’я було вказано першим у переліку серед 15 співробітників від телеканалу «1+1».</p>
      <figure>
        <img src="https://gdb.rferl.org/2CB3EA15-0FC8-4E18-89D4-4914A84CE160.jpg"/>
        <figcaption>Номер акредитації кореспондента Андрія Богдана, виданий ЦВК 6 лютого 2019 року – 476</figcaption>
      </figure>
      <p>Цей канал пов’язують із олігархом Коломойським. В передвиборчий період у ЗМІ адвоката Андрія Богдана <a href="https://www.bbc.com/ukrainian/features-russian-47983404">називали</a> «неформальним керівником штабу Зеленського і «куратором» від бізнесмена Ігоря Коломойського, інтереси якого він захищає».</p>
      <p>Про те, чим Андрій Богдан займався на «ТСН», «Схеми» поцікавилися в тодішнього генпродюсера «1+1», а тепер – народного депутата від «Слуги народу» Олександра Ткаченка.</p>
      <p>Пригадати цього Олександр Ткаченко так і не зміг, натомість припустив, що Богдан справді міг бути кореспондентом – позаштатним.</p>
      <p>
        <i>– Можливо, він певний час працював позаштатним кореспондентом. Можливо, і таке було – але я ж кажу, я не всіх знав.</i>
      </p>
      <p>
        <b>
          <i>– А які матеріали він випускав?</i>
        </b>
      </p>
      <p>
        <i>– Очевидно, контроверсійні, тому що якщо ми подивимось - це було під час передвиборчої кампанії.</i>
      </p>
      <p>
        <b>
          <i>– А коли його брали позаштатно працювати в той час, коли...</i>
        </b>
      </p>
      <p>
        <i>– Знаєте, я не слідкую за всіма, кого ми беремо позаштатно.</i>
      </p>
      <figure>
        <img src="https://gdb.rferl.org/BCFA4814-427B-481F-A855-46F10AFB8E37.jpg"/>
      </figure>
      <p>«Схеми» запитали про те, чи був Андрій Богдан кореспондентом «ТСН» у народної депутатки від «Слуги народу» Ольги Василенко-Смаглюк, яка також була у тому ж списку акредитації до ЦВК як оглядач новин «1+1».<br/><br/>Спершу вона заявила, що «Андрія Богдана в «ТСН» не було». Утім, потім припустила, що він міг працювати не в ньюзрумі, а «на окремому трудовому договорі» – проте сама вона цього не пам’ятає: «Не всіх журналістів ставлять до відома щодо роботи інших журналістів».</p>
      <p>«Схемам» не вдалося розшукати його матеріалів на офіційному сайті телеканалу «1+1». Водночас, журналісти виявили, що сам Андрій Богдан ставав героєм кількох сюжетів «ТСН» за 2018 рік – як кандидат в народні депутати.</p>
      <figure>
        <img src="https://gdb.rferl.org/66B17308-F882-4596-9125-807DE8E8736E.jpg"/>
      </figure>
      <p>«Акредитація в ЦВК – це документ, який забезпечує пропуск у державне приміщення Центрвиборчкому на конкретний період часу. Достеменно невідомо, чи скористався цим правом Богдан і з якою саме метою», – йдеться у матеріалі.</p>
      <p>«Схеми» звернулися до «1+1» з офіційним листом із запитаннями.</p>
      <p>Окремо журналісти також заздалегідь відправили запит Андрію Богдану з проханням про коментар, але відповіді не отримали.</p>
      <p>Раніше журналісти також <a href="https://www.radiosvoboda.org/a/news-schemes-bohdan-kombinator/30284852.html">з’ясували</a>, що Андрій Богдан, обіймаючи державні посади за часів трьох українських президентів, одночасно з тим займатися іншою діяльністю, що заборонено низкою норм українських законів: про державну службу, антикорупційне законодавство та адвокатуру.</p>
      <p>Журналісти також розповідали про те, як <a href="https://www.radiosvoboda.org/a/news-schemes-bohdan-perelit/30185234.html">Андрій Богдан літав</a> разом з Азаровим на переговори до Росії за день до зупинки євроінтеграції у 2013 році. І про те, як він отримав<a href="https://www.radiosvoboda.org/a/news-schemes-bohdan-zasluzhenyy/30186687.html"> заслуженого юриста</a> за повернення заводу державі, хоча підприємство залишилося під контролем олігархів.</p>
    </article>
  </body>
</html>