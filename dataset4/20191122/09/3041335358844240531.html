<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/22/market/alpha-bank-140-xronia-meros-tis-istorias/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-22T09:43:39+00:00"/>
    <meta property="og:title" content="Alpha Bank: 140 χρόνια μέρος της ιστορίας"/>
    <meta property="og:description" content="Παρούσα σε όλες τις μεγάλες στιγμές της Ελλάδας"/>
  </head>
  <body>
    <article>
      <h1>Alpha Bank: 140 χρόνια μέρος της ιστορίας</h1>
      <h2>Παρούσα σε όλες τις μεγάλες στιγμές της Ελλάδας</h2>
      <address><time datetime="2019-11-22T09:43:39+00:00">22 Nov 2019, 09:43</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Η Alpha Bank κλείνει φέτος τα 140 χρόνια συνεχούς και αδιάλειπτης δραστηριότητας στην ελληνική οικονομία και κοινωνία. Η τράπεζα που αποτελεί σταθερό σημείο αναφοράς στο ελληνικό τραπεζικό σύστημα όλα αυτά τα χρόνια ήταν, είναι και θα είναι μέρος της ιστορίας της Ελλάδας.</p>
      <p>Η ιστορία της Alpha Bank είναι συνυφασμένη με τις μεγάλες, αλλά και τις δύσκολες στιγμές της Ελλάδας. Με τις καινοτομίες και τις νίκες. Γι αυτό και είναι μέρος της ιστορίας της χώρας.</p>
      <p>Ανατρέχοντας στην ιστορία της Alpha Bank και των επιτευγμάτων της αυτά τα 140 χρόνια, δεν μπορεί κανείς παρά να διαπιστώσει ότι αντικατοπτρίζει σημεία – σταθμούς της ελληνικής ιστορίας.</p>
      <p>Η Alpha Bank ιδρύθηκε το 1879. Ξεκίνησε από τον εμπορικό οίκο Ι.Φ. Κωστόπουλου στην Καλαμάτα. Την εποχή που η τράπεζα κάνει τα πρώτα της βήματα η Ελλάδα βρίσκεται σε οργασμό κατασκευής μεγάλων έργων υποδομής. Το 1893 ολοκληρώνεται το τιτάνιο έργο της διάνοιξης του Ισθμού της Κορίνθου -ένα έργο που έδωσε πνοή στην ελληνική οικονομία. Λίγα χρόνια αργότερα ξεκίνησε η λειτουργία του αστικού Ηλεκτρικού Σιδηροδρόμου, που συνέδεσε την Αθήνα με τον Πειραιά και αναβάθμισε τις εμπορικές και κοινωνικές δραστηριότητες στην καρδιά της Ελλάδας.</p>
      <p>Σταθμός στην πορεία της Alpha Bank υπήρξε το έτος 1916, όταν ο Ιωάννης Φ. Κωστόπουλος, με τη συνεργασία της Λαϊκής Τράπεζας, δημιούργησε, με έδρα πάντοτε την Καλαμάτα, την Τράπεζα Ι.Φ. Κωστοπούλου με τη μορφή της Ετερόρρυθμης Εταιρίας, η οποία το 1918 έδωσε τη θέση της στην Τράπεζα Καλαμών, που λειτουργούσε πλέον ως Ανώνυμη Εταιρία. Ενώ αυτή η σημαντική αλλαγή σηματοδοτούσε μια νέα εποχή για την Alpha Bank, η Ελλάδα, παράλληλα έμπαινε στην εποχή της αυτοκίνησης. Ο Νίκος Θεολόγος, ειδικευμένος ήδη στην αυτοκινητοβιομηχανία των ΗΠΑ, παρουσίασε το πρώτο ελληνικής κατασκευής αυτοκίνητο.</p>
      <p>Μερικά χρόνια αργότερα, το 1924, η Τράπεζα Καλαμών συγχωνεύθηκε με το τραπεζικό τμήμα του οίκου Ι.Φ. Κωστοπούλου και δημιουργήθηκε η Τράπεζα Ελληνικής Εμπορικής Πίστεως, με έδρα την Αθήνα, που ανέπτυξε ένα περιφερειακό δίκτυο υποκαταστημάτων στη Νότιο Πελοπόννησο.</p>
      <p>Ο Δεύτερος Παγκόσμιος Πόλεμος βρίσκει την τράπεζα στο πλευρό της ελληνικής κοινωνίας που δοκιμάζεται σκληρά από τον λοιμό. Η Τράπεζα συμμετείχε σε πολλούς εράνους εκείνη την εποχή, ενώ παρείχε στήριξη στους υπαλλήλους της και τις οικογένειές τους με συσσίτια.</p>
      <p>Μετά το τέλος του Β’ Παγκοσμίου Πολέμου η χώρα μπαίνει σε περίοδο ανασύνταξης ώστε να μπορέσει να σταθεί ξανά στα πόδια της. Η Τράπεζα Ελληνικής Εμπορικής Πίστεως, η οποία το 1947 μετονομάσθηκε σε Τράπεζα Εμπορικής Πίστεως, ήταν ένα από τα λίγα πιστωτικά ιδρύματα που κατάφερε να ξεπεράσει τις δύσκολες συνθήκες εκείνης της περιόδου και να ξεκινήσει τις διαδικασίες ανασυγκρότησης. Η τράπεζα στρέφεται πλέον στην ανάπτυξη ενός εθνικού δικτύου υποκαταστημάτων.</p>
      <p>Οι επόμενες δεκαετίες, βρίσκουν την Ελλάδα σε περίοδο εκσυγχρονισμού με το αστέρι της να λάμπει και στο εξωτερικό στον τομέα του Πολιτισμού. Το 1960 είναι η πρώτη χρονιά του Φεστιβάλ Κινηματογράφου Θεσσαλονίκης, ενώ το 1963 βραβεύεται με Νόμπελ Λογοτεχνίας ο Γιώργος Σεφέρης, για να ακολουθήσει το 1979 ο Οδυσσέας Ελύτης. Τον εκσυγχρονισμό της χώρας ακολουθεί η Τράπεζα Πίστεως, όπως ονομάστηκε το 1972, αφού υπήρξε πρωτοπόρος στον τομέα του εκσυγχρονισμού του ελληνικού τραπεζικού συστήματος. Το 1970 η τράπεζα εγκατέστησε πρωτότυπο κέντρο μηχανογράφησης, το 1975 δημιούργησε ανταλλακτήρια συναλλάγματος, ενώ το 1978 λειτούργησε online σύστημα συναλλαγών.</p>
      <figure>
        <img src="https://www.in.gr/wp-content/uploads/2019/11/1910-600x446.jpg"/>
      </figure>
      <p>Στα τέλη της δεκαετίας του 1980, η Τράπεζα Πίστεως έχει ήδη διαμορφώσει τη φυσιογνωμία ενός τραπεζικού Ομίλου που της επιτρέπει να παρέχει ευρύ φάσμα καινοτόμων χρηματοοικονομικών υπηρεσιών. Είναι η εποχή της ηλεκτρονικής «επανάστασης» στη χώρα. Το 1984 το iconic ηλεκτρονικό παιχνίδι Tetris κάνει την εμφάνισή του, ενώ το 1989 γεννιέται η ιδιωτική τηλεόραση στην Ελλάδα.</p>
      <p>Η νέα χιλιετία βρίσκει την τράπεζα στην καλύτερη φάση της. Το 1999, η Alpha Τράπεζα Πίστεως εξαγοράζει το 51% των μετοχών της Ιονικής Τράπεζας, πραγματοποιώντας τη μεγαλύτερη ιδιωτικοποίηση που είχε γίνει ποτέ στην Ελλάδα. Η συγχώνευση των δύο τραπεζικών ιδρυμάτων ολοκληρώθηκε το επόμενο έτος, ενώ το 2000 η νέα διευρυμένη Τράπεζα που προέκυψε ονομάστηκε Alpha Bank.</p>
      <p>Σε ότι αφορά την τεχνολογική αναβάθμιση των υπηρεσιών της, η τράπεζα έχει ήδη μπει δυναμικά στην ψηφιακή εποχή, όπως και ολόκληρη η χώρα. Η Alpha Bank έχει ήδη εισάγει το web banking, καθώς και τις συναλλαγές μέσω κινητού τηλεφώνου.</p>
      <figure>
        <img src="https://www.in.gr/wp-content/uploads/2019/11/1970-600x481.jpg"/>
      </figure>
      <p>Η τράπεζα έδωσε μάχες τα δύσκολα χρόνια της οικονομικής κρίσης. Το 2013 το σύνολο του μετοχικού κεφαλαίου της Εμπορικής Τράπεζας μεταβιβάσθηκε από την Crédit Agricole στην Alpha Bank, ενώ η τράπεζα προχώρησε σε ανακεφαλαιοποίηση για να διατηρήσει τον ιδιωτικό χαρακτήρα τη. Λίγα χρόνια αργότερα ήταν σε θέση να στηρίξει μικρές και μεσαίες επιχειρήσεις και να δημιουργήσει νέες προϋποθέσεις για τις δραστηριότητές της.</p>
      <p>Σήμερα, ο Όμιλος Alpha Bank, με συνέπεια και αξιοπιστία, συνεχίζει να υποστηρίζει ιδιώτες και επιχειρηματίες πελάτες, συνεισφέροντας στην οικονομική ανάκαμψη της χώρας, που πλέον μπορεί να ατενίζει το μέλλον με αισιοδοξία.</p>
      <p>Ο Όμιλος Alpha Bank είναι επί 140 χρόνια εδώ. Είναι μέρος της ιστορίας της χώρας. Χθες, σήμερα, αύριο. Μαζί.</p>
    </article>
  </body>
</html>