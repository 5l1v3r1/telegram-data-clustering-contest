<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gandul.info/stiri/vantul-face-primele-ravagii-capitala-schela-s-desprins-partial-iar-bucati-structura-au-avariat-masini-isu-reactioneaza-recomandarea-e-asigure-schelele-fixare-temeinica-pietonii-manifeste-prudenta-18604640"/>
    <meta property="og:site_name" content="Gândul"/>
    <meta property="article:published_time" content="2019-11-22T09:24:00+00:00"/>
    <meta property="og:title" content="Vântul face primele ravagii în Capitală: O schelă s-a desprins parţial iar bucăţi din structură au avariat maşini / ISU reacţionează: Recomandarea e să se asigure schelele prin fixare temeinică. Pietonii să manifeste prudenţă"/>
    <meta property="og:description" content="Mai multe detalii pe Gândul.info"/>
  </head>
  <body>
    <article>
      <h1>Vântul face primele ravagii în Capitală: O schelă s-a desprins parţial iar bucăţi din structură au avariat maşini / ISU reacţionează: Recomandarea e să se asigure schelele prin fixare temeinică. Pietonii să manifeste prudenţă</h1>
      <h2>O schelă amplasată pe faţada unei clădiri de şase etaje de pe strada Ion Brezoianu din Capitală s-a desprins parţial, vineri dimineaţă, din cauza vântului, iar bucăţi din structură au avariat două maşini. Nu sunt persoane rănite, informează ISU Bucureşti-Ilfov.</h2>
      <address>
        <time datetime="2019-11-22T09:24:00+00:00">22 Nov 2019, 09:24</time>
      </address>
      <p>O schelă amplasată pe faţada unei clădiri de şase etaje, de pe strada Ion Brezoianu, s-a desprins parţial în partea superioară.</p>
      <p>Potrivit ISU Bucureşti-Ilfov, bucăţi din această schelă au căzut şi au avariat două maşini. Nu sunt persoane rănite. La intervenţie acţionează Detasamentul Mihai Vodă şi Detaşamentul Special de Salvatori.</p>
      <p>În prezent, echipajele încearcă stabilizarea sau îndepartarea schelei, în funcţie de posibilităţi.</p>
      <figure>
        <img src="http://storage0.dms.mpinteractiv.ro/media/1/186/3927/18604640/4/schela.jpg?height=800&amp;width=600"/>
      </figure>
      <p>
        <b>ISU reacţionează: Recomandarea e să se asigure schelele prin fixare temeinică. Pietonii să manifeste prudenţă</b>
      </p>
      <p>ISU precizează că echipajele lucrează pentru îndepărta bucăţile de schelă care s-au desprins parţial de pe o clădire din Capitală astfel încât să evite căderea iminentă, recomandând ca toate schelele din şantiere să fie fixate pentru a evita alte astfel de episoade din cauza vântului.</p>
      <p>„În acest moment intervenţia este în desfăşurare. După cum aţi observat, este vorba de o schelă montată pe faţada unei clădiri. Este vorba despre un hotel care este în reabilitare, nu este locuit. S-au desprins elemente din schela de la etajele superioare, etajele 5 şi 6, care s-au înclinat spre exterior. Aşa cum se poate observa, unele bucăţi de schelă au căzut pe carosabil şi au avariat 2 autoturisme, care între timp au fost îndepărtate din zona respectivă. În acest moment pompierii detaşamentului Special de Salvatori intervin pentru a extrage bucăţile de schelă care sunt în pericol de cădere iminentă”, a declarat Daniel Vasile, reprezentantul ISU Bucureşti-Ilfov.</p>
      <p>Potrivit acestuia, în prezent echipajele încearcă ancorarea schelei pe faţada clădirii, însă operaţiunea va dura mai multe ore.</p>
      <p>„Observaţi că este vorba de aproximativ 30 de metri liniari de schelă, şi aşa cum v-am precizat, sunt bucăţi de pe ultimele două etaje, 5 şi 6. În acest moment va fi montată şi o autoscară, pentru a se lucra concomitent de la înălţime din exterior”, mai explică sursa citată.</p>
      <p>Daniel Vasile a atras atenţia că nu este prima dată când se petrece un astfel de episod în Capitală, subliniind că s-ar putea repeta situaţia.</p>
      <p>„Este vânt, dar nu este un vânt foarte intens, doar la rafală sunt intensificări foarte mari. Recomandarea noastră este să se asigure aceste schele, printr-o fixare cât mai temeinică, cât mai judicioasă de către personalul care lucrează în fiecare dintre aceste şantiere. Şi există o recomandare şi pentru noi, pentru cetăţeni, pentru pietoni - să manifestăm prudenţă atunci când trecem pe lângă aceste spaţii care reprezintă fie schele, fie montate pe faţadă, fie alte elemente, cum ar fi panourile publicitare stradale, copertine şi alte lucruri care ştim că în mod normal, la rafală de vând puternică, se pot desprinde şi ne pot răni”, mai transmite acesta.</p>
      <related>
        <h4>Citeşte şi</h4>
        <a href="https://www.gandul.info/stiri/meteo-anm-anunta-vreme-deosebit-de-rece-si-vant-puternic-care-sunt-zonele-cele-mai-afectate-18604616?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/e-oficial-legea-care-interzice-bullying-ul-in-scoli-a-intrat-in-vigoare-18604610?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
      <related>
        <h4>Citeşte şi</h4>
        <a href="https://www.gandul.info/stiri/anm-a-emis-o-noua-prognoza-pentru-capitala-vreme-deosebit-de-rece-lapovita-asteptata-vineri-seara-18604498?utm_source=Gandul&amp;utm_medium=Click%2BCitesteSi+200&amp;utm_campaign=CitesteSi%2Bgandul"/>
      </related>
    </article>
  </body>
</html>