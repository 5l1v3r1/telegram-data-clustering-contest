<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837109-pri-poroshenko-koruptsiya-na-mitnitsi-vizrila-i-dala-plodi-firmanyuk"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T09:20:00+00:00"/>
    <meta property="og:title" content="При Порошенку корупція на митниці визріла і дала плоди – Фірманюк"/>
    <meta property="og:description" content="КИЇВ. 22 листопада. УНН. Найбільший утиск бізнесу на митниці був за часів президента України Петра Порошенка. Про це у коментарі УНН розповів бізнесмен Орест …"/>
  </head>
  <body>
    <article>
      <h1>При Порошенку корупція на митниці визріла і дала плоди – Фірманюк</h1>
      <address><time datetime="2019-11-22T09:20:00+00:00">22 Nov 2019, 09:20</time> by <a rel="author">Петро Івасюк</a></address>
      <p><b>КИЇВ. 22 листопада. УНН.</b> Найбільший утиск бізнесу на митниці був за часів президента України Петра Порошенка. Про це у коментарі <b>УНН</b> розповів бізнесмен Орест Фірманюк.</p>
      <p>“При Ющенку корупції на митниці було найменше — це факт. При Януковичу вона розквітла, а при Порошенку визріла та дала плоди. Найбільший утиск бізнесу на митниці був саме при ньому”, — заявив він.</p>
      <p>При Порошенко корупція на митниці розквітла до абсурдних масштабів. Без корупційного чинника працювати не могли навіть наближені до екс-президента компанії, розповів Фірманюк.</p>
      <p>“Про ці часи можна написати книгу, але масштаби корупції та кількість схем були такі, що змусили Порошенка взагалі відкрити тіньову структуру по її контролю. До прикладу — відомий офіс контрабанди, яким керував його партнер Грановський спільно із департаментом „К“ СБУ Павла Демчини. Останній виконував роль Цербера, якого спускали на незгодних працювати за їх схемами”, — згадує Фірманюк.</p>
      <p>Він каже, що теж був у списку “запрошених” співпрацювати із офісом контрабанди Грановського. Однак він та його компанія відмовилися, і не через “правильність” чи принциповість.</p>
      <p>“Це рішення далося нелегко, адже на той час в компанії працювали 200 працівників. Ми мали 4 офіси у Німеччині, Італії, Китаї та Туреччині. 7 000 клієнтів, яких ми збирали 10 років. Але представники Олександра Грановського, які, до речі, не погано себе почувають і при теперішній владі, нам поставили умову: або ми їх беремо повноцінними партнерами в бізнес, знайомимо з клієнтами, представляємо колективу як членів команди — тоді зможемо працювати далі, або більше займатися бізнесом не будемо. Тоді наша команда вирішила, що з такими людьми, якщо можна їх вважати за людей, працювати неможливо і ми закрили компанію та звільнили 90% працівників. Вийшли з гри. За рік почали з „чистого листа“, але старалися займатися суто логістикою і на милю не підходити до митниці”, — розповів Фірманюк.</p>
      <p>На той час команда бізнесмена складалася всього з 20 працівників. Однак, тиску уникнути не вдалося.</p>
      <p>“Команда Грановського більше не хотіла нас „віджати“, а просто „кошмарила“. Вантажі, які ми возили усі на 100% доглядали, під час догляду псували, затримували їх на тижні, постійно вимагали підтвердження вартості. І все в рамках закону, діючий митний кодекс — чудовий інструмент для цього. Трактуй як хочеш”, — розповів Фірманюк.</p>
      <p>За часів Порошенка була не контрабанда, а глобальна оптимізація сплати податків, підсумував Фірманюк.</p>
      <p>“Грабування країни через несплату податків — головний злочин його команди. І робилося це відверто примусово. Бізнес буквально змушували порушувати закон і платити в бюджет не 10 тисяч з фури, а платити три, при цьому ще три давати хабарями команді Грановського на митниці”, — резюмував він.</p>
      <p>Повне інтерв’ю <a href="https://www.unn.com.ua/uk/exclusive/1837047-pro-kontrabandu-z-kontrabandistom-pershe-velike-intervyu-z-orestom-firmanyukom">читайте тут</a>.</p>
    </article>
  </body>
</html>