<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743013"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T09:05:00+00:00"/>
    <meta property="og:title" content="10ล้อร้อง'บิ๊กแป๊ะ'ถูกยัดยา ตร.ประจวบสั่งห้ามโต้โซเชียล"/>
    <meta property="og:description" content="โชเฟอร์รถบรรทุก 10 ล้อ พร้อมทนายความเดินทางเข้าร้องขอความเป็นธรรมกับ 'พล.ต.อ.จักรทิพย์ ชัยจินดา' ผบ.ตร. หลังถูกตำรวจ สภ.สามร้อยยอด จับฐานครอบครองยาบ้า 1 เม็ด อ้างถูกยัดยา ขณะที่ผู้การประจวบฯ สั่งสภ.สามร้อยยอด เลิกตอบโต้ทางโซเชียลยุติความขัดแย้ง"/>
  </head>
  <body>
    <article>
      <h1>10ล้อร้อง'บิ๊กแป๊ะ'ถูกยัดยา ตร.ประจวบสั่งห้ามโต้โซเชียล</h1>
      <address>
        <time datetime="2019-11-22T09:05:00+00:00">22 Nov 2019, 09:05</time>
      </address>
      <slideshow>
        <figure>
          <img src="https://www.dailynews.co.th/admin/upload/20191122/news_bBqhwveglB150850_533.jpg?v=201911221810"/>
        </figure>
        <figure>
          <img src="https://www.dailynews.co.th/admin/upload/20191122/news_iAluuGUeiM150850_533.jpg?v=201911221810"/>
        </figure>
      </slideshow>
      <p>
        <b>โชเฟอร์รถบรรทุก 10 ล้อ พร้อมทนายความเดินทางเข้าร้องขอความเป็นธรรมกับ "พล.ต.อ.จักรทิพย์ ชัยจินดา" ผบ.ตร. หลังถูกตำรวจ สภ.สามร้อยยอด จับฐานครอบครองยาบ้า 1 เม็ด อ้างถูกยัดยา ขณะที่ผู้การประจวบฯ สั่งสภ.สามร้อยยอด เลิกตอบโต้ทางโซเชียลยุติความขัดแย้ง</b>
      </p>
      <p>กรณีมีผู้โพสต์ข้อความและคลิปผ่านเฟซบุ๊ก  Nalinee Vongsavas  ขอความเป็นธรรม หลังจากบิดามีอาชีพรับจ้างขับรถบรรทุกสิบล้อหมายเลขทะเบียน 70-2434 ชุมพร ตกเป็นผู้ต้องหาคดียาเสพติด ที่ สภ.สามร้อยยอด จ.ประจวบคีรีขันธ์ เหตุเกิดเมื่อเวลา 02.00 น. วันที่ 13 พ.ย. ที่ผ่านมา ต่อมามีผู้แสดงความเห็นจำนวนมาก วิพากษ์วิจารณ์การทำงานของเจ้าหน้าที่นั้น ทำให้มีการตอบโต้จากเพจเฟซบุ๊กของสภ.สามร้อยยอด เตือนให้บุตรสาวผู้ต้องหาผู้โพสต์ลบข้อความ และระวังถูกดำเนินคดีจากการแสดงความเห็นเข้าข่ายหมิ่นประมาท และเข้าข่ายมีความผิดตาม พ.ร.บ.คอมพิวเตอร์ <br/><br/>เกี่ยวกับเรื่องนี้ เมื่อวันที่ 22 พ.ย. ที่สำนักงานตำรวจแห่งชาติ (ตร.) นายวรกร พงศ์ธนากุล ทนายความพา นายโสภณ วงษ์สวัสดิ์ อายุ 47 ปี คนขับรถบรรทุกสิบล้อ ซึ่งถูกเจ้าหน้าที่ตำรวจ สภ.สามร้อยยอด จ.ประจวบคีรีขันธ์ ตรวจค้นภายในรถบรรทุกสิบล้อ ก่อนกล่าวหาว่ามียาบ้าไว้ในครอบครอง 1 เม็ด เข้ายื่นหนังสือร้องขอความเป็นธรรม พร้อมพยานหลักฐานแผ่นซีดีคลิปภาพวันเกิดเหตุ มามอบให้ พล.ต.อ.จักรทิพย์ ชัยจินดา ผบ.ตร. โดยมี พ.ต.อ.ฉัตรชัย นันทมงคล นวท.(สบ.5) พฐก. ตำรวจเวรอำนวยการ เป็นผู้รับเรื่องไว้เสนอผู้บังคับบัญชาตามขั้นตอน <br/><br/>โดย นายโสภณ กล่าวว่า เมื่อวันที่ 12 พ.ย.ต่อเนื่องเวลา 02.00 น. วันที่ 13 พ.ย. ตนขับรถบรรทุกมาถึงบริเวณด่านตรวจ สภ.สามร้อยยอด จึงหยุดรถให้เจ้าหน้าที่ตำรวจทำการตรวจค้น โดยมีเจ้าหน้าที่ตำรวจ 2 นาย ผลัดเปลี่ยนกันขึ้นมาตรวจค้น โดยระหว่างนั้นตำรวจบอกว่าไฟท้ายรถดับ ตนจึงได้เดินไปดูไฟท้ายรถ แต่พอกลับมาตำรวจแจ้งว่าพบยาบ้าบริเวณเบาะกลางข้างขาคนขับด้านซ้าย ซึ่งเป็นจุดที่มองเห็นได้อย่างชัดเจน หลังถูกจับตนไม่ถูกใส่กุญแจมือ แต่มีการส่งสัญญาณที่รู้กันในกลุ่มรถถบรรทุก ซึ่งตำรวจให้ไปขยับรถค่อยกลับมาคุยกัน แต่ตนก็ไม่ได้มีการขอเคลียร์แต่อย่างใด เพราะมั่นใจว่ายาบ้าดังกล่าวไม่ใช่ของตนเอง </p>
      <figure>
        <img src="https://www.dailynews.co.th/admin/upload/20191122/news_iAluuGUeiM150850_533.jpg?v=201911221810?v=7928"/>
      </figure>
      <p>นายโสภณ กล่าวอีกว่า รถบรรทุกคันดังกล่าวเป็นของบริษัท ซึ่งตนขับอยู่เป็นประจำมาตั้งแต่เดือนกุมพาพันธ์ และค่อนข้างระมัดระวังในการขึ้นลงรถจะล็อคทุกครั้ง ซึ่งจากเหตุการณ์ดังกล่าวตนไม่ได้บอกว่าตำรวจที่ตรวจค้นเป็นคนยัดยา แต่ขอให้ทาง ผบ.ตร.ตั้งคณะกรรมการตรวจสอบข้อเท็จจริงจากส่วนกลาง เนื่องจากไม่มั่นใจตำรวจในพื้นที่ และสั่งการให้มีการตรวจดีเอ็นเอของกลางที่พบ เพื่อความกระจ่างต่อสังคม ซึ่งภายหลังตนถูกจับกุมก็ถูกให้ออกจากงาน ทำให้รู้สึกไม่ได้รับความเป็นธรรมแต่อย่างใด <br/><br/>วันเดียวกัน พล.ต.ต.สุรศักดิ์ สุขแสวง ผบก.ภ.จว.ประจวบคีรีขันธ์ เปิดเผยว่า ขณะนี้ได้กำชับให้เจ้าหน้าที่ผู้เกี่ยวข้องที่ สภ. สามร้อยอด ยุติการแสดงความเห็นทุกช่องทางหรือตอบโต้ในสังคมโซเชียลเพื่อไม่ให้มีความขัดแย้ง ล่าสุดยังไม่มีการแจ้งความดำเนินคดีกับบุตรสาวของผู้ต้องหาและผู้แสดงความเห็นแต่อย่างใด ขณะที่ผลการสอบข้อเท็จจริงมีความคืบหน้าพอสมควร คาดว่าจะใช้เวลาไม่เกิน 5 วัน จะได้ข้อสรุปทั้งหมด ส่วนผลตรวจปัสสาวะ นายโสภณ ไม่พบสารเสพติดแต่อย่างใด  <br/><br/>“...ยืนยันว่าการสอบข้อเท็จจริงได้ให้ความเป็นธรรมกับทุกฝ่าย สำหรับเจ้าหน้าที่ที่ปฏิบัติงานในคืนเกิดเหตุยังไม่ได้สั่งพักงาน เนื่องจากยังไม่พบความผิดจากการปฏิบัติหน้าที่ ส่วนการตั้งด่านก็ดำเนินการตามปกติ แต่กำชับให้เจ้าหน้าที่ปฏิบัติตามระเบียบที่กำหนดไว้อย่างเคร่งครัด แสดงความโปร่งใสในการทำงาน เนื่องจากเป็นด่านถาวรตามมติคณะรัฐมนตรี เพื่อป้องปรามเหตุอาชญากรรมและการขนยาเสพติดไปจังหวัดภาคใต้ ที่ผ่านมาเจ้าหน้าที่สามารถจับกุมยาเสพติดได้จำนวนมาก...."  พล.ต.ต.สุรศักดิ์ กล่าว.</p>
    </article>
  </body>
</html>