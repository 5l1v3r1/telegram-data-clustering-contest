<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/krimi/vademeles-a-mozsgoi-szocialis-otthon-bantalmazas-betegek-veres/17x4gqf"/>
    <meta property="og:site_name" content="Blikk.hu"/>
    <meta property="article:published_time" content="2019-11-22T09:54:18+00:00"/>
    <meta property="og:title" content="Döbbenetes vádak: pofozták, törölközővel verték a betegeket a baranyai otthonban"/>
    <meta property="og:description" content="Közfeladatot ellátó személy által elkövetett bántalmazás bűntette miatt emelt vádat a Baranya megyében található Mozsgó szociális otthonának lakóit bántalmazó két emberrel szemben a Szigetvári Járási Ügyészség - közölte a Baranya megyei főügyész pénteken az MTI-vel. A vádemelés az Emberi Erőforrások Minisztériumának (Emmi) feljelentése alapján történt."/>
  </head>
  <body>
    <article>
      <h1>Döbbenetes vádak: pofozták, törölközővel verték a betegeket a baranyai otthonban</h1>
      <address><time datetime="2019-11-22T09:54:18+00:00">22 Nov 2019, 09:54</time> by <a rel="author" href="https://www.blikk.hu/szerzo/blikk-osszeallitas" target="_blank">Blikk-összeállítás</a></address>
      <p>
        <i>
          <b>Közfeladatot ellátó személy által elkövetett bántalmazás bűntette miatt emelt vádat a Baranya megyében található Mozsgó szociális otthonának lakóit bántalmazó két emberrel szemben a Szigetvári Járási Ügyészség - közölte a Baranya megyei főügyész pénteken az MTI-vel. A vádemelés az Emberi Erőforrások Minisztériumának (Emmi) feljelentése alapján történt.</b>
        </i>
      </p>
      <p>Varga-Koritár György azt írta, <b>a vádlottak az intézményben ápolói-gondozói feladatokat láttak el.</b></p>
      <p><b>Egyikük tavaly januárban bántalmazott két gondozottat:</b> miután az esti lefekvés során <mark>az egyik gondozott nem találta a felsőruházatát, a gondozó kiabálni kezdett vele, majd több alkalommal arcon ütötte. Egy másik gondozottat fürdetni vitt a vádlott, melynek során törölközővel és egy műanyag flakonnal többször megütötte.</mark></p>
      <p>Az ügy másik vádlottja szintén tavaly januárban fürdetett egy gondozottat, aki fogyatékossága miatt a vádlott felszólításainak nem tett eleget. <b>Ekkor a gondozónő dühösen kiabálni kezdett az ápolttal és több alkalommal megütötte.</b></p>
      <p><mark>A vádlottak cselekménye a közfeladatot ellátó személy eljárásában elkövetett bántalmazás bűntettének a megállapítására alkalmas, mely bűncselekmény egytől öt évig terjedő szabadságvesztéssel büntetendő</mark> - tette hozzá közleményében a főügyész.</p>
      <p>Az ügy előzménye, hogy korábban bejelentés érkezett a Társaság a Szabadságjogokért (TASZ) szervezethez még 2018 tavaszán, hogy <b>bántalmazzák a mozsgói otthon lakóit, és ezt videofelvétel is bizonyítja.</b></p>
      <p>Az üggyel kapcsolatban négy hónappal később, 2018 augusztusában az ombudsmani hivatal is helyszíni vizsgálatot folytatott, jelentését idén április 4-én hozta nyilvánosságra.</p>
      <p>Fülöp Attila az Emberi Erőforrások Minisztériumának (Emmi) szociális ügyekért és társadalmi felzárkózásért felelős államtitkára április 17-én újságíróknak arról beszélt, hogy súlyos bántalmazás történhetett a mozsgói otthonban. <b>Kijelentését arra alapozta, hogy eljutott hozzá három videofelvétel, amelyen jól látszik, hogy az intézmény két dolgozója bántalmazza az ellátottakat.</b></p>
      <p>Fülöp Attila korábban jelezte, a panaszbeadványban megfogalmazottakat - az életkörülményekre, a tárgyi és személyi feltételekre, az étkezésre, az egészségügyi ellátásra vonatkozóan - az ombudsmani jelentés nem tudta igazolni. Ezért az ombudsman felkérte a mozsgói intézmény vezetőjét, saját hatáskörben vizsgálja ki a panaszbeadványban szereplő állításokat. <b>Az ehhez szükséges dokumentumokat - közöttük a videofelvételeket - azonban a TASZ nyolc hónapig visszatartotta.</b></p>
      <p>Az államtitkár korábban azt közölte, hogy az Emmi április 14-én rendőrségi feljelentést tett ismeretlen tettes ellen. <b>A feljelentést követő napon a mozsgói intézmény vezetője email-ben megkapta a felvételeket az ombudsmani hivataltól, amelyet továbbküldött az államtitkárnak.</b></p>
      <p>A Szigetvári Rendőrkapitányság áprilisban indított nyomozást a Baranya megyei Dél-Zselic Egyesített Szociális Intézmény mozsgói otthonában történt bántalmazással kapcsolatban.</p>
      <p>A mozsgói otthon 1960 óta működik, <b>az intézményben 133 közepesen súlyos és halmozottan súlyos értelmi fogyatékos él, ellátásukról 57 dolgozó gondoskodik.</b></p>
    </article>
  </body>
</html>