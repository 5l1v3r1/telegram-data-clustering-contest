<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/135936/torbadan-soyluya-yeni-yetki"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-22T09:27:00+00:00"/>
    <meta property="og:title" content="Torba'dan Soylu'ya yeni yetki!"/>
    <meta property="og:description" content="“Bakanlıkta Menzil tarikatı örgütlenmesi” tartışmaları sürerken TBMM’ye bakanlıktaki kadrolarla ilgili bakanın cezalandırma yetkisini arttıran bir yasa teklifi gönderildi."/>
  </head>
  <body>
    <article>
      <h1>Torba'dan Soylu'ya yeni yetki!</h1>
      <h2>“Bakanlıkta Menzil tarikatı örgütlenmesi” tartışmaları sürerken TBMM’ye bakanlıktaki kadrolarla ilgili bakanın cezalandırma yetkisini arttıran bir yasa teklifi gönderildi.</h2>
      <address>
        <time datetime="2019-11-22T09:27:00+00:00">22 Nov 2019, 09:27</time>
      </address>
      <p>İçişleri Bakanı Süleyman Soylu’nun “Bir tane göstersinler bakanlığı bırakacağım” diyerek meydan okuduğu “Bakanlıkta Menzil tarikatı örgütlenmesi” tartışmaları sürerken TBMM’ye bakanlıktaki kadrolarla ilgili bakanın cezalandırma yetkisini arttıran bir yasa teklifi gönderildi.</p>
      <p>95 maddelik Bazı Kanunlarda ve 375 Sayılı Kanun Hükmünde Kararnamede Değişiklik Yapılmasına Dair Kanun Teklifi’nin birinci maddesi ile 1930 tarihli Dahiliye Memurları Kanunu’nun dördüncü maddesi yeniden yazıldı.</p>
      <h3>RAPOR VE BAKAN ONAYI YETECEK</h3>
      <p><b>Birgün'den Nurcan Gökdemir'in haberine göre</b>, madde ile mülki idare amirlerinin özlük hakları açısından ayrıcalıklar tanıyan birinci sınıf statüsünü kaybetme halleri düzenleniyor.</p>
      <p>Kanunun Ek 2 ve Ek 3 üncü maddelerine göre, birinci sınıf statüsünü kazanabilmek için “15 yıl hizmet yapmış olma ve başarılı görülme” gibi kriterler yer alıyor.</p>
      <p>Teklifte yer alan “Birinci sınıf statüsünün kaybedilmesi” başlıklı maddeye göre, mülki idare amiri değerlendirme raporuna göre üst üste iki yıl yetersiz bulunan birinci sınıfa ayrılmış mülki idare amiri başka bir değerlendirme amirinin emrine atanacak. Burada da yetersiz olduğu değerlendirilmesi yapılması durumunda iş ve işlemleri ile genel durumunun incelenmesi amacıyla mülkiye müfettişi görevlendirilecek. Mülkiye müfettişinin düzenleyeceği değerlendirme raporunun olumsuz olması halinde Bakan onayı ile mülki idare amiri birinci sınıfa ayrılma yeterliliğini kaybedecek.</p>
      <h3>1930’DAN BERİ AKLA GELMEMİŞTİ</h3>
      <p>Teklifte yer alan madde gerekçesinde, 1930 tarihinde yürürlüğe giren Dahiliye Memurları Kanunu’nda mülki idare amirleri açısından birinci sınıf statüsünün kazanılmasının düzenlendiği bildirildi. Ancak bu statünün kaybettirilmesine ilişkin bir düzenlemenin kanun metninde yer almadığı belirtildi.</p>
      <h3>GERİYE YÜRÜR MÜ?</h3>
      <p>Ancak İçişleri Bakanı'na mülki idare amirlerini cezalandırma yetkisi veren bu maddenin geçmişe dönük uygulanıp uygulanmayacağı tartışılıyor.</p>
      <p>Bakanlık bürokratlarının milletvekillerinin soruları üzerine “Geçmişe yürümez” dediği bu madde ile bundan sonra İçişleri Bakanı, üst düzey amirler üzerinde etkili bir disiplin mekanizmasına sahip olacak.</p>
    </article>
  </body>
</html>