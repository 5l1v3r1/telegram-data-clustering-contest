<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-tenis-23506846-simona-halep-boicota-fed-cup-concentra-olimpiada-anunta-ion-tiriac.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T09:44:00+00:00"/>
    <meta property="og:title" content="Simona Halep va boicota Fed Cup și se va concentra pe Olimpiadă, anunță Ion Țiriac"/>
    <meta property="og:description" content="Fed Cup și-a schimbat formatul, iar acest lucru nu a fost de la început pe placul Simonei Halep. Apropiat al câștigătoarei de la Wimbledon, Ion Țiriac a precizat că Simona nu va participa"/>
  </head>
  <body>
    <article>
      <h1>Simona Halep va boicota Fed Cup și se va concentra pe Olimpiadă, anunță Ion Țiriac</h1>
      <address><time datetime="2019-11-22T09:44:00+00:00">22 Nov 2019, 09:44</time> by <a rel="author">A.I.</a></address>
      <p><b>Fed Cup și-a schimbat formatul, iar acest lucru nu a fost de la început pe placul Simonei Halep. Apropiat al câștigătoarei de la Wimbledon, Ion Țiriac a precizat că Simona nu va participa la FedCup, ea urmând să se concentreze pe Jocurile Olimpice de la Tokyo (din vara anului viitor). </b><br/><br/><b>Ce a spus Țiriac <br/></b><b><br/></b>"Simona mi-a zis că nu vrea să vină să joace la Fed Cup pentru că se concentrează pe Jocurile Olimpice" - Ion Țiriac, la SportEd Talks.<br/><br/>Anunțul nu este însă neapărat unul surprinzător, ținând cont de faptul că Halep a precizat de la început că nu este deloc încântată de noul format propus pentru FedCup. <br/><br/><b>Ce s-a schimbat<br/></b><b><br/></b>Pentru a ajunge la turneul final care va fi găzduit de Budapesta (în perioada 14-19 aprilie 2020), România (semifinalistă la ultima ediție) trebuie să treacă de Rusia într-un baraj de calificare. Se va juca la Cluj-Napoca, în Sala Polivalentă, în zilele de 7 și 8 februarie 2020.<br/><br/>Dacă ar trece de Rusia, România se va afla pe lista celor 12 echipe care vor participa la turneul final al FedCup. <br/><br/>Simona nu este încântată de faptul că se va juca stil turneu, timp de o săptămână, pe teren neutru. <br/><br/>"Îmi place modul în care este acum FedCup. Să joci acasă şi în deplasare este cel mai frumos sentiment. Dacă FedCup se va schimba, eu nu voi mai juca pentru că îmi place aşa cum este acum", a precizat Simona în urmă cu ceva timp.<br/><br/>În ceea ce privește Jocurile Olimpice, competiția de la Tokyo (la care vor lua parte peste 11.000 de sportivi) se va desfășura în perioada 24 iulie - 9 august 2020. La Rio de Janeiro (ediția din 2016), Simona Halep nu a luat parte.<br/><br/><br/>  </p>
    </article>
  </body>
</html>