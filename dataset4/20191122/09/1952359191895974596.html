<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04730493?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-22T09:46:00+00:00"/>
    <meta property="og:title" content="Ook ombudsman vindt dat VRT te ver is gegaan met beelden van Child Focus-campagne"/>
    <meta property="og:description" content="De campagne van Child Focus tegen kinderporno blijft de gemoederen beroeren. Ook VRT-ombudsman Tim Pauwels vindt - naar aanleiding van de vele klachten van..."/>
  </head>
  <body>
    <article>
      <h1>Ook ombudsman vindt dat VRT te ver is gegaan met beelden van Child Focus-campagne</h1>
      <address>
        <time datetime="2019-11-22T09:46:00+00:00">22 Nov 2019, 09:46</time>
      </address>
      <p>
        <b>De campagne van Child Focus tegen kinderporno blijft de gemoederen beroeren. Ook VRT-ombudsman Tim Pauwels vindt - naar aanleiding van de vele klachten van kijkers - dat de openbare omroep niet correct omsprong met de erg choquerende beelden.</b>
      </p>
      <p>Bij de bewuste campagne hoort een videoclip waarin volwassen acteurs een scène naspelen uit onderschepte kinderpornofilm. In het origineel werd een kind van acht jaar verkracht. Zondagavond werden de meest schokkende beelden niet getoond in het laatavondjournaal, maar in het journaal op maandag en dinsdag wel.</p>
      <related>
        <a href="https://www.nieuwsblad.be/cnt/dmf20191118_04723245"/>
      </related>
      <p>
        <b>Gechoqueerde (groot)ouders</b>
      </p>
      <p>De VRT ontving daarop veel reacties van verontwaardigde kijkers, en <a href="https://www.nieuwsblad.be/cnt/dmf20191119_04725738">van slachtoffers van kindermisbruik</a>. Dat schrijft VRT-ombudsman Tim Pauwels op de website van de openbare omroep. “Heel wat kijkers contacteerden me omdat ze de scènes te expliciet vonden, omdat ze samen met kinderen om 19 uur naar ‘Het Journaal’ keken”, aldus Pauwels.</p>
      <p>“Bedankt voor de schokkende beelden in verband met kinderporno, ons kleinkinderen van 6 en 7 jaar waren aan het wachten op de serie ‘Thuis’ toen de naakte beelden in het nieuws goed zichtbaar vertoond werden zonder voorafgaande verwittiging”, schreef een grootouder. “Beseft jullie redactie niet dat heel wat kinderen naar het nieuws kijken? Heeft jullie redactie er enig idee van welke invloed deze gewelddadige beelden hebben op een achtjarige?”, een andere kijker. “Heb moeite om het van mijn netvlies te krijgen. Vreselijk voor de kinderen, schokkend. Had dit niet op een andere manier gebracht kunnen worden???”, een derde.</p>
      <p>
        <b>Eindredacteurs niet met elkaar gepraat</b>
      </p>
      <p>Volgens Pauwels hebben de kijkers gewoon gelijk met hun kritiek. “Child Focus biedt de clip ook zelf aan op een aparte website. Maar om de clip te zien, moet je eerst aanklikken dat je 18 bent. Uiteraard kan gelijk welke minderjarige daarover liegen, maar het verschil met een televisiejournaal zit hem erin dat je wel expliciet naar de pagina moet surfen en moet klikken om de beelden te zien.”</p>
      <related>
        <a href="https://www.nieuwsblad.be/cnt/dmf20191118_04723739"/>
      </related>
      <p>Volgens Pauwels moesten de door de VRT maandag en dinsdag uitgezonden beelden dan ook weggelaten worden. Zondagavond ging het om enkele seconden waarin het slachtoffer op bed wordt geduwd. “Naar mijn aanvoelen is dat al meer dan gruwelijk genoeg”, aldus Pauwels. “In die versie vind ik dat de beelden functioneel zijn gebruikt.”</p>
      <p>Maar maandag werd de eigenlijke verkrachting wel getoond. Volgens Pauwels omdat de eindredacteurs van zondag en maandag niet met elkaar hadden gepraat. “De eindredacteur van zondagavond heeft zijn keuzes wel toegelicht aan de journalist die het onderwerp maandag opvolgde, maar die heeft de reportage van zondag uiteindelijk niet meer bekeken. De communicatie en opvolging zaten met andere woorden niet goed.”</p>
      <p>bekijk ook</p>
      <p>
        <b>“Pornofilm” van Goedele Liekens blijkt campagne voor Child Focus</b>
      </p>
    </article>
  </body>
</html>