<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/685863/chrysopliromenos-symvoulos-tou-germanikou-ypoik-vgazei-perissoter"/>
    <meta property="og:site_name" content="enikos.gr"/>
    <meta property="article:published_time" content="2019-11-22T09:56:00+00:00"/>
    <meta property="og:title" content="&quot;Χρυσοπληρωμένος&quot; σύμβουλος του γερμανικού ΥΠΟΙΚ - Βγάζει περισσότερα από τη Μέρκελ"/>
    <meta property="og:description" content="Οι αποδοχές συμβούλου του γερμανικού υπουργείου Οικονομικών είναι υψηλότερες από εκείνες της καγκελαρίου Μέρκελ..."/>
  </head>
  <body>
    <article>
      <h1>"Χρυσοπληρωμένος" σύμβουλος του γερμανικού ΥΠΟΙΚ - Βγάζει περισσότερα από τη Μέρκελ</h1>
      <address>
        <time datetime="2019-11-22T09:56:00+00:00">22 Nov 2019, 09:56</time>
      </address>
      <p>Οι αποδοχές συμβούλου του γερμανικού υπουργείου Οικονομικών είναι υψηλότερες από εκείνες της καγκελαρίου <a href="http://www.enikonomia.gr/international/226155,merkel-eimaste-etoimoi-gia-peraitero-voitheia-stin-tourkia-gia-to.html">Μέρκελ</a>. Για να καταφέρει να θέσει σε λειτουργία τη νέα, αλλά άκρως προβληματική, καινούρια βάση δεδομένων για την καταπολέμηση της παράνομης εργασίας ο υπουργός Οικονομικών Όλαφ Σολτς πληρώνει σε εξωτερικό σύμβουλο, ειδικό σε ζητήματα πληροφορικής περισσότερα από 500.000 ευρώ, προκύπτει από απάντηση του γερμανικού υπ. Οικονομικών σε επερώτηση του βουλευτή των Πρασίνων Σβεν-Κρίστιαν Κίντλερ, η οποία βρίσκεται στη διάθεση της γερμανικής εφημερίδας Tagesspiegel.</p>
      <p>O εν λόγω σύμβουλος και υπεύθυνος για τη λειτουργία της βάσης δεδομένων ProFis 2.0 έλαβε, σύμφωνα με την απάντηση του υπουργείου, συνολικά 646.000 ευρώ για τη διετία 2018-2019. Σε αυτά θα πρέπει να προστεθούν άλλα 700.000 ευρώ για δύο συνεργαζόμενους αναλυτές. Την ίδια στιγμή η καγκελάριος Άγκελα Μέρκελ λαμβάνει ετήσια αποζημίωση σχεδόν 250.000 ευρώ συμπεριλαμβανομένων διαφόρων επιδομάτων.</p>
      <p>
        <b>Το Βερολίνο ξόδεψε το πρώτο εξάμηνο 178 εκατ. για συμβούλους</b>
      </p>
      <p>Δεν είναι πρώτη φορά που γερμανικό υπουργείο δέχεται επικρίσεις για χρυσοπληρωμένους συμβούλους. Πριν μερικούς μήνες η Ούρσουλα φον ντερ Λάιεν, όταν ήταν υπουργός Άμυνας, αλλά και ο υπουργός Μεταφορών Αντρέας Σόιερ, είχαν δεχθεί δημόσια σκληρή κριτική για το υψηλό κόστος των συμβουλευτικών υπηρεσιών. Ας σημειωθεί ότι ενώ το 2014 οι δαπάνες και των τριών υπουργείων για εξωτερικούς συμβούλους ανέρχονταν σε 63 εκατομμύρια ευρώ, τρία χρόνια αργότερα, το 2017 το κόστος είχε σχεδόν τετραπλασιαστεί φθάνοντας στα 248 εκατομμύρια. Έγγραφο του υπουργείου Οικονομικών, από τον περασμένο Ιούλιο, αναφέρει ότι το πρώτο εξάμηνο του 2019 η γερμανική κυβέρνηση διέθεσε τουλάχιστον 178 εκατομμύρια ευρώ για συμβούλους.</p>
      <p>Οι δαπάνες του υπουργείου Οικονομικών οφείλονται στην πολυετή αποτυχημένη προσπάθεια των αρμοδίων να θέσουν σε λειτουργία βάση δεδομένων ProFis, με τη βοήθεια της οποίας το υπουργείο ευελπιστεί ότι θα καταπολεμήσει, με αξιώσεις, την παράνομη εργασία στη Γερμανία, η οποία ζημίωσε το γερμανικό δημόσια κατά 1,8 δις ευρώ τη διετία 2017-2018.</p>
      <p>Παρά τη «βοήθεια» των εξωτερικών συμβούλων οι οιωνοί για τη λειτουργία της επίμαχης βάσης δεδομένων δεν είναι μέχρι στιγμής τουλάχιστον καλοί. Στην απάντηση στον βουλευτή των Πρασίνων το υπουργείο Οικονομικών παραδέχεται ότι «υπάρχουν ακόμα επιφυλάξεις για την πρακτικότητα της βάσης δεδομένων, η οποία δεν είναι φιλική προς τον χρήστη. Κατά συνέπεια απαιτείται ένας επανασχεδιασμός του ProFis2.0 πριν τεθεί στη διάθεση των αρμόδιων ελεγκτών επιφορτισμένων με την πάταξη της παράνομης εργασίας».</p>
      <p>Πηγή: Tagesspiegel, Deutsche Welle</p>
      <related>
        <h4>σχετικά άρθρα</h4>
        <a href="http://www.enikos.gr/international/685603/merkel-eimaste-etoimoi-gia-peraitero-voitheia-stin-tourkia-gia-to%0A%20%20%20%20%0A"/>
        <a href="http://www.enikos.gr/international/685405/dolofonithike-o-gios-tou-proin-proedrou-tis-germanias-richarnt-fo%0A%20%20%20%20%0A"/>
        <a href="http://www.enikos.gr/international/685001/prasinoi-kai-diethnis-amnistia-axionoun-na-dothei-telos-sti-strat%0A%20%20%20%20%0A"/>
        <a href="http://www.enikos.gr/international/684612/meiothikan-oi-aitiseis-asylou-stin-germania%0A%20%20%20%20%0A"/>
        <a href="http://www.enikos.gr/international/684103/poiniko-adikima-to-upskirting-sti-germania%0A%20%20%20%20%0A"/>
        <a href="http://www.enikos.gr/international/683943/titloi-telous-kai-gia-ti-germaniki-thomas-cook-akyronei-ola-ta-pr%0A%20%20%20%20%0A"/>
        <a href="http://www.enikos.gr/international/683836/proin-germanos-presvis-stin-ellada-to-verolino-den-prokeitai-na-p%0A%20%20%20%20%0A"/>
        <a href="http://www.enikos.gr/international/683655/germania-i-symfonia-gia-ti-vasiki-syntaxi-apomakrynei-tis-ekloges%0A%20%20%20%20%0A"/>
        <a href="http://www.enikos.gr/international/683363/apostaseis-merkel-apo-makron-diafonei-me-ti-dilosi-tou-to-nato-ot%0A%20%20%20%20%0A"/>
      </related>
    </article>
  </body>
</html>