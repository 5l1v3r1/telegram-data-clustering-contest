<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/viragzik_a_merevlemez-biznisz.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-22T09:15:00+00:00"/>
    <meta property="og:title" content="Virágzik a merevlemez-biznisz"/>
    <meta property="og:description" content="Az eladott kapacitás az egekben, de a darabszámok csökkenő tendenciát mutatnak."/>
  </head>
  <body>
    <article>
      <h1>Virágzik a merevlemez-biznisz</h1>
      <address><time datetime="2019-11-22T09:15:00+00:00">22 Nov 2019, 09:15</time> by <a rel="author" href="https://prohardver.hu/tag/synthwave.html" target="_blank">Synthwave</a></address>
      <p>A digitális tárolókapacitás iránti kereslet erősebb, mint valaha, hiszen nem csak a felhasználók, de a gépek által generált adatfolyam is egyre jobban dagad, és ez a svung bizony nem csökken. Mivel ezen adatok nagyrésze merevlemezeken kerül rögzítésre, nem meglepő, hogy a harmadik negyedév kifejezetten sikeresnek mutatkozott a HDD gyártók számára, s még a flash-alapú háttértárak okozta kiesés ellenére is rekordmennyiséget szállítottak az eladott kapacitás tekintetében.</p>
      <h3>H﻿i﻿rd﻿e﻿t﻿és﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>A TrendFocus felmérése szerint a Western Digital, a Seagate és a Toshiba triumvirátusa júliustól szeptember végéig nem kevesebb, mint 240 EB-nyi (exabájt) tárhelyet értékesített, melyből 140 EB-ot az úgynevezett <a href="https://en.wikipedia.org/wiki/Nearline_storage">nearline</a> HDD-k tettek ki. Ez minden, csak nem kevés, mivel az egész tavalyi évben pénzzé tett SSD-k és HDD-k összkapacitása 912 EB volt, és még az idei második negyedév 207,5 EB-jához viszonyítva is 15 százalékos növekedésről beszélhetünk.</p>
      <figure>
        <img src="https://prohardver.hu/dl/cnt/2019-11/156551/western_digital_quarterly_fact_sheet.png"/>
      </figure>
      <p>A piacot közelebbről vizslatók a vállalati szegmensbe érkező, 14, 15 és 16 TB-os "winchesterek" számlájára írják ezt az ugrást; példának okáért a harmadik negyedévben a Seagate ilyesféle meghajtóinak átlagos mérete 6,3 TB volt az egy esztendővel korábbi, 5,2 TB-hoz képest. Ezzel áll kontrasztban az egyszeri konzumerek 1,2 TB-os átlaga, ami leginkább a notebookokba szánt 500 GB és 1 TB közötti diszkekből ered. Persze az ügyfelek/szimpla felhasználók vásárolta HDD-k jóval nagyobb darabszámban kerülnek eladásra, mint a vállalati vagy nearline lemezek, ezért a Seagate modellek átlagos tárhelymérete az elmúlt évben 2,5-ről csak 2,9 TB-ra nőtt.</p>
      <figure>
        <img src="https://prohardver.hu/dl/cnt/2019-11/156551/seagate_hdd_product_mix_trends_a.png"/>
      </figure>
      <p>Ez mind szép és jó, de mikor a konkrét darabszámok vannak a terítéken, már nem ennyire rózsás a helyzet. A három gyártó idén 78, 78,6, illetve 83 millió eszközön adott túl negyedévenkénti leosztásban, de a tavalyi októbert megelőző napokban az a 83 még 88 millió volt. A motorok 85 százalékát produkáló, japán tulajdonú Nidec cég nemrégiben azt nyilatkozta, hogy 2010 és 2018 között mintegy 43 százalékkal esett vissza az eladott merevlemezek száma (650 millió darabról 375 millióra), és házon belüli előrejelzéseik szerint ez a szám idén már csak 309 millió lesz, 2020-ban pedig csupán 290 millió.</p>
      <p>A piaci részesedés vonatkozásában 40,2 százalékával a Seagate van az első helyen, akit a Western Digital követ, a maga 35,4 százalékával. A sort a Toshiba zárja, 24,4 százalékkal.</p>
    </article>
  </body>
</html>