<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Biznis/a546002/Vecernje-novosti-Srbiji-fali-2.000-vozaca-autobusa-i-6.000-kamiondzija.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T09:54:00+00:00"/>
    <meta property="og:title" content="Večernje novosti: Srbiji fali 2.000 vozača autobusa i 6.000 kamiondžija"/>
    <meta property="og:description" content="Srpskim preduzećima nedostaje najmanje 2.000 vozača autobusa i još oko 6.000 kamiondžija, pišu &quot;Večernje novosti&quot;."/>
  </head>
  <body>
    <article>
      <h1>Večernje novosti: Srbiji fali 2.000 vozača autobusa i 6.000 kamiondžija</h1>
      <address>
        <time datetime="2019-11-22T09:54:00+00:00">22 Nov 2019, 09:54</time>
      </address>
      <p>Srpskim preduzećima nedostaje najmanje 2.000 vozača autobusa i još oko 6.000 kamiondžija, pišu "Večernje novosti".</p>
      <p>List navodi da udruženja prevoznika upozoravaju da će taj problem iz godine u godinu biti veći, jer iste muke muče i njihove kolege iz Evrope.</p>
      <p>Pripremaju inicijativu da se, pod određenim uslovima, snizi granica za dobijanje vozačke dozvole za "D" kategoriju, a to će biti jedna od tema izmena Zakona o bezbednosti saobraćaja.</p>
      <p>Prema važećem zakonu, za volan autobusa sme da sedne vozač sa tek navršene 24 godine, dok djak saobraćajne škole pravo da vozi kamion stiče sa 18 godina, po završetku trogodišnjeg školovanja.</p>
      <p>"Učenici ne mogu trenutno tokom školovanja da se opredele da budu vozači autobusa. Oni dobijaju 'C' kategoriju, a tek posle pet godina mogu da polažu za 'D' kategoriju", objasnio je predsednik udruženja "Panona transport" Mirko Vučinić.</p>
      <p>Njegov predlog je da postoji izbor, a da oni koji završe tri godine saobraćajne škole mogu da dobiju probnu dozvolu na pet godina.</p>
      <p>"Imali bi obaveznu praksu od godinu dana kod licenciranog prevoznika. U tom periodu smeli bi da voze samo autobus bez putnika, u pratnji vozača sa najmanje pet godina iskustva", rekao je Vučinić.</p>
      <p>Prošle godine prevoznici u Evropi mogli su za 20 odsto da povećaju broj vozača, ali nisu imali kadra koji bi popunio te pozicije.</p>
      <p>U Srbiji ima između 90.000 i 100.000 profesionalnih vozača, a za volanom autobusa je njih oko 16.000, navele su "Večernje novosti".</p>
    </article>
  </body>
</html>