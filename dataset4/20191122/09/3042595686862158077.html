<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kampprogrammet-som-kan-knuse-liverpools-gulldrom/71830622"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T09:30:13+00:00"/>
    <meta property="og:title" content="Kampprogrammet som kan knuse Liverpools gulldrøm"/>
    <meta property="og:description" content="Ligalederen skal spille 15 kamper på 49 dager de neste seks ukene. Lørdag starter hardkjøret. - Det er uholdbart, mener TV 2-ekspert."/>
  </head>
  <body>
    <article>
      <h1>Kampprogrammet som kan knuse Liverpools gulldrøm</h1>
      <h2>Ligalederen skal spille 15 kamper på 49 dager de neste seks ukene. Lørdag starter hardkjøret. - Det er uholdbart, mener TV 2-ekspert.</h2>
      <address><time datetime="2019-11-22T09:30:13+00:00">22 Nov 2019, 09:30</time> by <a rel="author">Daniel Nerli Gussiås</a></address>
      <ul>
        <li>
          <b>Crystal Palace - Liverpool lørdag 16.00</b>
        </li>
      </ul>
      <p>Liverpool og Jürgen Klopp styrer mot klubbens første ligatittel på 30 år. Akkurat nå har de ni poengs forsprang på det de aller fleste ser på som deres argeste konkurrenter, Manchester City.</p>
      <p>
        <b>De røde fra Merseyside slo Pep Guardiolas menn 3-1 før landslagspausen, noe som har gjort at både Chelsea og Leicester har passert City på tabellen.</b>
      </p>
      <p>Men det er fortsatt lenge igjen. I Premier League er det fortsatt bare spilt elleve serierunder. Likevel kan perioden vi nå går inn i langt på vei avgjøre hvem som til slutt står igjen på toppen når det skal telles opp i mai.</p>
      <p>Lørdag møtes Liverpool og Crystal Palace på Selhurst Park i London, noe som markerer startskuddet på en svært hektisk og tøff periode for de røde.</p>
      <p>I løpet av den neste snaue en og halve måneden skal Liverpool nemlig spille 15 kamper. 15 kamper på 49 dager, for å være nøyaktig.</p>
      <p>
        <b>- Det er en bakdel for Liverpool. Man rekker ikke å trene mellom slaga. Det blir bare restitusjon. Det blir tøft både fysisk og mentalt. En ting er å gå på et tap, men den største bekymringa for meg er skadeproblematikken, sier TV 2-ekspert Petter Myhre til Dagbladet.</b>
      </p>
      <p>Han fortsetter:</p>
      <figure>
        <img src="https://dbstatic.no/71836872.jpg?imageId=71836872&amp;width=512&amp;height=308"/>
        <figcaption><b>BEKYMRET:</b> TV 2s fotballekspert Petter Myhre. Foto: NTB/Scanpix Vis mer</figcaption>
      </figure>
      <p>- Og det er selvfølgelig gunstig å ha færrest mulig kamper, spesielt om man skal satse på én enkelt turnering. Det husker vi fra Leicester i 2016. Men vi så Manchester City klare det sist sesong, så det er mulig.</p>
      <p>Han mener det tøffe kampprogrammet er et bilde på hvor langt Liverpool har kommet under Klopp.</p>
      <p>- Det er ingen tvil om at et tøft kampprogram er en disfavør. Samtidig er det er bilde på at Liverpool har et av de beste lagene i verden. Dette er konsekvensen av å ha de beste spillerne og spille de største kampene. I dette tilfellet gir det dem også muligheten til å spille i klubb-VM, sier Myhre videre.</p>
      <h3>Klubb-VM kan ødelegge</h3>
      <p>Men som tittelforsvarer av Europas gjeveste trofé, følger det også med andre ting. De røde fra Merseyside må, midt i det tette kampprogrammet i Premier League og Champions League, dra til Qatar for å delta i VM for klubblag. Der møter de vinnerne fra den søramerikanske og asiatiske versjonen av Champions League.</p>
      <p>
        <b>Heldigvis for KIopps menn, kommer de rett inn i semifinalen. Den spilles onsdag 18. desember, før en eventuell finale går av stabelen lørdag 21. desember.</b>
      </p>
      <p>Et annet problem for Klopp og Liverpool, har vist seg å være Ligacupen. Den tyske manageren sendte utpå en gjeng med unggutter i fjerderundekampen mot Arsenal for et par uker siden. Mange av akademispillerne overrasket, og slo ut Arsenal på straffer etter en vill 5-5-kamp på Anfield.</p>
      <p>Semifinalen i turneringa skulle etter planen spilles tirsdag 17. desember. Da er Klopp og resten av troppen naturlig nok på plass i Qatar for å spille klubb-VM.</p>
      <h3>Spesiell løsning</h3>
      <p>Løsninga de har kommet fram til sammen med FA (Det engelske fotballforbundet) vil nok overraske mange. Liverpool har fått dispensasjon til å stille to ulike lag, og dermed kunne spille <a href="https://www.theguardian.com/football/2019/nov/05/liverpool-play-twice-two-days-carabao-fifa-club-world-cup-football">to kamper på to forskjellige kontinent på under 24 timer</a>.</p>
      <p>Da spørs det bare hvor Klopp selv velger å stille, men sannsynligvis sender han sine sterkeste menn, seg selv inkludert, til Qatar, mens Klopps assistent, Pep Lijnders, sannsynligvis vil få ansvaret for kvartfinalen i turneringa. Lijnders har tidligere i sesongen også hatt ansvaret for pressekonferansene i forbindelse med kampene i turneringa.</p>
      <p>Parallelt vil Premier League-kampen mot West Ham som skulle gått lørdag 21. desember flyttes til seinere i sesongen.</p>
      <p>For selv om Champions League-seieren gir en plass i klubb-VM, mener Myhre det kan være mer ødeleggende enn givende.</p>
      <p>- Først og fremst er VM ødeleggende for Ligacupen. Det gjør at en tittel kan ryke. Det er et klønete oppsett som må ta skylda for det.</p>
      <h3>Kritisk</h3>
      <p>Oppsettet er et nøkkelord den tidligere Vålerenga-sjefen vil snakke mer om. I likhet med Klopp, mener Myhre det drives rovdrift på spillerne.</p>
      <p>- Jeg har nevnt dette i mange år. De beste spillerne spiller for mange kamper. Det lages nye turneringer hele tiden. VM i klubblag er for meg det minst prestisjefylte. I tillegg har vi fått Nations League, så det bare baller på seg, sånn at UEFA og FIFA skal tjene penger. Det drives rovdrift på spillerne. Det er et stort tankekors, og det har jeg sagt i ti år, sier han, før han fortsetter:</p>
      <p>- Det er oftere og oftere vi ser kamper uten de beste spillerne. Enten er de skada eller må rulleres på grunn av for mange kamper. Vi er langt over smerteterskelen. Konsekvensen blir at man ser reservelagene til disse klubbene, eller om man sier at man har løsninger. Jeg må ærlig innrømme at det å se på reservelag i ligacupen ikke er veldig interessant. Jeg vil heller ha tid til å glede meg til kampene hvor de beste er involvert, sier Myhre.</p>
      <h3>- Uutholdelig</h3>
      <p>Jürgen Klopp selv har denne sesongen snakket mye og vært kritisk til det tette internasjonale kampprogrammet. 52-åringen mener i likhet med Myhre at det drives <a href="https://www.bbc.com/sport/football/50311637">rovdrift på spillerne.</a></p>
      <p>- Vi må finne løsninger. Hvert år er det samme, og det virker som om noen synes dette er bare gøy. Fem kamper på tre dager, la oss se hvordan det funker, sa Klopp om kampprogrammet tidligere i måneden, ifølge BBC.</p>
      <p>
        <b>Fotballeksperten mener det er synd at managere blir sett på som sutrete når kampprogrammet kritiseres.</b>
      </p>
      <p>- Den eneste måten å få orden på dette er at klubbene går sammen. Nå ses det bare på som syting fra hver enkelt manager når det tas opp. Det frontes av for eksempel Klopp eller Pep når de er i settinga, men dette må koordineres, mener Myhre, samtidig som han frykter at heller ikke det vil hjelpe.</p>
      <h3>Skadefordel for Liverpool</h3>
      <p>De siste to sesongene har Liverpool vært heldige med skader, selv om førstevalget mellom stengene, Alisson Becker var ute i to måneder i sesongstarten i år. Ellers har nøkkelspillere som Virgil van Dijk, Mohamed Salah, Sadio Mané og Roberto Firmino stort sett spilt alt.</p>
      <p>
        <b>For Pep Guardiola og Manchester City har det derimot sett verre ut, spesielt i år. Spanjolen har måttet klare seg uten både Aymeric Laporte, Leroy Sané og nå sist førstekeeper Ederson hittil denne sesongen. Det kan vise seg å være fordel Liverpool, mener Myhre.</b>
      </p>
      <p>- Liverpool har vist at de har taklet det bra, så langt. Men det er umulig for meg å si hvordan de vil takle det om noe skulle skje. De har hatt sine utfordringer, men ikke som City. Guardiola har den bredeste troppen og skal være de som tåler den ekstra belastningen best. Likevel har de tapt flere kamper enn forventet hittil. Om det er på grunn av skadene er umulig å spekulere i, mener han.</p>
      <p>Selv om skader alene ikke kan spolere et eventuelt ligagull, mener han at det naturlig nok spiller inn.</p>
      <p>
        <b>- Alle sånne småting er med på å avgjøre. Det er så mye som spiller inn, så det er umulig å peke på enkelthendelser. Men får man flere av de faktorene mot seg kan man i sum peke på det til slutt.</b>
      </p>
      <p>Myhre utroper nå naturligvis Liverpool til tunge favoritter, men mener alt kan snu i løpet av den hektiske perioden vi nå står foran.</p>
      <p>- Det vil være rart å si at Liverpool ikke er favoritter, i og med at de har møttes og de har ni poeng på City. Men Liverpool skal igjennom 15 kamper nå og det kan se helt annerledes ut etter nyttår.</p>
      <p>
        <b>- Det har vi sett tidligere, fastslår han.</b>
      </p>
      <p>Etter Liverpools seier over Manchester City før landslagspausen, har både Leicester og Chelsea sneket seg forbi Guardiolas menn på tabellen. Likevel tror Myhre det kommer til å handle om de to forhåndsfavorittene når det hele skal avgjøres.</p>
      <p>- Jeg tror ikke de kommer til å blande seg inn. Det er for langt opp, og City og Liverpool ser bedre ut enn Leicester og Chelsea. Om det er noen som kan gå forbi Liverpool er det Manchester City, sier Myhre, som ikke legger skjul på at han håper på en avslutning av sesongen som kan matche det vi fikk se i fjor, hvor det hele ble avgjort i siste serierunde.</p>
      <h3>Tette kamper også etter klubb-VM</h3>
      <p>Romjulsprogrammet for Liverpool etter klubb-VM vil gå som vanlig, med Leicester på King Power Stadium 2. juledag, før Wolverhampton venter på Anfield tre dager etter.</p>
      <p>Premier League-romjula rundes av med det som kan være et toppoppgjør mot sesongen store overraskelse, Sheffield United, på Anfield 2. januar.</p>
      <p>Herfra blir det bare to dagers hvile før 3. runde i FA-cupen venter.</p>
    </article>
  </body>
</html>