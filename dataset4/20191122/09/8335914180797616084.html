<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/bashta-na-dete-pochinalo-predi-2-godini-vini-lekarite-6102414"/>
    <meta property="og:site_name" content="Vesti"/>
    <meta property="article:published_time" content="2019-11-22T09:40:00+00:00"/>
    <meta property="og:title" content="Баща на дете, починало преди 2 години, вини лекарите"/>
    <meta property="og:description" content="Той твърди, че педиатрите са неглижирали състоянието на дъщеря му"/>
  </head>
  <body>
    <article>
      <h1>Баща на дете, починало преди 2 години, вини лекарите</h1>
      <h2>Той твърди, че педиатрите са неглижирали състоянието на дъщеря му</h2>
      <address>
        <time datetime="2019-11-22T09:40:00+00:00">22 Nov 2019, 09:40</time>
      </address>
      <aside>
        <a href="https://vbox7.com/emb/external.php?vid=aacf86481a&amp;start=74&amp;autoplay=1">Видео</a>
      </aside>
      <p>Случаят с <a href="https://www.vesti.bg/bulgaria/edna-ot-versiite-za-smyrtta-na-deteto-6102147">3-годишния Александър</a> предизвика вълна от сигнали на родители за проблеми в начина, по който работи Педиатрията.</p>
      <p>Екип на<a href="https://nova.bg/news/view/2019/11/22/269409/%D0%B4%D0%B5%D1%82%D0%B5-%D0%BF%D0%BE%D1%87%D0%B8%D0%BD%D0%B0-%D1%81%D0%BB%D0%B5%D0%B4-%D0%BE%D0%B1%D0%B5%D0%B7%D0%B2%D0%BE%D0%B4%D0%BD%D1%8F%D0%B2%D0%B0%D0%BD%D0%B5-%D0%B2-%D0%BF%D0%B5%D0%B4%D0%B8%D0%B0%D1%82%D1%80%D0%B8%D1%8F%D1%82%D0%B0/"> NOVA </a>се срещна със семейство, което е загубило детето си преди години. </p>
      <p>Бащата на момиченцето, починало преди две години след престой в педиатричната болница в София твърди, че лекарите са неглижирали състоянието на детето.</p>
      <p>
        <b>Каква е историята</b>
      </p>
      <p>Малката Александра е приета със съмнения за бронхопневмония. След денонощие в интензивното отделение на детската болница, състоянието й се влошава. Стига се до обезводняване, което е и причина за фаталния изход.</p>
      <p>Александра е само на година и половина. Родена с генетичен синдром, според който мускулният й тонус е много слаб. Животът й преминава в рехабилитации и постоянна борба на семейството й да й осигури възможност за нормален живот.  Няколко пъти е приемана за лечение в педиатричната болница в София. Родителите й срещат разбиране и подкрепа от медиците там. До 18 ноември 2017 година.</p>
      <p>"На 18- ти през нощта закарахме дъщеричката ни в Педиатрията, където я приеха със съмнение за брохнопневмония. След проведено, така да го нарека "лечение", до края на следващия ден, имаше подобрение. Казаха, че има малко огнище, което е локализирано", каза бащата на Александра Георги Георгиев.</p>
      <p><i>На 20 ноември детето се влошава.</i> Появява се разстройство и Алекс остава в интензивното отделение.</p>
      <p>"До следващия ден, в който я транспортираха в Трета градска болница, в състояние почти несъвместимо с живота, дъщеря ми имаше над 40 изхождания за 24 часа. При бебета, след 3 или 4 часа разстройство, задължително трябва да се постави система и трябва да започнат да се вливат течности венозно. Оправданието им беше, че вените й са твърде тънки и не могат да намерят път", каза още Георгиев.</p>
      <p>
        <i>Лекарите дават на детето да пие разтвор на соли и други течности.</i>
      </p>
      <p>"В Трета градска болница се опитаха да направят каквото можаха, но на 22-ри вечерта към 6 часа, се обадиха по телефона и ми казаха, че дъщеря ми вече я няма. Малката Алекс вече е ангел", добави бащата на починалото дете.</p>
      <p><i>Георги недоумява защо прехвърлянето е закъсняло. </i>И пита – как лекарите са решили, че състоянието на дъщеря му не е животозастрашаващо.</p>
      <p>"Няколко дни след като дъщеря ми почина, синът ми, който тогава беше на осем години, ме попита следното нещо: "Тате, аз лош батко ли бях, че Господ ми взе сестричката", коментира бащата.</p>
      <p><a href="https://www.vesti.bg/bulgaria/lekar-nikoj-na-men-ne-mi-kaza-che-deteto-e-bilo-v-bolnica-lozenec-6102260">Лекар: Никой на мен не ми каза, че детето е било в болница „Лозенец</a>"</p>
      <p><i>Генетичното заболяване на Алекс не е било фатално за живота й. </i>Оказва се обаче, че в педиатричната болница и него не са лекували адекватно, твърди баща й.</p>
      <p>"Шест месеца тя беше на кислородотерапия, което впоследствие се оказа, че това нещо – 6 месеца е потискало сърдечен проблем, който тя е направила", каза още той.</p>
      <p>Георги е категоричен  - в педиатричната болница работят прекрасни специалисти, които са помагали на дъщеря му. До 18 ноември 2017г.</p>
      <p>"В 21-ви век не е нормално дете, което е в болница, в интензивно отделение, под лекарско наблюдение, да почине от обезводняване. Никой на този свят не може да ме убеди, че не е можело да се направи нищо", каза още той.</p>
      <p>Георги разказва, че завели Алекс в педиатричната болница заради предходните й хоспитализации там. Вярвал, че медиците са добре запознати със заболяванията й. </p>
      <p>
        <i>Лекарите припомнят – те нямат спешно отделение и всеки търси помощ именно от тях.</i>
      </p>
      <p>"Много от хората смятат, че това е болницата, в която трябва да дойдат веднага, когато тяхното дете има температура, или хрема, или какъвто и да било проблем, който те оценяват като медицински. Без да се съобразяват, че тази болница поема доста по-специализирани тип заболявания. И когато ние откажем или пренасочим детето, след преглед от нас, към друго лечебно заведение, те започват да ни се сърдят и казват: "Ама аз не искам там, аз искам тук", коментира педиатърът д-р Адил Кадъм.</p>
      <p>
        <a href="https://www.vesti.bg/bulgaria/zdravniiat-ministyr-otstrani-direktorite-na-tri-bolnici-6102318">Борисов: Незабавно отстраняване на директорите на трите болници, гледали детето как умира</a>
      </p>
      <p><i>В България има цялостен проблем с детското здравеопазване, категорични са медиците.</i> "Цялата система е проблематична. Реално ние нямаме система. Ние крепим ненужно нещо прогнило. Това са някакви отдавна прокарани коловози, по които се работи”, каза още Кадъм.</p>
      <p>С днешна дата Георги и съпругата му подготвят документи, за да търсят правата си по съдебен път. И тук обаче срещнали спънки – трябвало да платят по лев за всяка страница копие на медицинската документация.</p>
      <p>"Накрая ще ги съди Господ. Аз прошка не мога да им дам. Когато ми я взеха, сърцето ми умря. Нямам сърце вече. Мъртвите не дават прошка. Аз прошка не мога да им дам. Ако могат, нека си я искат от Господ", каза бащата на Александра.</p>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
      <related>
        <h4>По темата</h4>
        <a href="https://www.vesti.bg/bulgaria/izzeha-videozapisi-po-sluchaia-s-pochinaloto-detence-6102378"/>
        <a href="https://www.vesti.bg/bulgaria/rinovirus-e-izoliran-pri-pochinaloto-dete-v-sofiia-6102175"/>
        <a href="https://www.vesti.bg/bulgaria/borisov-roditelite-sa-snimali-kak-se-dyrzhat-v-bolnicite-6102351"/>
      </related>
    </article>
  </body>
</html>