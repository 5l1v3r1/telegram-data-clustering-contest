<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/na-areshtovani-tec-dubnevichiv-pochali-podachu-tepla-330509_.html"/>
    <meta property="og:site_name" content="DT.ua"/>
    <meta property="article:published_time" content="2019-11-22T09:08:00+00:00"/>
    <meta property="og:title" content="На арештовані ТЕЦ Дубневичів почали подачу тепла"/>
    <meta property="og:description" content="Два міста у Львівській області нарешті почали опалювальний сезон.  "/>
  </head>
  <body>
    <article>
      <h1>На арештовані ТЕЦ Дубневичів почали подачу тепла</h1>
      <h2>Два міста у Львівській області нарешті почали опалювальний сезон.  </h2>
      <address>
        <time datetime="2019-11-22T09:08:00+00:00">22 Nov 2019, 09:08</time>
      </address>
      <p>У Новому Роздолі Львівської області, де відбувся зрив опалювального сезону, ліквідовано всі витоки на магістральному трубопроводі та почали подавати теплоносій до будинків, повідомила пресслужба Львівської облдержадміністрації в четвер ввечері.</p>
      <p>Також теплоносій з температурою +45С почав надходити в тепломережу 2-го мікрорайону у Новояворівську і зараз відбувається заповнення мереж дошкільних і шкільних закладів та внутрішньо будинкових систем житлових будинків, інших споживачів. Відновлюється циркуляція по системах споруд.</p>
      <p>На початку жовтня з'ясувалося, що <b><a href="https://dt.ua/ECONOMICS/tri-oblasti-uviyshli-v-opalyuvalniy-sezon-bez-pereshkod-328618_.html">виробник теплової енергії</a></b> в містах Новояворівськ і Новий Роздол Львівської області виявився не в змозі розпочати опалювальний сезон.</p>
      <p>Минулого тижня НАК "Нафтогаз України", якому врешті передали ТЕЦ для управління,<a href="https://dt.ua/UKRAINE/noviy-rozdil-zalishivsya-bez-opalennya-y-elektriki-naftogaz-zaproponuvav-robotu-zvilnenim-pracivnikam-tec-329979_.html"><b> повідомив про критичну ситуацію в місті Новий Розділ Львівської області</b></a>. Зазначалось, що через перебої в роботі ТЕЦ місто залишається без опалення, в ряді районів призупинено електропостачання.</p>
      <p>"Новороздільська" та "Новояворівська" ТЕЦ належать Богдану і Ярославу Дубневичам, але в 2018 році підприємства були заарештовані і <a href="https://dt.ua/ECONOMICS/arma-viznachilo-upravitelya-dlya-areshtovanih-tec-dubnevichiv-288873_.html"><b>передані в управління АРМА</b></a>.</p>
      <p>Як встановило слідство, "Новояворівська ТЕЦ" та "Новороздільська ТЕЦ"<a href="https://dt.ua/UKRAINE/nabu-zatrimalo-chotiroh-top-menedzheriv-kompaniy-dubnevichiv-cherez-gazovi-mahinaciyi-266368_.html"><b> отримували природний газ за пільговими цінами від НАК "Нафтогаз України" ніби для постачання тепла населенню</b></a>, але в обсягах, що вдесятеро перевищували реальні потреби конкретних населених пунктів. В результаті цього державним інтересам завдано збитків на суму понад 1,4 млрд грн.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>