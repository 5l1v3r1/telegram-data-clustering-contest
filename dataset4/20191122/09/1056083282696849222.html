<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100144/%D8%AD%D8%B1%DA%A9%D8%AA-%D9%87%D8%A7%DB%8C-%D9%85%D8%B1%D8%AF%D9%85-%D8%AF%D8%B1-%D8%AE%D9%86%D8%AB%DB%8C-%D8%B3%D8%A7%D8%B2%DB%8C-%D9%81%D8%AA%D9%86%D9%87-%D9%87%D8%A7-%D9%85%D9%82%D9%88%D9%85-%D8%A7%D9%85%D9%86%DB%8C%D8%AA-%D9%BE%D8%A7%DB%8C%D8%AF%D8%A7%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-22T09:21:02+00:00"/>
    <meta property="og:title" content="حرکت‌های مردم در خنثی‌سازی فتنه‌ها؛ مقوم امنیت پایدار"/>
    <meta property="og:description" content="ایسنا/زنجان فرمانده سپاه انصارالمهدی (عج) استان زنجان تاکید کرد: حرکت‌های مردمی در خنثی‌سازی فتنه‌ها به معنی امنیت پایدار و مشت محکم بر دهان استکبار است."/>
  </head>
  <body>
    <article>
      <h1>حرکت‌های مردم در خنثی‌سازی فتنه‌ها؛ مقوم امنیت پایدار</h1>
      <address><time datetime="2019-11-22T09:21:02+00:00">22 Nov 2019, 09:21</time> by <a rel="author">رقیه فرنیا</a></address>
      <p>ایسنا/زنجان فرمانده سپاه انصارالمهدی (عج) استان زنجان تاکید کرد: حرکت‌های مردمی در خنثی‌سازی فتنه‌ها به معنی امنیت پایدار و مشت محکم بر دهان استکبار است.</p>
      <p>سردار جهانبخش کرمی در سخنرانی پیش از خطبه‌های نمازجمعه این هفته زنجان، اظهار کرد: رزمندگان در جبهه‌های ۸ سال دفاع مقدس، صحنه‌های زیبایی آفریدند و در دفاع از حریم و حرم در مقابله داعش، این فداکاریی‌ها را تکرار کردند. مدافعان و بسیجیان ما مجاهدت کردند تا پوزه استکبار را به خاک بمالند.</p>
      <p>وی یادآور شد: مدافعان حرم به جوانان غیور و ملت عراق کمک کردند و با نفس مسیحایی مقام معظم رهبری دشمن را شکست دادند. امروز بسیج جهان اسلام شکل گرفته با رشادت و شجاعت، از اسلام و حق و حقیقت دفاع می‌کنند.</p>
      <p>فرمانده سپاه انصارالمهدی (عج) استان زنجان به آمادگی نیروهای مسلح و بسیج و سپاه اشاره کرد و گفت: هزاران گردان واکنش سریع بیت‌المقدس، گردان‌های عاشورا، امام حسین(ع) و غیره، آموزش‌های حرفه‌ای را دیدند و گوش به فرمان ولایت‌فقیه آماده جهاد هستند. صدها گروه جهادی نیز در مناطق محروم مشغول خدمات‌رسانی به مردم محروم هستند و یکی از اقدامات آن‌ها به طرح آب‌رسانی به روستاها مربوط می‌شود.</p>
      <p>این مسئول با اشاره به اینکه در شبیخون فرهنگی با وجود قدرت رسانه‌ای دشمنان، بسیجیان بدون تکیه بر امکانات و اعتبارات، کارهای ارزشمندی انجام می‌دهند، ادامه داد: در استان زنجان شاهد هستیم که بسیجیان در زمینه مسائل فرهنگی، مذهبی، اردویی، زیارتی، زیرساختی و ورزشی اقدامات ارزشمندی انجام داده‌اند.</p>
      <p>کرمی با بیان اینکه بسیجیان در همه صحنه‌ها پیشقدم هستند، تصریح کرد: در فتنه‌های اخیر شاهد هستیم که بسیجیان در سرمای سوزناک به جان‌برکفان نیروی انتظامی برای برقراری امنیت کمک کردند. این فتنه‌ها به تلافی شکست دشمن در جبهه مقاومت برنامه‌ریزی و اجرا می‌شود که در سال ۹۶ و ۹۷ نیز شاهد آن‌ها بودیم.</p>
      <p>وی یادآور شد: مردم زنجان در ۸ سال دفاع مقدس خط‌شکن بودند و در زمان انقلاب نیز جزو اولین تظاهرکنندگان بودند؛ در فتنه اخیر نیز پیشگام همه استان‌ها به خیابان آمدند و در تجمعی عظیم، لبیک به ندای رهبر آن‌ها به آسمان بلند شد.</p>
      <p>فرمانده سپاه انصارالمهدی (عج) استان زنجان خاطرنشان کرد: دشمنان در لبنان و عراق فتنه ایجاد و شکست خورند و با برنامه‌ریزی، امکانات مختلفی فراهم کردند تا با فتنه‌های خود سنگین‌ترین ضربه‌ها را به ملت وارد کنند؛ اما مردم مثل همیشه حماسه آفریدند و حرکت مردمی یعنی امنیت پایدار و مشت محکم بر دهان استکبار.</p>
      <p>این مسئول تصریح کرد: با کمک خدا، پرچم لا اله الله بر همه قله‌های دنیا به احتراز درخواهد آمد؛ چراکه نشانه‌های این پیروزی را در مقاومت‌های شکل گرفته و مبارزه ملت‌های مسلمان مشاهده می‌کنیم.</p>
      <p>انتهای پیام</p>
    </article>
  </body>
</html>