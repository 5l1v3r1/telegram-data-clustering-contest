<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/antifrau-pregunta-jutge-investigacio-oberta-francis-puig-tancar-expedient"/>
    <meta property="og:site_name" content="Diari La Veu"/>
    <meta property="article:published_time" content="2019-11-22T09:14:00+00:00"/>
    <meta property="og:title" content="Antifrau pregunta al jutge sobre la investigació oberta a Francis Puig per a decidir si tanca el seu expedient"/>
    <meta property="og:description" content="L'organisme de control que dirigeix Joan Llinares recorda que, segons la seua llei de creació, l'Agència &quot;no té competències en les funcions i matèries que corresponen a l'autoritat judicial, el ministeri fiscal i la policia judicial, ni pot investigar els mateixos fets que han sigut objecte de les seues investigacions&quot;."/>
  </head>
  <body>
    <article>
      <h1>Antifrau pregunta al jutge sobre la investigació oberta a Francis Puig per a decidir si tanca el seu expedient</h1>
      <h2>L'organisme dirigit per Joan Llinares no té competències "en les funcions i matèries que corresponen a l'autoritat judicial, el ministeri fiscal i la policia judicial, ni pot investigar els mateixos fets que han sigut objecte de les seues investigacions"</h2>
      <address><time datetime="2019-11-22T09:14:00+00:00">22 Nov 2019, 09:14</time> by <a rel="author">DLV</a></address>
      <p>VALÈNCIA (EP). L'Agència Antifrau ha remés un escrit al jutjat d'instrucció número 4 de València per a demanar informació sobre la investigació oberta per les suposades irregularitats en ajudes al valencià a empreses de comunicació en les quals participa Francis Puig –germà del president de la Generalitat, Ximo Puig– per a decidir si tanca els expedients que manté oberts sobre aquest assumpte.<br/><br/>Així figura en un escrit amb data del 13 de novembre consultat per Europa Press, en el qual el director de l'Agència Antifrau exposa que el 8 de setembre del 2018 i el 15 de maig del 2019 es van presentar davant d'aquest organisme denúncies relatives a "determinades irregularitats" comeses en el si de la Direcció General de Política Lingüística de la Conselleria d'Educació en la concessió de subvencions per al foment del valencià en els mitjans de comunicació.<br/><br/>Aquestes denúncies van motivar l'obertura de dos expedients a l'Agència. Els denunciants apuntaven a suposades irregularitats en la justificació de les ajudes atorgades des de la Conselleria en les anualitats del 2015 al 2018.<br/><br/>Ara, Antifrau sol·licita informació al jutge després d'haver tingut coneixement que s'ha obert un procediment judicial sobre la qüestió. L'organisme de control que dirigeix Joan Llinares recorda que, segons la seua llei de creació, l'Agència "no té competències en les funcions i matèries que corresponen a l'autoritat judicial, el ministeri fiscal i la policia judicial, ni pot investigar els mateixos fets que han sigut objecte de les seues investigacions".<br/><br/>"En cas que l'autoritat judicial o el ministeri fiscal inicien un procediment per a determinar el relleu penal d'uns fets que constitueixen, al mateix temps, l'objecte d'actuació d'investigació de l'Agència, aquesta haurà d'interrompre les seues actuacions", afegeix la norma.<br/><br/>El jutjat d'instrucció número 4 de València <a href="https://www.diarilaveu.com/jutge-declara-causa-ajudes-valencia-empresa-germa-puig-complexa">ha declarat complexa la causa</a> en la qual s'investiga Francis Puig, vinculat a les empreses Comunicacions dels Ports i Mas Mut Produccions, i el director general de Política Lingüística, Rubén Trenzano, per les ajudes al valencià.<br/><br/>La causa va ser oberta per un possible delicte de malversació al maig del 2019 <a href="https://www.diarilaveu.com/investigats-ruben-trenzano-i-germa-puig-ajudes-al-valencia">arran d'una querella interposada pel PP, signada per Eva Ortiz</a>, en la qual se sol·licitava l'inici d'una investigació penal per a analitzar la documentació que acreditara la concessió de les subvencions pel foment del valencià a ambdues mercantils. També es demanava investigar "les actuacions arbitràries dutes a terme per part de Rubén Trenzano i Francisco Puig, que podrien ser constitutives dels delictes de prevaricació, malversació de cabals públics i frau de subvencions".<br/><br/>Aquesta querella es va interposar inicialment als jutjats de Vinaròs –ja que les empreses vinculades a Francis Puig estan radicades en Morella– però es va arxivar en considerar que no tenien competència territorial. Posteriorment, es va presentar a València i va recaure en el jutjat d'instrucció número 4, que va traslladar de nou la qüestió a Vinaròs. Al final, el Tribunal Superior de Justícia valencià va acordar que havia de quedar-se la causa a València.</p>
      <related>
        <h4>Les més llegides</h4>
        <a href="https://www.diarilaveu.com/iniciativa-creu-resultat-10n-dona-marge-reubicarse-ampliar-compromis"/>
        <a href="https://www.diarilaveu.com/educacio-amenaces-vox-petrer-professor-del-seu-fill"/>
        <a href="https://www.diarilaveu.com/pp-pspv-cens-adulterar-vilamalur-300-eleccions"/>
        <a href="https://www.diarilaveu.com/policia-organitzacio-trafic-explotacio-dones-alzira"/>
        <a href="https://www.diarilaveu.com/antifrau-pregunta-jutge-investigacio-oberta-francis-puig-tancar-expedient"/>
      </related>
    </article>
  </body>
</html>