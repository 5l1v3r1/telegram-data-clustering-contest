<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/politiki/arthro/erotisi_tis_euroomadas_tou_syriza_stin_komision_gia_ta_kleista_kentra_kratisis_metanaston_kai_prosfygon_sta_nisia-588871/"/>
    <meta property="og:site_name" content="Real.gr"/>
    <meta property="article:published_time" content="2019-11-22T09:08:00+00:00"/>
    <meta property="og:title" content="Γεωργιάδης σε αγρότη της Ημαθίας: Τα έσπειρες με τον Τσίπρα, να πας στην Κουμουνδούρου - ΒΙΝΤΕΟ"/>
    <meta property="og:description" content="Ερώτηση στην Ευρωπαϊκή Επιτροπή κατέθεσαν από κοινού οι ευρωβουλευτές του ΣΥΡΙΖΑ - Προοδευτική Συμμαχία, Δημήτρης Παπαδημούλης, Κώστας Αρβανίτης, Αλέξης Γεωργούλης, Πέτρος Κόκκαλης, Στέλιος Κούλογλου και Έλενα Κουντουρά, αναφορικά με το νέο επιχειρησιακό σχέδιο της ελληνικής κυβέρνησης για το προσφυγικό - μεταναστευτικό ζήτημα."/>
  </head>
  <body>
    <article>
      <h1>
        <a href="https://www.real.gr/politiki/arthro/georgiadis_se_agroti_tis_imathias_ta_espeires_me_ton_tsipra_na_pas_stin_koumoundourou_binteo-588865/">Γεωργιάδης σε αγρότη της Ημαθίας: Τα έσπειρες με τον Τσίπρα, να πας στην Κουμουνδούρου - ΒΙΝΤΕΟ</a>
      </h1>
      <address><time datetime="2019-11-22T09:08:00+00:00">22 Nov 2019, 09:08</time> by <a rel="author">Real.gr</a></address>
      <p>
        <b>Ερώτηση στην Ευρωπαϊκή Επιτροπή κατέθεσαν από κοινού οι ευρωβουλευτές του ΣΥΡΙΖΑ - Προοδευτική Συμμαχία, Δημήτρης Παπαδημούλης, Κώστας Αρβανίτης, Αλέξης Γεωργούλης, Πέτρος Κόκκαλης, Στέλιος Κούλογλου και Έλενα Κουντουρά, αναφορικά με το νέο επιχειρησιακό σχέδιο της ελληνικής κυβέρνησης για το προσφυγικό - μεταναστευτικό ζήτημα.</b>
      </p>
      <p>Καθώς η κυβέρνηση της Νέας Δημοκρατίας εξαγγέλλει τα Κλειστά Κέντρα Κράτησης για το σύνολο προσφύγων και μεταναστών, οι έξι ευρωβουλευτές ζητούν από την Κομισιόν να αποφανθεί, κατ’ αρχάς, για την ίδια τη νομιμότητα της ύπαρξής τους, με δεδομένο ότι:</p>
      <p>Οι Οδηγίες 2013/33/ΕΕ “σχετικά με τις απαιτήσεις για την υποδοχή αιτούντων διεθνή προστασία” και 2008/115/ΕΕ “σχετικά με τις επιστροφές των παρανόμως διαμενόντων υπηκόων τρίτων χωρών” αναφέρουν ρητά ότι:</p>
      <p>Κάθε κράτηση πρέπει να είναι προσωποποιημένη και να έχει πραγματική και νομική αιτιολόγηση. Να εφαρμόζεται μόνο σε περιπτώσεις εξάντλησης κάθε άλλου μέσου. Να διαρκεί το μικρότερο δυνατό χρονικό διάστημα και να αφορά σε πρόσωπα που βρίσκονται σε διαδικασία επιστροφής - και όχι σε όσους βρίσκονται ακόμη στη διαδικασία αίτησης ασύλου, εκτός από πολύ ειδικές περιπτώσεις που περιγράφονται επακριβώς στα άρθρα της συγκεκριμένης οδηγίας.</p>
      <p>Οι ευρωβουλευτές του ΣΥΡΙΖΑ ζητούν επίσης από την Κομισιόν να αξιολογήσει την περίπτωση, τα κέντρα αυτά να τοποθετηθούν σε ακατοίκητες βραχονησίδες, ενδεχόμενο που ενίσχυσε η ίδια η κυβέρνηση με τις φωτογραφίες που παρουσίασε στη σχετική συνέντευξη τύπου της Τετάρτης!</p>
      <p>Τέλος, η Επιτροπή ερωτάται για τις προβλέψεις κράτησης χιλιάδων ανηλίκων, καθώς η χώρα μας έχει αναλάβει την υποχρέωση να προστατεύει τα συμφέροντα των παιδιών, σύμφωνα με το άρθρο 23 της πρώτης οδηγίας που αναφέρεται παραπάνω.</p>
      <p>Όλα δείχνουν ότι η ελληνική κυβέρνηση ετοιμάζεται να στήσει ένα οικοδόμημα, που όχι μόνο παρεκκλίνει από κάθε έννοια ευρωπαϊκής νομιμότητας, άλλα έχει και τα θεμέλιά του στην άμμο.</p>
      <p>
        <b>Ακολουθεί το κείμενο της ερώτησης:</b>
      </p>
      <p>Η ελληνική Κυβέρνηση ανακοίνωσε το νέο επιχειρησιακό της σχέδιο για το προσφυγικό - μεταναστευτικό ζήτημα.</p>
      <p>Ανάμεσα στα άλλα, ανακοινώθηκε η μετατροπή όλων των ανοιχτών Κέντρων Υποδοχής και Ταυτοποίησης (Hotspots) σε κλειστά κέντρα, είτε προαναχώρησης είτε για την Υποδοχή και Ταυτοποίηση. Με τον τρόπο αυτό η γενικευμένη, μαζική και συστηματική κράτηση γίνεται ο κανόνας της μεταναστευτικής πολιτικής της χώρας σε αντίθεση με τη σχετική Ευρωπαϊκή νομοθεσία.</p>
      <p>Ερωτάται η Επιτροπή:</p>
      <p>Είναι οι συγκεκριμένες προβλέψεις συμβατές τις Οδηγίες 2013/33/ΕΕ σχετικά με τις απαιτήσεις για την υποδοχή αιτούντων διεθνή προστασία και 2008/115/ΕΕ σχετικά με τις επιστροφές των παρανόμως διαμενόντων υπηκόων τρίτων χωρών και πιο συγκεκριμένα με το Άρθρο 8 της πρώτης και 15 και 18 της δεύτερης; Πώς αξιολογεί νομικά το ενδεχόμενο τα κέντρα κράτησης να δημιουργηθούν σε ακατοίκητα νησιά του Αιγαίου ή σε άλλες ερημικές περιοχές;</p>
      <p>Δεδομένου ότι υπό κράτηση θα βρεθούν και χιλιάδες ανήλικοι, είναι οι συγκεκριμένες προβλέψεις σύμφωνες με τις διεθνείς υποχρεώσεις της χώρας για την προστασία του μείζονος συμφέροντος του παιδιού και το Άρθρο 23 της Οδηγίας 2013/33/ΕΕ;</p>
      <p>Προτίθεται να χρηματοδοτήσει τη δημιουργία όλων αυτών των κλειστών κέντρων, ακόμη και για Υποδοχή και Ταυτοποίηση, και πόσο θα κοστολογούνταν η δημιουργία και η λειτουργία τους σύμφωνα με τις προϋποθέσεις των πιο πάνω Οδηγιών;</p>
    </article>
  </body>
</html>