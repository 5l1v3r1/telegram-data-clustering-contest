<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dorzeczy.pl/kraj/121285/opozycja-grozi-witek-prokuratura-budka-sklada-wniosek.html"/>
    <meta property="og:site_name" content="Do Rzeczy"/>
    <meta property="article:published_time" content="2019-11-22T09:39:00+00:00"/>
    <meta property="og:title" content="Opozycja grozi Witek prokuraturą. Budka składa wniosek"/>
    <meta property="og:description" content="Borys Budka poinformował, że PO przygotowała wniosek o odwołanie marszałek Sejmu Elżbiety Witek i zapowiedział złożenie do prokuratury zawiadomienia o możliwości popełnienia przez nią przestępstwa."/>
  </head>
  <body>
    <article>
      <h1>Opozycja grozi Witek prokuraturą. Budka składa wniosek</h1>
      <address>
        <time datetime="2019-11-22T09:39:00+00:00">22 Nov 2019, 09:39</time>
      </address>
      <h4>Borys Budka poinformował, że PO przygotowała wniosek o odwołanie marszałek Sejmu Elżbiety Witek i zapowiedział złożenie do prokuratury zawiadomienia o możliwości popełnienia przez nią przestępstwa.</h4>
      <p>Nie milkną komentarze wokół nocnego głosowania w Sejmie, które anulowała marszałek Elżbieta Witek. Głosowanie dotyczyło wyboru nowych członków Krajowej Rady Sądownictwa.</p>
      <p>Sejmowe mikrofony zarejestrowały rozmowę Witek z posłanką PiS, która powiedziała do marszałek Sejmu: <a href="https://dorzeczy.pl/kraj/121247/trzeba-anulowac-bo-przegramy-skandal-wokol-glosowania-w-sejmie.html">"Trzeba anulować, bo my przegramy"</a>. Witek zaczęła się zastanawiać, czy nie można przeprowadzić reasumpcji głosowania. <a href="https://www.dorzeczy.pl/kraj/121249/to-jest-upadek-sejmu-ostre-komentarze-po-nocnym-glosowaniu.html">Zdaniem opozycji doszło do skandalu</a>.</p>
      <p>W drugim głosowaniu Sejm wybrał do KRS czterech posłów PiS – Marka Asta, Arkadiusza Mularczyka, Bartosza Kownackiego i Kazimierza Smolińskiego. Kandydatury Kamili Gasiuk-Pihowicz (KO) i Joanny Senyszyn (Lewica) nie przeszły.</p>
      <p>– Mamy do czynienia z olbrzymim kryzysem w polskim Sejmie – mówił w piątek na konferencji prasowe Borys Budka. Jego zdaniem "doszło do rzeczy, która nigdy nie powinna mieć miejsca". Ocenił, że głosowanie "zostało w sposób bezprawny anulowane przez marszałek Sejmu".</p>
      <p>– Na nagraniach, które w tej chwilą budzą wielkie emocje opinii publicznej, słychać wyraźnie, że wszyscy posłowie oddali głos i słychać wyraźnie głos jednej z posłanek, która mówiąc o tym, że przegrywają głosowanie wskazuje pani marszałek, że to głosowanie należy anulować. Anulować oczywiście bez trybu, wbrew regulaminowi Sejmu – przekonywał poseł PO.</p>
      <p>Budka zapowiedział, że PO ma już gotowy wniosek o odwołanie Witek ze stanowiska marszałka. Platforma chce też złożyć zawiadomienie o możliwości popełnienia przez Witek przestępstwa fałszerstwa.</p>
      <footer>/ Źródło: <a href="http://www.tvn24.pl/">TVN24<br/></a>/ dcy</footer>
      <related>
        <h4>Czytaj także</h4>
        <a href="https://www.dorzeczy.pl/kraj/121277/niepotrzebnie-wykreowala-newsa-uzytecznego-dla-opozycji-totalnej.html"/>
      </related>
    </article>
  </body>
</html>