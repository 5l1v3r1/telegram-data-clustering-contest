<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/22/Over-tusen-%C3%A5r-gammelt-skip-funnet-p%C3%A5-Ed%C3%B8y-i-Sm%C3%B8la-20449770.ece"/>
    <meta property="og:site_name" content="adressa.no"/>
    <meta property="article:published_time" content="2019-11-22T09:47:07+00:00"/>
    <meta property="og:title" content="Over tusen år gammelt skip funnet på Edøy i Smøla"/>
    <meta property="og:description" content="Arkeologer har avdekket spor av et skip på Smøla på Nordmøre. Skipet er trolig fra vikingtiden eller kanskje eldre."/>
  </head>
  <body>
    <article>
      <h1>Over tusen år gammelt skip funnet på Edøy i Smøla</h1>
      <address><time datetime="2019-11-22T09:47:07+00:00">22 Nov 2019, 09:47</time> by <a rel="author">(NTB) NTB</a></address>
      <p>Arkeologer har avdekket spor av et skip på Smøla på Nordmøre. Skipet er trolig fra vikingtiden eller kanskje eldre.</p>
      <aside><a href="https://www.adressa.no/nyheter/innenriks/2019/11/22/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/22/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/22/javascript:void(0);">Del denne artikkelen på e-post</a></aside>
      <p>– Dette er et funn som har både nasjonal og internasjonal betydning, sier klima- og miljøminister Ola Elvestuen (V) i en pressemelding.</p>
      <p>Arkeologene fra Møre og Romsdal fylkeskommune og Norsk institutt for kulturminneforskning (NIKU) brukte georadar for å finne skipet.</p>
      <p>– Skipet er viktig for vår felles historie. Norge og Møre og Romsdal har et stort ansvar i å forvalte funnet. Nå må vi finne den rette måten å behandle det på, sier Elvestuen.</p>
      <p>Skipet ble funnet under kartleggingen av Edøy, gjennom prosjektet «En bit av historien», der Møre og Romsdal fylkeskommune sitter i førersetet.</p>
      <p>– Oppdagelsen er helt unik og på linje med Tuneskipet. Dette er et fantastisk funn som understreker hvilken sentral posisjon denne øya har hatt i historien, sier arkeolog Arve Nytun i fylkeskommunen.</p>
      <h3>17 meter langt</h3>
      <p>Edøy ligger ved skipsleia til Trondheim, der Harald Hårfagre utkjempet to sjøslag like ved, for å vinne kongemakten i Norge på slutten av 800-tallet.</p>
      <p>Området er svært rikt på kulturminner, blant annet <a href="https://no.wikipedia.org/wiki/Kulisteinen">Kulisteinen</a>, hvor navnet ‘Nóregi’, for først gang er nevnt i norske kilder.</p>
      <p>– Det er for tidlig å si noe sikkert om dateringen av skipet, men vi vet at det mer enn tusen år gammelt, sier arkeolog Knut Paasche.</p>
      <p>– Restene etter Edøyskipet ble oppdaget rett under dyrkingsjord der det tidligere har vært en gravhaug. Gravhaugen er en markert sirkel på 18 meter diameter. Midt i haugen kan man se en tydelig 13 meter lang kjøl, men totalt kan skipet ha vært 16–17 meter langt. Graven er trolig fra merovingertiden eller vikingtiden, sier Paasche.</p>
      <p>Merovingertiden regnes fra cirka 570 til 800. Vikingtiden er fra 800 til 1050.</p>
      <h3>Tror de vil finne mer</h3>
      <p>Det er om lag ett år siden Gjellestadskipet ble funnet i Halden med georadar.</p>
      <p>– Igjen er det teknologien som hjelper oss å finne et skip. Jeg tror vi kommer til å finne mer i tiden fremover, ettersom teknologien fortsetter å ta kvantesprang, sier Paasche.</p>
      <p>– Funnet er svært interessant. Det er spennende å tenke at det kan være en sammenheng mellom vikingkongen og personen som er hauglagt her, sier riksantikvar Hanna Geiran.</p>
      <p>Riksantikvaren har nasjonalt ansvar for kulturminneforvaltning og er samarbeidspartner i prosjektet.</p>
      <p>(©NTB)</p>
    </article>
  </body>
</html>