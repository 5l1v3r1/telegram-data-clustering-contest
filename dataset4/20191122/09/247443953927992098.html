<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://tvoemisto.tv/news/bilya_parku_kultury_u_lvovi_dozvolyly_zbuduvaty_72metrovyy_gotel_104649.html"/>
    <meta property="og:site_name" content="Твоє Місто"/>
    <meta property="article:published_time" content="2019-11-22T09:18:00+00:00"/>
    <meta property="og:title" content="На будівництво готелю біля Парку культури проведуть архітектурний конкурс"/>
    <meta property="og:description" content="Також забудовник має провести археологічні дослідження та спорудити капличку."/>
  </head>
  <body>
    <article>
      <h1>На будівництво готелю біля Парку культури проведуть архітектурний конкурс</h1>
      <address>
        <time datetime="2019-11-22T09:18:00+00:00">22 Nov 2019, 09:18</time>
      </address>
      <p>
        <b>Також забудовник має провести археологічні дослідження та спорудити капличку.</b>
      </p>
      <p>На будівництво готелю біля Парку культури проведуть архітектурний конкурс. Відповідне рішення прийняли сьогодні, 22 листопада, на виконкомі Львівської міськради. </p>
      <p>Граничну висоту 72 метри для готелю, який збираються будувати на Лижв’ярській, 1, не погодили, її залишили попередньою — 34 м. Також забудовник повинен буде провести археологічні дослідження та спорудити капличку. Йморівно, тому, що будівництво буде на території колишнього Стрийського цвинтаря, де хоронили людей ще з кінця XIX століття.</p>
      <related>
        <h4>Читайте також:</h4>
        <a href="http://tvoemisto.tv/news/yak_mozhe_vyglyadaty_72poverhovyy_gotel_u_parku_kultury_na_panorami_lvova_vizualizatsiya_102414.html"/>
      </related>
      <p>Перед цим забудовник ТОВ «Парк Спейс» має провести архітектурний конкурс, повідомити про наміри будівництва ЮНЕСКО, а також розробити й погодити паспорт кольорового опорядження фасаду.</p>
      <p>Земельну ділянку на вулиці Лижв’ярській, 1, між Стрийським парком та Парком культури та відпочинку імені Богдана Хмельницького <a href="http://tvoemisto.tv/news/dilyanku_bilya_stryyskogo_parku_u_lvovi_prodaly_za_ponad_18_mln_gryven_95773.html">купило</a> ТзОВ «Апартготель» за 18 млн грн, а у 2016 році компанія <a href="http://tvoemisto.tv/news/u_lvovi_zatverdyly_mistobudivni_umovy_dlya_23h_obiektiv_perelik_82567.html">отримала </a>містобудівні умови та обмеження для реконструкції будівель на цій ділянці з пристосуванням під готель. </p>
      <p>ТОВ «Парк Спейс» стало власником ділянки на Лижв’ярській, 1 у листопаді торік. Ще 23 липня ця компанія <a href="https://clarity-project.info/edr/42322142/history">називалася</a> ТОВ «Авалон Сервіс-Комфорт», а заснували її лише минулого липня ТОВ «Авалон Інкомпані» та АТ ЗНВКІФ «Адамант».</p>
      <p>Навесні цього року міський голова Львова під час виконкому сказав, що у Парку культури <a href="http://tvoemisto.tv/news/u_lvivskomu_parku_kultury_planuyut_pobuduvaty_gotel_hilton_99582.html">планують</a> збудувати готель всесвітньої мережі Hilton. Згодом нові власники ділянки звернулися до виконкому з проханням внести зміни до рішення, замінивши гранично допустиму висоту на 72 м, що <a href="http://tvoemisto.tv/news/u_lvovi_vidklaly_rishennya_shchodo_budivnytstva_gotelyu_hilton_bilya_parku_kultury_102253.html">спровокувало</a> обурення серед мешканців.</p>
      <related>
        <h4>Читайте також:</h4>
        <a href="http://tvoemisto.tv/exclusive/hto_i_yakyy_gotel_hoche_buduvaty_bilya_parku_kultury_u_lvovi_102237.html"/>
      </related>
      <p>Забудовник неодноразово намагався внести зміни до рішення виконкому, втім під час одного з останніх засідань виконкому компанії <a href="http://tvoemisto.tv/news/yak_mozhe_vyglyadaty_72poverhovyy_gotel_u_parku_kultury_na_panorami_lvova_vizualizatsiya_102414.html">запропонували</a> провести міжнародний архітектурний конкурс. Днями петиція про скасування містобудівних умов та обмежень на будівництво готелю <a href="http://tvoemisto.tv/news/petytsiya_pro_zaboronu_budivnytstva_gotelyu_v_parku_kultury_zibrala_neobhidni_500_pidpysiv_104388.html">набрала</a> необхідні 500 голосів. За процедурою її мають розглянути депутати ЛМР.</p>
      <p>
        <i>
          <b>Вікторія Ейсмунт</b>
        </i>
      </p>
      <related>
        <h4>Читайте також:</h4>
        <a href="http://tvoemisto.tv/news/u_lvovi_pogodyly_budivnytstvo_gotelyu_bilya_parku_kultury_94467.html"/>
      </related>
    </article>
  </body>
</html>