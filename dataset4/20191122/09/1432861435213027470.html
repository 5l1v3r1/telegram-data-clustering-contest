<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/levski/levski-tyrsi-noviq-si-centralen-zashtitnik-v-plovdiv-1408633.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-22T09:30:00+00:00"/>
    <meta property="og:title" content="Левски търси новия си централен защитник в Пловдив"/>
    <meta property="og:description" content="Треньорът на Левски Петър Хубчев търси класически централен защитник за партньор на Холмар Ейолфсон, тъй като в момента използваният на този пост е Нуно Рейш, който по образование е полузащитник Според различни информации, сините са се насочили към пловдивския пазар за ново попълнение на този пост"/>
  </head>
  <body>
    <article>
      <h1>Левски търси новия си централен защитник в Пловдив</h1>
      <address><time datetime="2019-11-22T09:30:00+00:00">22 Nov 2019, 09:30</time> by <a rel="author">Sportlive.bg</a></address>
      <p>Треньорът на <b><a href="https://www.sportlive.bg/bgfootball/levski">Левски</a></b> Петър Хубчев търси класически централен защитник за партньор на Холмар Ейолфсон, тъй като в момента използваният на този пост е Нуно Рейш, който "по образование" е полузащитник. Според различни информации, "сините" са се насочили към пловдивския пазар за ново попълнение на този пост.</p>
      <p>Според "Гонг", Левски влиза в битката за привличането на звездата на Локомотив (Пловдив) Стивън Езе. Интересът към бранителя от страна на клуба е отпреди 2-3 месеца, когато "смърфовете" играха в Лига Европа, а нигерийският гигант се представи на добро ниво.</p>
      <p>Твърди се, че изпълнителният директор на Левски Павел Колев е провел разговор с човек от Локомотив и е питал за нигериеца. Предполага се, че този човек от "Лаута" е бившият спортен директор на "сините" Георги Иванов. Разговорът явно не се е въртял за трансфер между клубовете, тъй като Езе става свободен в края на януари 2020 г., тоест след последния официален мач тази година. Офанзивата не е спряла дотук. Близки до Левски вече са се свързали с играча и са му предложили да премине на "Герена". Езе все още не е дал категоричен и последен отговор дали е склонен да приеме. В битката за неговия подпис остава и Локо (Пд). Шефовете на клуба са му предложили сериозно увеличение на заплатата, футболистът и неговият мениджър обаче размотавали пловдивчани.</p>
      <p>Защитникът няма европейски паспорт и това би било пречка за Левски, където квотата от трима играчи извън ЕС се запълва от Миятович, Тиам и Мазурек, който евентуално може да напусне. Според слуховете, Езе е обект на интерес и от страна на ЦСКА.</p>
      <p>Вторият играч от Пловдив, спряган за Левски, но вече едва ли не като сигурен, е Кристиан Димитров. Централният защитник на Ботев (Пд) обаче има и финансова тежест за клуба от "Герена". Спорно е дали "сините" биха извадили трансферна сума от порядъка на 500 хиляди евро. А и самият футболист с нищо не е подсказвал има или няма желание да облече екипа на Левски. <b><i><a href="https://www.sportlive.bg/bgfootball/levski/Levski-sledi-situaciqta-okolo-Ivelin-Popov-1407583.html">А към кой известен наш играч столичани също имат интерес вижте в този материал. </a></i></b></p>
      <related>
        <h4>Още по темата</h4>
        <a href="https://www.sportlive.bg/bgfootball/levski/Trenxoryt-na-Karabah-obqvil-na-Slavchev-che-nqma-da-razchita-na-nego-1408448.html"/>
        <a href="https://www.sportlive.bg/bgfootball/lokomotivpd/Stolichen-klub-primamva-Ante-Aralica-ot-Loko-(Pd)-1408340.html"/>
        <a href="https://www.sportlive.bg/bgfootball/levski/Levski-tyrsi-predsrochna-razdqla-s-napadatel-prez-zimata-1408334.html"/>
        <a href="https://www.sportlive.bg/bgfootball/botevpd/Botev-(Pd)-mozhe-da-ostane-bez-chuzhdestranni-igrachi-prez-zimata-1406087.html"/>
        <a href="https://www.sportlive.bg/bgfootball/levski/V-Levski-opredeliha-cel-nomer-1-prez-zimniq-prozorec-1383133.html"/>
      </related>
    </article>
  </body>
</html>