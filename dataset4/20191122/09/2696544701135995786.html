<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/kkv/20191122_6000_dolgozo_hianyzik_a_boltokbol_es_nyakunkon_a_karacsony"/>
    <meta property="og:site_name" content="HVG.hu"/>
    <meta property="article:published_time" content="2019-11-22T09:45:00+00:00"/>
    <meta property="og:title" content="6000 dolgozó hiányzik a boltokból"/>
    <meta property="og:description" content="Megkezdődött az év legforgalmasabb időszaka a kiskereskedelemben, miközben több ezer dolgozó hiányzik a pultok mögül. A kereskedelmi szövetség főtitkára szerint így is 1200 milliárd forintot fognak költeni a magyarok."/>
  </head>
  <body>
    <article>
      <h1>6000 dolgozó hiányzik a boltokból</h1>
      <address><time datetime="2019-11-22T09:45:00+00:00">22 Nov 2019, 09:45</time> by <a rel="author">MTI/hvg.hu</a></address>
      <p>
        <b>Megkezdődött az év legforgalmasabb időszaka a kiskereskedelemben, miközben több ezer dolgozó hiányzik a pultok mögül. A kereskedelmi szövetség főtitkára szerint így is 1200 milliárd forintot fognak költeni a magyarok.</b>
      </p>
      <p>Az áruházak több száz szezonális dolgozó bevonására készülnek a következő hetekben, miközben akad olyan üzlet, amelyben a szűkös munkaerő miatt már novemberben is előfordult termékhiány - írja a Magyar Nemzet.</p>
      <p>Vámos György, az Országos Kereskedelmi Szövetség főtitkára azt mondta a Magyar Nemzetnek, hogy harmadik éve küzd jelentős munkaerőhiánnyal a terület, a statisztikák szerint nagyjából hatezer dolgozó hiányzik, az idén ugyanakkor nem romlott tovább a helyzet a 10 százaléknál magasabb átlagbér-emelkedés miatt.</p>
      <p>Már nem csupán az e-kereskedelemben indult meg az idei karácsonyi bevásárlási szezon, hanem a hagyományos üzletekben is. Csak decemberben több mint 1200 milliárd forintot költhet a lakosság, az ajándékozásra fordított összegek várhatóan magasabbak lesznek a tavalyiaknál - mondta Vámos György.</p>
      <blockquote>Úgy vélekedett: nem kell attól tartani, hogy áruhiány vagy akadozó ellátás fordulna elő bármely, napi fogyasztási cikkeket kínáló üzletben.</blockquote>
      <p>Idén karácsonykor egyhuzamban hat napot pihenhet a lakosság, a kereskedelmi szövetség szerint viszont akkor sem kell attól félni, hogy ne lenne nyitva tartó bolt az országban - olvasható a Magyar Nemzetben.</p>
      <p>Egyébként már négy éve nő a munkaerőhiány, jelenleg több mint 250 ezer álláshely áll betöltetlenül, és évente nagyjából 50 ezerrel nő ez a szám. Ráadásul a tendencia a következő néhány évben legfeljebb lassítható – derül ki a BDO Magyarország <a href="https://hvg.hu/kkv/20191106_Evente_50_ezerrel_tobb_dolgozo_hianyzik_a_magyar_gazdasagbol">elemzéséből</a>.</p>
      <p>A legnagyobb gond jelenleg az iparban, ezen belül is a feldolgozóiparban érzékelhető, ezt követi az egészségügy és a szociális ellátás, majd a kereskedelem és a vendéglátás.</p>
      <p>
        <i>(Képünk illusztráció.)</i>
      </p>
      <related>
        <a href="https://hvg.hu/itthon/20190925_munkaero_import_magyarorszag_regio_sarud_bloomberg"/>
        <a href="https://hvg.hu/gazdasag/20191009_Legalabb_200_ezer_fos_mar_a_munkaerohiany_Magyarorszagon"/>
      </related>
    </article>
  </body>
</html>