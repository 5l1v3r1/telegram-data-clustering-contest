<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/gazdasag/hazai-gazdasag/a-gazdasagi-eredmenyek-a-magyar-utat-igazoljak-2137314/"/>
    <meta property="og:site_name" content="BAMA"/>
    <meta property="article:published_time" content="2019-11-22T09:05:00+00:00"/>
    <meta property="og:title" content="A gazdasági eredmények a magyar utat igazolják"/>
    <meta property="og:description" content="Ezzel az amerikaiak elismerését is kivívta Magyarország jelentette ki az ITM államtitkára."/>
  </head>
  <body>
    <article>
      <h6 class="kicker">AMERIKAI KÖRÚT</h6>
      <h1>A gazdasági eredmények a magyar utat igazolják</h1>
      <address>
        <time datetime="2019-11-22T09:05:00+00:00">22 Nov 2019, 09:05</time>
      </address>
      <h4>A gazdasági eredmények a magyar utat igazolják, és ezzel az amerikaiak elismerését is kivívta Magyarország – jelentette ki az Amerikai Egyesült Államokban tartózkodó György László, az Innovációs és Technológiai Minisztérium (ITM) államtitkára.</h4>
      <p>György László az MTI-nek telefonon elmondta: körútja során a közelmúltban megjelent könyve kapcsán tartott előadásokat arról, hogy milyen eszközökkel harcolt, illetve harcol gazdasági szabadságáért Magyarország.</p>
      <p>Az államtitkár kifejtette, a magyarok számára az a legfontosabb, hogy a lehetőségekhez mérten mindenki támogatást kapjon, aki hozzájárul a magyar gazdaság, társadalom és környezet fenntarthatóságához. A kormány ezért hozott olyan intézkedéseket, amelyek segítik a bérből és fizetésből élőket, a gyermeket vállaló családokat, illetve a kis- és középvállalkozókat.</p>
      <p>Magyarország ugyanakkor nem zárkózott el az országba tudást, technológiát, tőkét hozó, a magyaroknak munkát biztosító külföldi vállalatoktól, amiért az amerikai út során külön elismerést kapott a magyar gazdaságpolitika – közölte.</p>
      <p>„Mindezt pragmatikus és patrióta módon tettük, nem világnézeti talapzatról” – fogalmazott György László.</p>
      <p>Az államtitkár hangsúlyozta, hogy a magyar gazdaság nyitott, ugyanakkor sebezhető. A nyitottság érték, amit Magyarország megőrzött és tovább erősített, a sebezhetőséget viszont jelentősen csökkentette. A cél, hogy akkor is meg tudjuk védeni az eredményeket, ha a 2008-as gazdasági válsághoz hasonló helyzet lenne a világban – fejtette ki.</p>
      <p>György László kitért arra is, hogy térségünkben Magyarországon a legerősebb az amerikai gazdasági jelenlét, csaknem 1700 amerikai vállalkozás ad munkát több mint 100 ezer magyar dolgozónak.</p>
      <p>Körútja során az államtitkár öt egyetemen járt, olyan kiemelkedő intézményekben, mint a Berkeley, a Cornell, a UPenn, a California State és a San Francisco State University. Felkereste az Amerikai Egyesült Államok Kongresszusát, ahol kongresszusi képviselők, képviselői kabinetfőnökök és kabinettagok előtt tartott előadást. Emellett találkozott a Világbank és a Nemzetközi Valutaalap (IMF) képviselőivel is.</p>
      <p>György László kiemelte: az IMF hat-nyolc éve még bírálta Magyarországot, de már a magyar gazdaságpolitika által alkalmazott eszközöket ajánlják más államoknak is, amelyek egyensúlyt kívánnak teremteni gazdaságukban.</p>
      <p>„Gazdasági szabadságharcunkkal kivívtuk az amerikaiak elismerését” – fogalmazott az államtitkár. Hozzátette: bárhol járt, mindenhol nyitottságot tapasztalt, illetve azt, hogy elismerik a tényeket, a magyar gazdaságpolitika eredményeit.</p>
    </article>
  </body>
</html>