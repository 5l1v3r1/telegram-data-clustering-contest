<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/radni-a-zwiazki-zawodowe-kiedy-i-jak-uchwala-powinna-byc-uzgodniona,135400.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T09:39:00+00:00"/>
    <meta property="og:title" content="Radni a związki zawodowe. Kiedy i jak uchwała powinna być uzgodniona?"/>
    <meta property="og:description" content="W przypadku uchwał, których projektowanie wymaga konsultacji ze związkami zawodowymi, rada gminy może debatować tylko nad wcześniej uzgodnionym projektem aktu. Jeśli natomiast podczas obrad rady dostrzeżona zostanie potrzeba zmiany skonsultowanych uregulowań, należy procedurę uzgodnieniową ponowić – podkreśla Wojewódzkiego Sądu Administracyjnego w Opolu."/>
  </head>
  <body>
    <article>
      <h1>Radni a związki zawodowe. Kiedy i jak uchwała powinna być uzgodniona?</h1>
      <address><time datetime="2019-11-22T09:39:00+00:00">22 Nov 2019, 09:39</time> by <a rel="author">AW  </a></address>
      <h4>W przypadku uchwał, których projektowanie wymaga konsultacji ze związkami zawodowymi, rada gminy może debatować tylko nad wcześniej uzgodnionym projektem aktu. Jeśli natomiast podczas obrad rady dostrzeżona zostanie potrzeba zmiany skonsultowanych uregulowań, należy procedurę uzgodnieniową ponowić – podkreśla Wojewódzkiego Sądu Administracyjnego w Opolu.</h4>
      <hr/>
      <ul>
        <li>
          <b>WSA przypomniał o obowiązek uzgodnienia ze związkami zawodowymi regulaminu określającego wysokość oraz szczegółowe warunki przyznawania nauczycielom dodatków i konsekwencje jego niedopełnienia.</b>
        </li>
        <li>
          <b>Sąd podkreślił, że "uzgodnienie" nie może zawsze oznaczać całkowitej i powszechnej zgody między organem prawotwórczym i wszystkimi podmiotami uczestniczącymi w procesie stanowienia aktu normatywnego.</b>
        </li>
        <li>
          <b>Jednak brak prowadzenia uzgodnień nad konkretnymi zapisami projektu uchwały skutkują jej nieważnością.</b>
        </li>
      </ul>
      <p>Wojewódzki Sąd Administracyjnego w Opolu rozpoznawał skargę wojewody na uchwałę jednej z rady gminy w regionie, dotyczącej regulaminu określającego wysokość oraz warunki przyznawania i wypłacania świadczeń wynikających ze stosunku pracy nauczycieli. Sąd uznał, że w wielu miejscach radni przekroczyli kompetencje. Bardzo mocno zostało też zaakcentowane niewypełnienie wszystkich wymagań związanych z obowiązkiem uzgodnień ze stroną związkową.</p>
      <p>Stosownie do art. 30 ust. 6a Karty Nauczyciela regulamin wysokości stawek oraz szczegółowych warunków przyznawania dodatków motywacyjnych, wysokości i warunków wypłacania nagród dla nauczycieli podlega uzgodnieniu ze związkami zawodowymi zrzeszającymi nauczycieli.</p>
      <p>Uzgadnianie ze związkami zawodowymi musi odbywać się według zasad określonych w ustawie z dnia 23 maja 1991 r. o związkach zawodowych (Dz. U. z 2019 r. poz. 263, z późn. zm.). <br/>W przedmiotowej sprawie wójt gminy przekazał projekt regulaminu w celu uzgodnienia Związkowi Nauczycielska Polskiego Zarządowi Oddziału w (...) oraz Komisji Zakładowej Międzyzakładowej Organizacji Związkowej NSZZ "Solidarność" Pracowników Oświaty i Wychowana w (...).</p>
      <h3>Uzgodnienia były, ale częściowe</h3>
      <p>Na spotkaniu w Urzędzie Gminy przedstawiciele związków zawodowych przedstawili wspólne uwagi do projektu i sporządzony został protokół uzgodnień i rozbieżności. Następnie związki zawodowe otrzymały nowy projekt regulaminu wraz z informacją, że będzie on przedłożony Radzie Gminy na sesji. Projekt ten został uzupełniony o zgłoszone przez związki propozycje zgodnie z protokołem uzgodnień i rozbieżności. Związki zawodowe zwróciły się do Przewodniczącego Rady Gminy Skarbimierz z prośbą o nieprocedowanie projektu regulaminu na sesji ze względu na zastrzeżenia co nowej treści regulaminu, wskazując przy tym na konieczność prowadzenia dalszego procesu uzgodnień.</p>
      <p>Dla oceny legalności zaskarżonej uchwały przez sąd istotne znaczenie ma zatem dokonanie prawidłowej interpretacji pojęcia "uzgodnienia", które nie zostało w Karcie Nauczyciela zdefiniowane.</p>
      <p>W tym zakresie WSA identyfikuje się z poglądami wyrażonymi w orzecznictwie sądowym, które odwołują się do stanowiska Trybunału Konstytucyjnego, przedstawionego w wyroku z dnia 17 marca 1998 r., sygn. akt U 23/97 (dostępny w Systemie Informacji Prawnej LEX, nr 31969), dotyczącego art. 4 ust. 2 Karty Nauczyciela, gdzie zamieszczone zostało identyczne sformułowanie, jak w art. 30 ust. 6a Karty Nauczyciela dotyczące podlegania aktu "uzgodnieniu ze związkami zawodowymi zrzeszającymi nauczycieli". W wyroku tym Trybunał Konstytucyjny wskazał m.in., że przepis art. 4 ust. 2 Karty Nauczyciela dotyczy współuczestnictwa związków zawodowych w procesie tworzenia prawa, a użyty w nim termin "uzgodnienie", zgodnie z jego sensem językowym oznaczać ma czynność polegającą na "doprowadzeniu do braku rozbieżności", "ujednolicaniu" czy też "harmonizowaniu" (w znaczeniu "wzajemnego dostosowania").</p>
      <p>Z rozważań Trybunału wynika, że "uzgodnienie" nie może zawsze oznaczać całkowitej i powszechnej zgody między organem prawotwórczym i wszystkimi podmiotami uczestniczącymi w procesie stanowienia aktu normatywnego na wszystkie rozwiązania tego aktu, lecz oznaczać musi poddanie treści stanowionych aktów sformalizowanej procedurze uzgodnieniowej z podmiotami upoważnionymi do tej formy uczestnictwa w procesie stanowienia aktu normatywnego w celu jej osiągnięcia. <br/>Instrumentem tej procedury winny być protokoły uzgodnień, ale też rozbieżności w razie braku zgody na treść rozwiązań aktu.</p>
      <p>Zdaniem Trybunału, ani formuła "w porozumieniu", ani też "w uzgodnieniu", używane w przepisach dotyczących stanowienia aktów normatywnych nie prowadzą do tezy, że podmiot upoważniony do tych form współuczestnictwa uzyskuje przez to kompetencję do stanowienia prawa i jest współodpowiedzialny za wydany akt normatywny.</p>
      <p>- Ustawodawca, formułując sposób działania związków zawodowych w procesie tworzenia prawa, kładzie przy tym nacisk nie tyle na efekt uzgodnień w postaci osiągnięcia zgody, ile przede wszystkim na sam fakt uzgadniania, na sam proces dochodzenia do zgody, zbliżania, czy ujednolicania stanowisk. Nie jest tym samym konieczne uzyskanie całkowitej zgody związków zawodowych na propozycje organu – wyjaśnia WSA w Opolu.</p>
      <p>Wymagane jest jednak poddanie projektu procedurze uzgodnieniowej, a tym samym uspołecznienie procesu tworzenia prawa. Istotą tej procedury, jest zapoznanie się ze zdaniem, opinią związku zawodowego co do konkretnych i szczegółowo przedstawionych rozwiązań i propozycji zawartych w projekcie danej uchwały, nie zaś jedynie generalna i ogólnikowa wymiana poglądów.</p>
      <p>Omawiany obowiązek cechuje także uprzedniość co oznacza, że rada gminy może debatować tylko nad wcześniej uzgodnionym projektem aktu. Jeśli natomiast podczas obrad rady dostrzeżona zostanie potrzeba zmiany skonsultowanych uregulowań, należy procedurę uzgodnieniową ponowić. Rada może bowiem uchwalić tylko treść uzgodnionego wcześniej aktu.</p>
      <p>- Koniecznym jest także podkreślenie, że treść projektu regulaminu poddana uzgodnieniu ze związkiem zawodowym nie może ulec zmianie po uzyskaniu stanowiska przedstawicieli organizacji zrzeszającej nauczycieli. W takim wypadku instytucja ta uległaby całkowitemu wypaczeniu – argumentuje WSA.</p>
      <p>Mając na uwadze omawiane przepisy art. 30 ust. 6 i ust. 6a Karty Nauczyciela oraz dokonaną na ich podstawie wykładnię, należy stwierdzić, że podjęcie przez radę gminy uchwały, o której mowa w art. 30 ust. 6 Karty Nauczyciela, bez uprzedniego jej uzgodnienia ze związkami zawodowymi zrzeszającymi nauczycieli, stanowi istotne naruszenie prawa skutkujące stwierdzeniem nieważności tak podjętego aktu.</p>
    </article>
  </body>
</html>