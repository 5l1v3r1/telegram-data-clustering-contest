<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/824365/oikologi-adikes-oi-epitheseis-kata-toy-ptinologkoy-syndesmoy136"/>
    <meta property="og:site_name" content="Philenews"/>
    <meta property="article:published_time" content="2019-11-22T09:10:00+00:00"/>
    <meta property="og:title" content="Οικολόγοι: Άδικες οι επιθέσεις κατά του Πτηνολογικού Συνδέσμου"/>
    <meta property="og:description" content="Το Κίνημα Οικολόγων - Συνεργασία Πολιτών απορρίπτει ως άδικες τις επιθέσεις από βουλευτές και τοπικές οργανώσεις κατά του Πτηνολογικού Συνδέσμου ο οποίος εξέφρασε και προώθησε την θέση του ότι ο σχεδιαζόμενος αυτοκινητόδρομος Πόλης Χρυσοχούς - Πάφου θέτει σε κίνδυνο σημαντικούς βιότοπους για την ορνιθοπανίδα στην κοιλάδα του Έζουσα. "/>
  </head>
  <body>
    <article>
      <h1>Οικολόγοι: Άδικες οι επιθέσεις κατά του Πτηνολογικού Συνδέσμου</h1>
      <address><time datetime="2019-11-22T09:10:00+00:00">22 Nov 2019, 09:10</time> by <a rel="author">Ντόρα Χριστοδούλου   </a></address>
      <p>
        <b>Το Κίνημα Οικολόγων - Συνεργασία Πολιτών απορρίπτει ως άδικες τις επιθέσεις από βουλευτές και τοπικές οργανώσεις κατά του Πτηνολογικού Συνδέσμου ο οποίος εξέφρασε και προώθησε την θέση του ότι ο σχεδιαζόμενος αυτοκινητόδρομος Πόλης Χρυσοχούς - Πάφου θέτει σε κίνδυνο σημαντικούς βιότοπους για την ορνιθοπανίδα στην κοιλάδα του Έζουσα. </b>
      </p>
      <p> </p>
      <p>Είναι απαράδεκτες οι κατηγορίες κατά μιας από τις παλαιότερες μη κυβερνητικές οργανώσεις, με διεθνή εμβέλεια και αξιοπιστία, υποστηρίζει το Κίνημα, που εκτιμά ότι επιχειρείται η φίμωση των περιβαλλοντολόγων, με ανυπόστατες κατηγορίες και χαρακτηρισμούς.</p>
      <p> </p>
      <p>«Όσοι κατηγορούν τον Πτηνολογικό οφείλουν να παραδεχτούν ότι για την απαράδεκτη και θανατηφόρα κατάσταση στην οποία βρίσκεται ο δρόμος Πόλης Χρυσοχούς - Πάφου, δεν ευθύνεται κανένας άλλος παρά μόνο η επιμονή κάποιων να υλοποιηθεί το τεράστιο έργο των κοιλαδογεφύρων και των σηράγγων και των πολλών εκατομμυρίων ευρώ», αναφέρεται στην ανακοίνωση. « Κάποιοι επιμένουν για δεκαετίες στο έργο μαμούθ αντί της δραστικής βελτίωσης του υφιστάμενου δρόμου. Αυτοί ευθύνονται και όχι ο Πτηνολογικός γιατί για 25 χρόνια δεν έγινε απολύτως τίποτα».</p>
      <p> </p>
      <p>Το Κίνημα Οικολόγων επισημαίνει ότι όσο κάποιοι συνεχίζουν να κυνηγούν το όνειρο του «σούπερ αυτοκινητόδρομου Πόλης Χρυσοχούς – Πάφου», θα θρηνήσουμε κι άλλα θύματα ενώ χιλιάδες κατοίκων και επισκέπτες θα ταλαιπωρούνται για πολλά χρόνια. Αφήνει δε υπόνοιες ότι κάποιοι εργάστηκαν για εξυπηρέτηση των συμφερόντων συγκεκριμένων επιχειρηματιών ως προς το είδος ων σχεδιασμών.</p>
    </article>
  </body>
</html>