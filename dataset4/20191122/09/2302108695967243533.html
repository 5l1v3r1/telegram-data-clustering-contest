<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/cum-pregatea-o-grupare-de-interlopi-din-timisoara-agresarea-fizica-a-jurnalistului-dragos-bota-care-a-dezvaluit-cine-l-a-turnat-un-traficant-de-cocaina.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-22T09:36:36+00:00"/>
    <meta property="og:title" content="Cum pregătea o grupare de interlopi din Timișoara agresarea fizică a jurnalistului Dragoș Boța care a dezvăluit cine l-a turnat un traficant de cocaina"/>
    <meta property="og:description" content="Jurnalistul Dragoș Boța, editorul șef al PRESSALERT.ro, urma să fie atacat la ordinul liderului interlop Lucian Boncu (foto) pentru a-l determina să nu"/>
  </head>
  <body>
    <article>
      <h1> Cum pregătea o grupare de interlopi din Timișoara agresarea fizică a jurnalistului Dragoș Boța care a dezvăluit cine l-a turnat un traficant de cocaina </h1>
      <address><time datetime="2019-11-22T09:36:36+00:00">22 Nov 2019, 09:36</time> by <a rel="author">Redacția</a></address>
      <p>Jurnalistul Dragoș Boța, editorul șef al PRESSALERT.ro, urma să fie atacat la ordinul liderului interlop Lucian Boncu <b>(foto)</b> pentru a-l determina să nu mai continue investigațiile și dezvăluirile despre acesta și legăturile sale cu reprezentanți ai administrației publice locale din Timișoara, reiese din dosarul în care Boncu și alți membri ai grupării sale au fost arestați pentru sechestrarea și bătaia aplicată unui bucureștean, relatează pressalert.ro</p>
      <p>În 10 septembrie anul acesta, polițiștii Serviciului Investigații Criminale din cadrul Poliției Timiș s-au autosesizat deoarece <i>”în urma unor activități specifice am obținut date cu privire la faptul că, în data de 10.09.2019, în jurul orei 17.00, la solicitare lui Boncu Lucian Adrian a avut loc o întâlnire pe terasa restaurantului Cuina din localitatea Chișoda, între acesta și numitul Gavrilă Nicolae (omul său de încredere, cel care-i era șofer după ce a comis accidentul mortal, aflându-se sub influența cocainei, n.a.).</i></p>
      <p>
        <i>Acesta din urmă a fost însoțit de Marin Elvis Cristian, zis ”Bobi”, Marciuc Robert Cristian, zis ”Mati” și alți doi indivizi neidentificați până în prezent. Scopul acestei întâlniri a fost ”aplicarea unei corecții” lui Boța Dragoș, jurnalist de investigații la publicația PRESSALERT.ro, fiind cunoscut faptul că Boța Dragoș a publicat mai multe articole negative referitoare la Boncu Lucian Adrian, care i-au adus un prejudiciu de imagine în lumea interlopă din Timișoara, printre acestea facem referire la ultimul articol publicat în 09.09.2019”.</i>
      </p>
      <p>Articolul care a determinat decizia lui Boncu de a ordona atacarea jurnalistului a fost cel în care Dragoș Boța a dezvăluit faptul că Boncu a dat declarații la structura centrală a DIICOT împotriva unui traficant de cocaină. Ulterior întâlnirii, în jurul orei 22,00 ”Gavrilă Nicolae, Marin Elvis Cristian, zis ”Bobi”, Marciuc Robert Cristian, zis ”Mati” și unul dintre cei doi indivizi rămași neidentificați s-au deplasat cu autoturismul Audi A6, cu numărul de înmatriculare (…), în zona străzii (…), unde domiciliază jurnalistul de investigații.</p>
      <p>Tot în urma informațiilor obținute s-a stabilit că la adresa de domiciliu a lui Gavrilă Nicolae a avut loc o întâlnire la care au participat numiții Marin Elvis Cristian, Marciuc Robert Cristian și Velican Augustin, aceștia discutând pe aceeași temă”. Vă reamintim că, în vara anului trecut, mașina editorului șef al PRESSALERT.ro a fost incendiată de autori rămași necunoscuți.</p>
      <p>Atacul a venit după ce a publicat un articol în care a dezvăluit că Boncu este tovarăș de chefuri cu Ioan Nasleu, consilierul personal al primarului Nicolae Robu la acel moment. Anchetatorii i-au identificat pe cei care în noaptea respectivă au trecut prin zonă, ulterior atacului, susținând că ”a dat foc mafia din oraș”.</p>
      <p>Unul dintre ei, angajat al firmei de pază SPI Security, controlată de Lucian Boncu, a fost acuzat de cămătărie și șantaj. Ulterior incendierii mașinii, pentru că dezvăluirile au continuat, Boncu l-a dat în judecată pe jurnalist pe motiv că i-a adus prejudicii de imagine făcându-l interlop, dar a pierdut procesul.</p>
      <p>În declarația investigatorului sub acoperire se arată faptul că, la solicitarea lui Boncu, a doua zi, cei patru ”l-au luat în supraveghere pe jurnalistul Boța Dragoș pentru a verifica programul acestuia, locațiile pe care le frecventează, mijloacele de transport utilizate pentru ca în funcție de datele obținute să exercite constrângeri asupra acestuia, a membrilor de familie sau exercitarea de distrugeri asupra bunurilor acestora. Prin acest mod de acțiune, susnumiții intenționează să îl determine pe jurnalist să renunțe la publicarea articolelor de presă și să se răzbune pentru prejudiciile de imagine care le-au fost create”. Pentru filaj au folosit două mașini – un Audi A6 și un BMW X5.</p>
      <p>Citește integral pe <a href="https://www.pressalert.ro/2019/11/liderul-interlop-lucian-boncu-pregatea-agresarea-fizica-jurnalistului-pressalert-ro-dragos-bota-ce-s-aflat-timpul-anchetei-diicot/?fbclid=IwAR0S8N_PXIvuGiPE93cyVMP7nLAnRQ7v6f8GssCrLIjvpRtk10CXrTHLnkg"><b>pressalert.ro</b></a></p>
    </article>
  </body>
</html>