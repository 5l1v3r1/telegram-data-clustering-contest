<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2003396/%E2%80%8Buaea-iran%E2%80%99-uranyum-izlerinin-kayna%C4%9F%C4%B1n%C4%B1-a%C3%A7%C4%B1klama-%C3%A7a%C4%9Fr%C4%B1s%C4%B1n%C4%B1-yineledi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-22T09:45:00+00:00"/>
    <meta property="og:title" content="​UAEA, İran’a uranyum izlerinin kaynağını açıklama çağrısını yineledi"/>
    <meta property="og:description" content="Uluslararası Atom Enerjisi Ajansı (UAEA), Tahran’a yaptığı çağrı ile daha önce bildirilmeyen bir tesisteki uranyum izlerinin kaynağına ilişkin açıklama yapma talebini yineledi. UAEA Başkan Vekili Cornel Feruta, Tahran’ın uranyum izlerine ilişkin bilg"/>
  </head>
  <body>
    <article>
      <h1>​UAEA, İran’a uranyum izlerinin kaynağını açıklama çağrısını yineledi</h1>
      <address>
        <time datetime="2019-11-22T09:45:00+00:00">22 Nov 2019, 09:45</time>
      </address>
      <p>Uluslararası Atom Enerjisi Ajansı (UAEA), Tahran’a yaptığı çağrı ile daha önce bildirilmeyen bir tesisteki uranyum izlerinin kaynağına ilişkin açıklama yapma talebini yineledi.<br/><br/>UAEA Başkan Vekili Cornel Feruta, Tahran’ın uranyum izlerine ilişkin bilgi sağlamadığını belirterek UAEA ve İran'ın önümüzdeki hafta konu hakkında görüşecekleri bilgisini verdi.<br/><br/>Feruta, UAEA yönetim kurulu toplantısında yaptığı açıklamada şunları söyledi:<br/><br/>“Uzun zamandır İran'la ilişkilerimizi sürdürdük. Ancak daha fazla bilgi almadık ve sorun henüz çözülmedi. İran'ın bu sorunu hızla çözmek için UAEA ile çalışması esastır.”<br/><br/>AFP’ye bilgi veren diplomatik bir kaynak, UAEA’nın önümüzdeki hafta İran'a üst düzey bir teknik heyet göndereceğini aktardı.<br/><br/>Ajans geçen hafta UAEA üyesi ülkelere, İran’ın kendilerine bildirmediği bir bölgede zenginleştirilmemiş doğal uranyum izleri tespit edildiğine ilişkin bilgi vermişti.<br/><br/>Reuters’ta eylül ayında yer alan bir haberde UAEA müfettişlerinin, İsrail Başbakanı Binyamin Netanyahu tarafından ‘gizli nükleer depo’ olarak nitelendirilen Tahran’daki bölgede uranyum izleri bulduğu belirtilmişti. İran ise söz konusu bölgedeki tesisin halı yıkama fabrikası olduğunu savunmuştu.<br/><br/>Ajans, söz konusu deponun ismini vermemiş ancak diplomatik kaynaklara göre UAEA daha önce, İsrail'in ‘gizli nükleer faaliyetler gerçekleştirildiği’ iddiasında bulunduğu bu yer hakkında Tahran'a sorular sormuştu.<br/><br/>Rusya’nın UAEA nezdindeki daimi temsilcili Mikhail Ulyanov konuya dair yaptığı açıklamada “Bu, 20 ila 30 yıl önce İran'da yürütülen nükleer faaliyetlerin bir izi” diyerek endişelenecek bir durum olmadığını savunmuştu.<br/><br/>Tıpkı İsrail gibi İran'ın nükleer anlaşmasına karşı çıkan ABD, bu durumun İran'da bildirilmemiş nükleer madde olabileceğinin bir işareti olarak görülebileceği görüşünde.<br/><br/>ABD istihbaratı, İran'ın uzun zaman önce tamamladığı bir nükleer silah programı olduğu inancında.</p>
    </article>
  </body>
</html>