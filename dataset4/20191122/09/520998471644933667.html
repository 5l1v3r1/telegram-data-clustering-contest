<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/health/na-vulici-olgi-kobilyanskoyi-u-chernivcyah-agituvali-kinuti-kuriti-380682"/>
    <meta property="og:site_name" content="Погляд"/>
    <meta property="article:published_time" content="2019-11-22T09:54:00+00:00"/>
    <meta property="og:title" content="На вулиці Ольги Кобилянської у Чернівцях агітували кинути курити"/>
    <meta property="og:description" content="З нагоди Міжнародного дня відмови від куріння, 21 листопада 2019 року, у Чернівцях відбулася просвітницька акція"/>
  </head>
  <body>
    <article>
      <h1>На вулиці Ольги Кобилянської у Чернівцях агітували кинути курити</h1>
      <h2>Перехожим роздавали листівки з роз’ясненням щодо шкоди куріння</h2>
      <address>
        <time datetime="2019-11-22T09:54:00+00:00">22 Nov 2019, 09:54</time>
      </address>
      <p>З нагоди Міжнародного дня відмови від куріння, 21 листопада 2019 року, у Чернівцях відбулася просвітницька акція. Її організували та провели працівники ДУ «Чернівецький обласний лабораторний центр МОЗ України», КМУ “Обласний центр здоров”я”. Акція відбулася на вулиці імені Ольги Кобилянської. У рамках акції перехожим роздавали листівки з роз’ясненням щодо шкоди куріння, його негативного впливу на здоров’я людини. Про це йдеться на сайті Департаменту охорони здоров'я Чернівецької ОДА.</p>
      <p>– Проблема тютюнопаління вкрай актуальна для України. Україна посідає перше місце в Європі за кількістю курців, а за останні роки в Україні зростає частка курців серед жінок та дітей та залишається високою розповсюдженість куріння серед чоловіків. Так, серед жінок за останні 20 років розповсюдженість тютюнопаління збільшилась у 4 рази, приблизно третина 18-25 річних – постійні курці, а більше половини всіх курців свою першу цигарку викурили у віці до 12 років, – відзначає <b>головний лікар Чернівецького обласного центру здоров’я Андрій Попадюк</b>. – У свою чергу доведено, що ранній початок вживання тютюну є передвісником появи проблем, пов’язаних з наркотиками та алкоголем. Тютюн є легальним наркотиком, який дуже швидко розповсюджується, руйнуючи психічне і фізичне здоров’я людини.</p>
      <p>Водночас, за словами <b>завідувача відділом ДУ «Чернівецький обласний лабораторний центр МОЗ України» Юрія Падурару</b>, його руйнівний вплив можна зупинити, припинивши тютюнопаління. Тому для цього, за словами Юрія Олексійовича, одним із основних методів боротьби з тютюнопалінням є денормалізація цього явища у суспільстві, що є хоча й поступовим, проте цілком реальним процесом.</p>
      <p>Нагадаємо, що <a href="https://pogliad.ua/news/chernivtsi/u-chernivcyah-vidbulas-informaciyno-profilaktichna-akciya-no-smoking-day-380678">у Чернівцях відбулась інформаційно-профілактична акція No Smoking Day.</a></p>
      <figure>
        <img src="https://media.pogliad.ua/news/article/2019/11/22/380682/5dd6f0329912b_img_3595.w800.jpg"/>
      </figure>
      <related>
        <h4>Схожі записи</h4>
        <a href="https://pogliad.ua/news/chernivtsi/u-chernivcyah-vidbulas-informaciyno-profilaktichna-akciya-no-smoking-day-380678"/>
        <a href="https://pogliad.ua/news/chernivtsi/u-chernivcyah-cigarki-obminyuvali-na-cukerki-355566"/>
        <a href="https://pogliad.ua/news/health/studenti-mediki-proponuvali-chernivchanam-obminyati-cigarku-na-cukerku-353463"/>
        <a href="https://pogliad.ua/news/chernivtsi/u-chernivcyah-simvolichno-vidkrili-peredstavnictvo-putina-347218"/>
      </related>
    </article>
  </body>
</html>