<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100140/%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D9%BE%D9%84%DB%8C%D8%B3-%D9%87%D9%86%DA%AF-%DA%A9%D9%86%DA%AF-%D8%A8%D8%B1%D8%A7%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D8%B1%D9%88%D8%B2-%DB%8C%DA%A9%D8%B4%D9%86%D8%A8%D9%87-%D8%AF%D8%B1-%D8%A7%DB%8C%D9%86-%D8%AF%D9%88%D9%84%D8%AA-%D8%B4%D9%87%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-22T09:03:35+00:00"/>
    <meta property="og:title" content="برنامه‌های پلیس هنگ‌کنگ برای انتخابات روز یکشنبه در این دولت‌شهر"/>
    <meta property="og:description" content="پلیس هنگ‌کنگ تدابیر امنیتی شدیدی را در راستای تدارک برای برگزاری انتخابات محلی چند روز دیگر در این دولتشهر در نظر گرفته است و وعده داده که روز این انتخابات با جدیت بالا امنیت را برقرار خواهد کرد."/>
  </head>
  <body>
    <article>
      <h1>برنامه‌های پلیس هنگ‌کنگ برای انتخابات روز یکشنبه در این دولت‌شهر</h1>
      <address><time datetime="2019-11-22T09:03:35+00:00">22 Nov 2019, 09:03</time> by <a rel="author">علی مدنی</a></address>
      <p>پلیس هنگ‌کنگ تدابیر امنیتی شدیدی را در راستای تدارک برای برگزاری انتخابات محلی چند روز دیگر در این دولتشهر در نظر گرفته است و وعده داده که روز این انتخابات با جدیت بالا امنیت را برقرار خواهد کرد.</p>
      <p>به گزارش ایسنا، به نوشته خبرگزاری آسوشیتدپرس، تانگ پینگ کئونگ، رئیس جدید پلیس هنگ‌کنگ امروز جمعه به خبرنگاران گفت: افسران این نیروی پلیس با هر گونه بروز خشونت فورا و بدون تردید برخورد خواهند کرد.</p>
      <p>طی روزهای اخیر پلیس هنگ‌کنگ تعدادی از معترضان مخالف دولت این منطقه را در محل دانشگاه پلی تکنیک در محاصره قرار داده است و گزارش شد که اوایل امروز ۶ معترض ماسک‌دار دیگر نیز در این دانشگاه خودشان را تسلیم کردند و به این ترتیب تعداد معترضان بیرون آمده از این دانشگاه در روز گذشته به حدود ۳۰ تن رسید.</p>
      <p>گزارش شده که اکثر معترضانی که چند روز پیش دانشگاه پلی تکنیک هنگ‌کنگ را به اشغال خود درآورند محل را ترک کردند اما همچنان چند روز است که تعداد نامشخص دیگری در این دانشگاه باقی مانده‌اند و امیدوار هستند که بتوانند از دستگیری فرار کنند.</p>
      <p>پلیس هنگ‌کنگ اعلام کرد که همه افراد بزرگسال حاضر در این دانشگاه را دستگیر می‌کنند اما کسانی که زیر ۱۸ سال سن دارند می‌توانند به خانه برگردند و بعدا فرآیند پیگیری قضایی متوجه آنها خواهد شد.</p>
      <p>پنجشنبه شب تجمعات ضد دولتی در هنگ‌کنگ در دست کم در دو مکان دیگر برگزار شد پلیس ضد شورش نظاره‌گر بود و با تعدادی از معترضان جدال لفظی پیدا کرد اما درگیری عمده‌ای بین طرف ها رخ نداد.</p>
      <p>روز یکشنبه هنگ‌کنگ شاهد برگزاری انتخابات شوراهای محلی خواهد بود. معترضان نگران هستند که دولت به خاطر ناآرامی این انتخابات را کنسل کند. اما رهبران هنگ‌کنگ گفته‌اند که خواستار برگزاری انتخابات هستند اما هشدار می‌دهند که خشونت‌ها شاید اجازه به برگزاری انتخابات امن و عادلانه ندهد.</p>
      <p>رئیس پلیس جدید هنگ‌کنگ در پاسخ به این که آیا حضور پلیس در زمان انتخابات باعث ناراحتی رای دهندگان می‌شود گفت: این کار اتفاقا سبب می‌شود شهروندان برای خارج شدن از خانه ورفتن به حوزه‌های رای گیری احساس امنیت کنند.</p>
      <p>انتهای پیام</p>
    </article>
  </body>
</html>