<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://limanowa.in/aktualnosci/posel-z-regionu-czlonkiem-krs-trzeba-anulowac-bo-przegramy-kontrowersje-z-powtorzeniem-glosowania/46943"/>
    <meta property="og:site_name" content="Limanowa.in"/>
    <meta property="article:published_time" content="2019-11-22T09:22:00+00:00"/>
    <meta property="og:title" content="Poseł z regionu członkiem KRS. &quot;Trzeba anulować, bo przegramy&quot; - kontrowersje z powtórzeniem głosowania"/>
    <meta property="og:description" content="​Poseł PiS z Nowego Sącza – Arkadiusz Mularczyk, został jednym z czworga parlamentarzystów, wybranych do Krajowej Rady Sądownictwa. Nocnemu głosowaniu, które zostało powtórzone, towarzyszyło zamieszanie i kontrowersje, z powodu słów: „Trzeba anulować, po przegramy”, które przed podjęciem decyzji usłyszała marszałek Elżbieta Witek."/>
  </head>
  <body>
    <article>
      <h1>Poseł z regionu członkiem KRS. "Trzeba anulować, bo przegramy" - kontrowersje z powtórzeniem głosowania</h1>
      <address>
        <time datetime="2019-11-22T09:22:00+00:00">22 Nov 2019, 09:22</time>
      </address>
      <p>​Poseł PiS z Nowego Sącza – Arkadiusz Mularczyk, został jednym z czworga parlamentarzystów, wybranych do Krajowej Rady Sądownictwa. Nocnemu głosowaniu, które zostało powtórzone, towarzyszyło zamieszanie i kontrowersje, z powodu słów: „Trzeba anulować, po przegramy”, które przed podjęciem decyzji usłyszała marszałek Elżbieta Witek.</p>
      <p>Wczoraj w nocy Sejm wybrał czworo posłów na członków Krajowej Rady Sądownictwa. Wybrano do niej wyłącznie parlamentarzystów z Prawa i Sprawiedliwości: Marka Asta (234 głosy), Arkadiusza Mularczyka, Bartosza Kownackiego i Kazimierza Smolińskiego (po 233 głosy). Wymaganej liczby głosów nie osiągnęły kandydatki zgłoszone przez ugrupowania pozycyjne: Kamila Gasiuk-Pihowicz z Koalicji Obywatelskiej (199 głosów) i Joanna Senyszyn z Lewicy (196 głosów).</p>
      <p>- Dziękuje za wybór do Krajowej Rady Sądownictwa, jako przedstawiciela Sejmu RP. Deklaruję podjęcie wytężonej pracy na rzecz sanacji sądownictwa w Rzeczypospolitej - zapowiedział w mediach społecznościowych Arkadiusz Mularczyk. </p>
      <p>Parlamentarzystów do KRS wybrano w drugim głosowaniu. <i>– Pierwsze z głosowań zostało przerwane przez marszałek Sejmu Elżbietę Witek. Marszałek zapytała czy nowi posłowie mają problem z głosowaniem. Z nagrania na stronie Sejmu wynika, że do marszałek podeszła kobieta, która powiedziała, że „jest problem”. Marszałek zapytała czy anulować głosowanie. Na sali pojawiły się głosy, żeby nie anulować. Na nagraniach na stronie Sejmu słychać też kobiecy głos: „Trzeba anulować, po przegramy, za dużo osób” -</i> relacjonuje przebieg głosowania Polska Agencja Prasowa.</p>
      <figure>
        <iframe src="https://www.youtube.com/embed/6OlUCThutRQ" width="640" height="360" data-service="Youtube" scrolling="no"/>
      </figure>
      <p>Posłowie skandowali „wyniki, wyniki!”, ale Elżbieta Witek poinformowała, że przeprowadzone głosowanie zostało przez nią anulowane. Wywołało to oburzenie wśród przedstawicieli opozycji. Lewica zapowiedziała, że o decyzji marszałek zamierza powiadomić prokuraturę.</p>
      <p>KRS składa się z 25 członków. W jej skład wchodzą: I prezes SN, prezes NSA, przedstawiciel powołany przez prezydenta, minister sprawiedliwości, 15 sędziów wybranych przez Sejm, 4 posłów i 2 senatorów.</p>
    </article>
  </body>
</html>