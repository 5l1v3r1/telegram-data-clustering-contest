<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/epanastatiki-aytoamyna-o-katazitoymenos-archigos-tis-organosis-anirtise-keimeno-gia-na-athoosei-toys-syllifthentes/"/>
    <meta property="og:site_name" content="europost.gr"/>
    <meta property="article:published_time" content="2019-11-22T09:15:20+00:00"/>
    <meta property="og:title" content="Επαναστατική Αυτοάμυνα: Ο καταζητούμενος αρχηγός της οργάνωσης ανήρτησε κείμενο για να αθωώσει τους συλληφθέντες"/>
    <meta property="og:description" content="Κείμενο σε ιστοσελίδα του αντιεξουσιαστικού χώρου ανάρτησε, λίγο πριν από τα μεσάνυχτα, καταζητούμενος για συμμετοχή στην τρομοκρατική οργάνωση &quot;Επαναστατική Αυτοάμυνα&quot;, τα στοιχεία του οποίου έχει δώσει στη δημοσιότητα η αστυνομία. Στην ανάρτησή του ο καταζητούμενος αρχηγός"/>
  </head>
  <body>
    <article>
      <h1>Επαναστατική Αυτοάμυνα: Ο καταζητούμενος αρχηγός της οργάνωσης ανήρτησε κείμενο για να αθωώσει τους συλληφθέντες</h1>
      <address>
        <time datetime="2019-11-22T09:15:20+00:00">22 Nov 2019, 09:15</time>
      </address>
      <p>Κείμενο σε ιστοσελίδα του αντιεξουσιαστικού χώρου ανάρτησε, λίγο πριν από τα μεσάνυχτα, καταζητούμενος για συμμετοχή στην τρομοκρατική οργάνωση “Επαναστατική Αυτοάμυνα”, τα στοιχεία του οποίου έχει δώσει στη δημοσιότητα η αστυνομία.</p>
      <p>Στην ανάρτησή του ο καταζητούμενος αρχηγός της τρομοκρατικής οργάνωσης Δημήτρης Χατζηβασιλειάδης, ισχυρίζεται, μεταξύ άλλων, ότι η «”Επαναστατική Αυτοάμυνα” είχε πάψει να υφίσταται ως πολιτικό σώμα, οργανωτική διεργασία και πρακτική δραστηριότητα ήδη από το 2017», ενώ ισχυρίζεται πως οι δύο συλληφθέντες για συμμετοχή σε αυτήν δεν είχαν σχέση με την οργάνωση.</p>
      <p>«Από τη θέση αυτουνού που πήρε υπ’ ευθύνη του τη φύλαξη ενός όπλου-σημαία μιας αντιστασιακής οργάνωσης, ενημερώνω το κίνημα ότι η Επαναστατική Αυτοάμυνα είχε πάψει να υφίσταται ως πολιτικό σώμα, οργανωτική διεργασία και πρακτική δραστηριότητα ήδη από το 2017» γράφει στο κείμενό του.</p>
      <p>Κατά τη δική του λογική «τα όπλα από μόνα τους δεν συγκροτούν οργάνωση» αν και σημειώνει ότι «εξ’ ορισμού μια οργάνωση ένοπλης αντίστασης χρειάζεται όπλα». «Ακόμα κι ένα όπλο που ταυτοποιείται ως εργαλείο συγκεκριμένης οργάνωσης και που ως τέτοιο έχει και συμβολική αξία επιπλέον της πρακτικής δυνατότητας που ενέχει κάθε εργαλείο, δεν είναι ικανό από μόνο του να διατηρεί μια οργάνωση πολιτικής δράσης» λέει σε άλλο σημείο.</p>
      <p>Όσον αφορά τους συλληφθέντες, σε μια προσπάθεια να τους αθωώσει ο καταζητούμενος Χατζηβασιλειάδης γράφει ότι «ο άνθρωπος στο σπίτι του οποίου βρέθηκαν τα αναφερόμενα όπλα και άλλα αντικείμενα δεν είχε ουδεμία πολιτική στράτευση και ουδεμία σχέση με προηγούμενες ή μελλούμενες παράνομες πολιτικές δραστηριότητες. Η εμπλοκή του είναι τραγική. Είναι ένας προσωπικός φίλος που δέχτηκε να με βοηθήσει σε μια δύσκολη στιγμή. Αφού με περιέθαλψε, αποδέχτηκε σαν αναπόφευκτη αναγκαιότητα λόγω της δικής μου ιδιαίτερα δύσκολης κατάστασης, χωρίς κανένα όφελος, παρά μόνο κινδύνους, να μεταφέρω προσωρινώς δικά μου πράγματα στο σπίτι του, χωρίς να γνωρίζει το ακριβές περιεχόμενο των αποσκευών μου. Όλα τα υλικά μεταφέρθηκαν με δική μου πρωτοβουλία στο σπίτι του μετά τον τραυματισμό μου, επειδή εκεί έτυχε να βρεθώ και να λάβω την ανεκτίμητη αλληλεγγύη προς έναν τραυματισμένο και από εκείνη τη στιγμή κατατρεγμένο φίλο. Δυστυχώς δεν κατάφερα να απεμπλέξω εγκαίρως τον άνθρωπο που διακινδύνευσε την ελευθερία του για μένα. Ο άλλος άνθρωπος, ο σύντροφος πρώην πολιτικός κρατούμενος, επίσης δεν γνώριζε τι είχε μεταφερθεί στο σπίτι του φίλου μου. Κανένας τους, αλλά και κανένας άλλος δεν γνώριζε και δεν έχει ευθύνη για κανένα συγκεκριμένο αντικείμενο που είχα εγώ υπό την φύλαξή μου, για την προέλευσή τους και για την πολιτική ιστορία ενός συγκεκριμένου όπλου που έχει χρησιμοποιηθεί από ένοπλη αντιστασιακή οργάνωση. Αν υπήρχε έστω ένας άνθρωπος που να μοιράζεται την ευθύνη των υλικών που εγώ φύλαγα -πόσο μάλλον αν υπήρχε μια οργάνωση- δεν θα χρειαζόταν να μεταφερθούν στο σπίτι ενός ανθρώπου, όπου βρέθηκα περιθαλπτόμενος»</p>
      <p>Ο 46χρονος τρομοκράτης αναφέρεται, τέλος, και στη ληστεία στον Χολαργό γράφοντας ότι «με αφορμή τον σχολιασμό σχετικά με την απαλλοτρίωση του καταστήματος-καζίνο του ΟΠΑΠ στον Χολαργό, οφείλω να ενημερώσω ότι τραυματίστηκα μόνος μου. Άλλωστε, όπως φαίνεται στο βίντεο του καταστήματος, το όπλο πέρασε στα χέρια μου, κάτι που δεν θα μπορούσε να είχε γίνει αν είχα ήδη τραυματιστεί. Η ευθύνη του αδέξιου χειρισμού είναι αποκλειστικώς δική μου. Το σενάριο ότι ο ένας τραυμάτισε τον άλλον αποσκοπεί στη διόγκωση του κατηγορητηρίου και στην διαχυση κακοπιστίας μεταξύ των αγωνιζόμενων. Και βεβαια, τιποτα δεν συνδεει τον συντροφο Σταθοπουλο με την ληστεια».</p>
    </article>
  </body>
</html>