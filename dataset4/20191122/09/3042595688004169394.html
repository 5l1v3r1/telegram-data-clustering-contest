<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/familiens-rorende-brev-vil-aldri-slutte-a-lete/71848462"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T09:56:18+00:00"/>
    <meta property="og:title" content="Familiens rørende brev: Vil aldri slutte å lete"/>
    <meta property="og:description" content="I et brev uttrykker Wilmas familie stor takknemlighet overfor de frivillige som leter etter den savnede jenta."/>
  </head>
  <body>
    <article>
      <h1>Familiens rørende brev: Vil aldri slutte å lete</h1>
      <h2>I et brev uttrykker Wilmas familie stor takknemlighet overfor de frivillige som leter etter den savnede jenta.</h2>
      <address><time datetime="2019-11-22T09:56:18+00:00">22 Nov 2019, 09:56</time> by <a rel="author">Amanda Nordhagen Walnum</a></address>
      <p>Etter at Wilma Andersson (17) ble meldt savnet sist helg, har både politi og et stort antall frivillige søkt etter jenta. «Ingen ny informasjon om saken, Wilma er ikke funnet», var siste oppdatering fra politiet torsdag kveld.</p>
      <p>I går deltok rundt 500 frivillige i søket, ifølge Daniel Brodin, sjef for FIKK (frivillig innsats ved kriser og katastrofe).</p>
      <p>- Det er vanskelig å beskrive den tragedie de opplever akkurat nå, men jeg tror at alle kan kjenne den fryktelige følelsen som de lever i, sier han til <a href="https://www.aftonbladet.se/nyheter/a/BR4RGv/gripande-brevet-fran-wilmas-familj?fbclid=IwAR2eDW4FKsBbe_ymMAV9GVSIajY53VI6yRBBtETcrbKiPFcIRb9z2TEdw50">Aftonbladet</a>.</p>
      <h3>- Vi savner deg</h3>
      <p>Han har hatt kontakt med Wilmas familie, og fikk et brev fra familien, først og fremst rettet til alle de frivillige som har deltatt i søket.</p>
      <p>Ifølge <a href="https://www.expressen.se/gt/krim/polisen-soker-med-dronare-efter-wilma/">Expressen </a>leste Brodin opp beskjeden fra familien under programmet «Efterlyst» på TV3 i Sverige.</p>
      <p>
        <b>- Wilma, vi savner deg og vil at du skal komme hjem. Vi elsker deg og vi kommer aldri til å slutte å lete.</b>
      </p>
      <p>- De vil takke alle som stiller opp og søker, både hos oss på FIKK og hos Missing People. De er utrolig takknemlige, utdyper Brodin overfor Aftonbladet.</p>
      <p>Søkene vil fortsette resten av uka, og den frivillige organisasjonen har allerede begynt på planene for neste uke.</p>
      <h3>Begjæres varetektsfengslet</h3>
      <p>Tirsdag ble hennes kjæreste, en mann i 20-åra, pågrepet - mistenkt for drap. Han er tidligere ustraffet, skriver <a href="https://www.bohuslaningen.se/nyheter/uddevalla/misst%C3%A4nkt-f%C3%B6r-mord-p%C3%A5-wilma-andersson-beg%C3%A4rs-h%C3%A4ktad-1.20649239">Bohusläningen</a>.</p>
      <p>
        <b>I dag har påtalemyndigheten besluttet at de vil begjære han varetektsfengslet.</b>
      </p>
      <p>- Etter avhør med den mistenkte og andre som er interessante for etterforskningen, samt omstendigheter som har kommet fram i tekniske undersøkelser, har jeg besluttet å begjære mannen varetektsfengslet basert på at han er mistenkt for drap, sier etterforskningsleder Caroline Fransson til Aftonbladet.</p>
      <p>Fengslingsmøtet vil foregå i Uddevalla tingrett i løpet av dagen.</p>
      <h3>Flere funn</h3>
      <p>I søkene har det blitt funnet klær som likner Wilmas:</p>
      <p>Natt til tirsdag ble det funnet briller og <a href="https://www.dagbladet.no/studio/nyhetsstudio/5?post=22090">par utbrente sko som kan ha tilhørt Wilma </a>i et skogsområde i Uddevalla, og <a href="https://www.dagbladet.no/studio/nyhetsstudio/5?post=22090">tirsdag kveld ble det funnet ei jakke </a>liknende den hun hadde på seg da hun forsvant.</p>
      <p>
        <b>Det er fortsatt uklart om funnene har noen tilknytning til saken.</b>
      </p>
      <p>Onsdag meldte også svenske medier at en frivillige fant et skytevåpen i en brønn i utkanten av Uddevalla. Samme kveld uttalte politiet at funnet ikke er interessant for etterforskningen. <a href="https://www.dagbladet.no/studio/nyhetsstudio/5?post=22144">Ifølge Aftonbladet skal det være et leketøy.</a></p>
    </article>
  </body>
</html>