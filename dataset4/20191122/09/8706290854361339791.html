<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685856/koumoutsakos-i-tourkia-ofeilei-na-stamatisei-na-ekviazei-na-exeta"/>
    <meta property="og:site_name" content="enikos.gr"/>
    <meta property="article:published_time" content="2019-11-22T09:04:00+00:00"/>
    <meta property="og:title" content="Κουμουτσάκος: Η Τουρκία οφείλει να σταματήσει να εκβιάζει - Να εξεταστεί το αίτημά της για έξτρα οικονομική βοήθεια"/>
    <meta property="og:description" content="Ανησυχία για τις απειλές του Προέδρου της Τουρκίας Ρετζέπ Ταγίπ Ερντογάν και άλλων Τούρκων αξιωματούχων περί «ανοίγματος των θυρών» στην Ευρώπη εξέφρασε o Γιώργος Κουμουτσάκος..."/>
  </head>
  <body>
    <article>
      <h1>Κουμουτσάκος: Η Τουρκία οφείλει να σταματήσει να εκβιάζει - Να εξεταστεί το αίτημά της για έξτρα οικονομική βοήθεια</h1>
      <address>
        <time datetime="2019-11-22T09:04:00+00:00">22 Nov 2019, 09:04</time>
      </address>
      <p>Ανησυχία για τις απειλές του Προέδρου της Τουρκίας Ρετζέπ Ταγίπ Ερντογάν και άλλων Τούρκων αξιωματούχων περί «ανοίγματος των θυρών» στην Ευρώπη εξέφρασε o <a href="http://www.enikos.gr/politics/685814/koumoutsakos-i-tourkia-ofeilei-na-stamatisei-na-ekviazei-an-thele">Γιώργος Κουμουτσάκος</a>, αναπληρωτής υπουργός Προστασίας του Πολίτη αρμόδιος για τη Μεταναστευτική Πολιτική, σε συνέντευξή του στο Γαλλικό Πρακτορείο Ειδήσεων (AFP) κατά τη διάρκειά επίσκεψής του στην Ουάσιγκτον.</p>
      <p>Όταν η Τουρκία «συνεχίζει να επαναλαμβάνει ότι θα ανοίξει τις "πόρτες", αυτό που κάνουν οι μετανάστες είναι να μετακινούνται πιο κοντά σε αυτές, περιμένοντας να ανοίξουν», είπε ο κ. Κουμουτσάκος, σημειώνοντας ότι από τον Μάιο οι αφίξεις των μεταναστών στις ελληνικές ακτές έχουν αυξηθεί κατά 240%.</p>
      <p>Δήλωσε επίσης ότι η Τουρκία οφείλει να σταματήσει να εκβιάζει εάν θέλει περισσότερη ευρωπαϊκή βοήθεια. Εντούτοις, η Ελλάδα θα επιθυμούσε η Ευρωπαϊκή Ένωση να δει θετικά το αίτημα της Τουρκίας για βοήθεια πέραν τον 6 δισ. ευρώ που συμφωνήθηκε να δοθεί το 2016 για την ανάσχεση των μεταναστευτικών ροών.</p>
      <p>«Το γεγονός όμως ότι η Τουρκία ζήτησε αυτά τα κονδύλια με εκβιασμούς ή απειλές, δεν δημιουργεί το κατάλληλο πολιτικό κλίμα για τους Ευρωπαίους ώστε να αποφασίσουν να τα δώσουν», είπε ο Κουμουτσάκος. «Η Ευρώπη δεν μπορεί να ενεργήσει υπό εκβιασμούς και απειλές. Όπως οι Ευρωπαίοι θα πρέπει να κατανοήσουν την κατάσταση με την οποία είναι αντιμέτωπη η Τουρκία, έτσι και η Άγκυρα θα πρέπει από την πλευρά της να συνειδητοποιήσει ότι δεν είναι αυτός ο τρόπος να διαπραγματεύεσαι με την Ευρώπη».</p>
      <p>Ο κ. Κουμουτσάκος ανέφερε, επίσης, σύμφωνα με το ant1news.gr ότι συζήτησε τη στάση της Ελλάδας με Αμερικανούς αξιωματούχους και τον υπηρεσιακό υπουργό Εσωτερικής Ασφάλειας των ΗΠΑ Τσαντ Γουλφ και εξήγησε ότι η Ελλάδα θέλει ενισχυμένη συνεργασία με τις ΗΠΑ, συμπεριλαμβανομένων των συνοριακών ελέγχων, αλλά ότι οι συνθήκες στις δύο χώρες δεν είναι παρεμφερείς.</p>
      <related>
        <h4>σχετικά άρθρα</h4>
        <a href="http://www.enikos.gr/politics/685814/koumoutsakos-i-tourkia-ofeilei-na-stamatisei-na-ekviazei-an-thele%0A%20%20%20%20%0A"/>
        <a href="http://www.enikos.gr/politics/685772/mitsotakis-sto-elk-gia-to-prosfygiko-i-evropi-den-borei-na-ekviaz%0A%20%20%20%20%0A"/>
        <a href="http://www.enikos.gr/politics/685750/athanasiou-ston-realfm-978-gia-metanasteftiko-den-boroun-pente-ni%0A%20%20%20%20%0A"/>
        <a href="http://www.enikos.gr/politics/685720/koutsoumpas-egklimatiki-i-politiki-olon-ton-kyverniseon-sto-prosf%0A%20%20%20%20%0A"/>
        <a href="http://www.enikos.gr/politics/685710/afstiri-apantisi-ypex-stin-tourkia-i-ellada-den-dechetai-mathimat%0A%20%20%20%20%0A"/>
        <a href="http://www.enikos.gr/politics/685655/petsas-etoima-eos-to-kalokairi-ta-kleista-proanachorisiaka-kentra%0A%20%20%20%20%0A"/>
        <a href="http://www.enikos.gr/politics/685626/alkiviadis-stefanis-i-ellada-allazei-selida-stin-diacheirisi-tou-%0A%20%20%20%20%0A"/>
        <a href="http://www.enikos.gr/politics/685590/mitsotakis-gia-prosfygiko-i-katastasi-stin-ellada-echei-ftasei-st%0A%20%20%20%20%0A"/>
        <a href="http://www.enikos.gr/politics/685565/kke-ta-kyvernitika-metra-gia-to-prosfygiko-enischyoun-to-ratsismo%0A%20%20%20%20%0A"/>
      </related>
    </article>
  </body>
</html>