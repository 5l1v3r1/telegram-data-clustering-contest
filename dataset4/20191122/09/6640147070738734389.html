<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/ministra-pisano-identita-digitale-erogata-gratuitamente-dallo-stato-a-tutti-i-cittadini/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-22T09:52:00+00:00"/>
    <meta property="og:title" content="Ministra Pisano: identità digitale erogata gratuitamente dallo Stato, a tutti i cittadini | Tom's Hardware"/>
    <meta property="og:description" content="La Ministra dell’Innovazione Paola Pisano punta ad andare oltre lo SPID. Vorrebbe garantire a tutti i cittadini un'identità digitale gratuita."/>
  </head>
  <body>
    <article>
      <h1>Ministra Pisano: identità digitale erogata gratuitamente dallo Stato, a tutti i cittadini | Tom's Hardware</h1>
      <address>
        <time datetime="2019-11-22T09:52:00+00:00">22 Nov 2019, 09:52</time>
      </address>
      <p>La <b>Ministra dell’Innovazione Paola Pisano</b> ha presentato un emendamento alla legge di Bilancio sull’identità digitale. L’obiettivo è di arrivare a un unico strumento gratuito, erogato dallo Stato, che di fatto possa risolvere il problema del suo impiego e diffusione.</p>
      <p>“Stiamo definendo le modalità. L’intenzione è di dare l’identità digitale a chi ottiene la carta di identità elettronica: i due strumenti convergeranno. Il modello di prima era sbagliato: avevano aderito solo in 5 milioni e gli Identity provider non solo non ci guadagnavano ma ci perdevano”, ha spiegato Pisano a <a href="https://www.corriere.it/tecnologia/19_novembre_20/pisano-ecco-nuova-identita-digitale-sara-erogata-stato-insieme-carta-identita-elettronica-2b62e03e-0be8-11ea-a21c-9507e0a03cd5.shtml">Il Corriere della Sera</a>. “Quelli attivi rimarranno tali fino al cambio di governance, poi <b>lavoreremo con PagoPa e con provider che danno già credenziali forti, come le banche o Poste</b>”.</p>
      <figure>
        <img src="https://www.tomshw.it/images/images/2019/03/app-io-pa-23859.768x432.jpg"/>
      </figure>
      <p>Chi già possiede lo Spid non dovrà fare nulla, ma chi ne è privo potrà <b>disporre di un’identità digitale per accedere a ogni servizio</b>. La speranza è di poter procedere a un ritmo di 10/20 milioni di attivazioni all’anno. Il costo dell’operazione non è indifferente: si punta a ottenere 15 milioni di euro per il primo anno, 20 per il secondo e 30 per il terzo.</p>
      <p>Tutti i servizi, come prevede il piano in atto, saranno poi disponibili nell’<a href="https://www.tomshw.it/altro/io-lapp-dei-servizi-pubblici-si-evolve-con-nuove-funzioni/">app IO</a>, che dovrebbe essere pronta per gennaio/febbraio 2020.</p>
      <p>Nel frattempo Pisano ha confermato che l’attuale Commissario Straordinario per l’attuazione dell’Agenda Digitale, <b>Luca Attias</b>, diventerà il direttore del Dipartimento per la Trasformazione Digitale. Insomma, sarà assicurata continuità al progetto di sviluppo. Il nuovo dipartimento infatti assorbirà le competenze dell’AGID e il suo personale tecnico. L’obiettivo prioritario sarà quello di “adempiere con la massima cura e attenzione ai compiti che la normativa ci affida”, ha dichiarato recentemente Pisano in audizione alle commissioni Trasporti e Affari costituzionali.</p>
      <p>“Continueremo a sviluppare la consapevolezza dei rischi legati alla sicurezza delle informazioni nelle amministrazioni, condividendo buone pratiche ed elaborando le necessarie misure di sicurezza da adottare in ambito pubblico; raccoglieremo le informazioni relative alle reti e ai sistemi informativi delle amministrazioni al fine di informare il dipartimento sulla sicurezza sulle infrastrutture digitali che sono esposte a rischio”, ha puntualizzato la Ministra.</p>
      <p>“Adotteremo strumenti tecnologici innovativi per raccogliere e gestire le notifiche di incidenti aventi impatto sulle reti, sistemi e servizi informatici dei soggetti pubblici; incoraggeremo la diffusione delle pratiche di valutazione e trattamento del rischio; lavoreremo congiuntamente al Centro di valutazione e certificazione del Mise e al Centro di valutazione del ministero della Difesa”.</p>
    </article>
  </body>
</html>