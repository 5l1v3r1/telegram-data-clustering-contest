<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/guncel/135930/meteorolojiden-uyari-ustune-uyari"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-22T09:06:00+00:00"/>
    <meta property="og:title" content="Meteoroloji'den uyarı üstüne uyarı"/>
    <meta property="og:description" content="Batı bölgelerde hava sıcaklıklarının da 2 ila 4 derece arasında düşüş göstereceğini belirten MGM, diğer yerlerde önemli bir değişiklik olmayacağını ifade etti."/>
  </head>
  <body>
    <article>
      <h1>Meteoroloji'den uyarı üstüne uyarı</h1>
      <h2>Batı bölgelerde hava sıcaklıklarının da 2 ila 4 derece arasında düşüş göstereceğini belirten MGM, diğer yerlerde önemli bir değişiklik olmayacağını ifade etti.</h2>
      <address>
        <time datetime="2019-11-22T09:06:00+00:00">22 Nov 2019, 09:06</time>
      </address>
      <p>Haftanın son günü ve hafta sonu için hava durumu bilgilerini paylaşan Meteoroloji Genel Müdürlüğü (MGM), Çanakkale'nin batı ilçelerinde metrekareye 60 kg yağmur yağma ihtimali dolayısıyla ani sel ve su baskınına karşı uyardı.</p>
      <p>Batı bölgelerde hava sıcaklıklarının da 2 ila 4 derece arasında düşüş göstereceğini belirten MGM, diğer yerlerde önemli bir değişiklik olmayacağını ifade etti.</p>
      <p>İşte, MGM'nin son dakika hava durumu uyarıları</p>
      <p>Meteoroloji Genel Müdürlüğü'nün gerçekleştirdiği uyarılara göre bugün Çanakkale, İzmir, Aydın ve Muğla'nın bazı ilçelerinde kuvvetli yağış nedeniyle ani sel ve su baskınına karşın tedbirli olunması gerekiyor. İstanbul için de yağış uyarısında bulunan MGM, öğle saatlerinden itibaren sağanak yağışın etkisini hissettireceğini duyurdu.</p>
      <p>Meteoroloji Genel Müdürlüğü tarafından yapılan son değerlendirmelere göre; Ülkemizin kuzey, iç ve batı kesimlerinin parçalı ve yer yer çok bulutlu, Marmara, Kıyı Ege ile Manisa, Uşak, Denizli, Antalya ve Burdur çevrelerinin sağanak ve yer yer gök gürültülü sağanak yağışlı, diğer yerlerin az bulutlu ve açık geçeceği tahmin ediliyor. Yağışların; Kıyı Ege, Edirne ve Çanakkale çevrelerinde kuvvetli olması bekleniyor. Bu sabah ve gece saatlerinde Karadeniz’in iç kesimleri ve İç Anadolu'da yer yer pus hadisesi bekleniyor.</p>
      <p><b>HAVA SICAKLIĞI: </b>Batı bölgelerde 2 ila 4 derece azalacağı, diğer yerlerde önemli bir değişiklik olmayacağı ve yurt genelinde mevsim normalleri civarında seyredeceği tahmin ediliyor.</p>
      <p><b>RÜZGAR:</b> Genellikle kuzey ve kuzeydoğu, Kıyı Ege, Akdeniz kıyıları ile Güneydoğu Anadolu'da güney ve güneydoğu yönlerden hafif, ara sıra orta kuvvette eseceği tahmin ediliyor.</p>
      <p><b>KUVVETLİ YAĞIŞ UYARISI: </b>Yapılan son değerlendirmelere göre; bu sabah saatlerinden itibaren Kıyı Ege'de görülecek olan sağanak ve gök gürültülü sağanak yağışların, İzmir'in batı (Çeşme, Karaburun, Urla, Menderes, Seferihisar, Torbalı, Selçuk), Aydın'ın kıyı (Söke, Kuşadası, Didim) ve Muğla'nın batı (Datça, Bodrum, Milas ve Marmaris) ilçelerinde kuvvetli (21-50 kg/m2) olması beklendiğinden ani sel, su baskını, yıldırım, yağış anında kuvvetli rüzgar ve küçük çaplı dolu yağışı gibi olumsuzluklara karşı dikkatli ve tedbirli olunması gerekmektedir.</p>
      <p> </p>
    </article>
  </body>
</html>