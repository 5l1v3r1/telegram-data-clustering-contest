<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/un-algerian-fugit-de-pe-nava-din-portul-constanta-cu-care-a-venit-ilegal-in-romania-a-fost-prins-in-zona-garii-targu-jiu-1922403722242019110919177295"/>
    <meta property="og:site_name" content="News.ro"/>
    <meta property="article:published_time" content="2019-11-22T09:37:24+00:00"/>
    <meta property="og:title" content="Un algerian fugit de pe nava din Portul Constanţa cu care a venit ilegal în România a fost prins în zona Gării Târgu Jiu"/>
    <meta property="og:description" content="Un algerian dintre cei şase care au fugit în cursul nopţii de miercuri spre joi de pe nava din Portul Constanţa la bordul căreia a izbucnit un incendiu la sfârşitul săptămânii trecute, a fost prins în zona Gării din Târgu Jiu. Patru dintre fugari fuseseră prinşi joi în zona localităţii Murfatlar, iar al şaselea nu a fost deocamdată găsit de autorităţi."/>
  </head>
  <body>
    <article>
      <h1>Un algerian fugit de pe nava din Portul Constanţa cu care a venit ilegal în România a fost prins în zona Gării Târgu Jiu</h1>
      <address><time datetime="2019-11-22T09:37:24+00:00">22 Nov 2019, 09:37</time> by <a rel="author">Cosmin Vaideanu</a></address>
      <p>
        <b>Un algerian dintre cei şase care au fugit în cursul nopţii de miercuri spre joi de pe nava din Portul Constanţa la bordul căreia a izbucnit un incendiu la sfârşitul săptămânii trecute, a fost prins în zona Gării din Târgu Jiu. Patru dintre fugari fuseseră prinşi joi în zona localităţii Murfatlar, iar al şaselea nu a fost deocamdată găsit de autorităţi.</b>
      </p>
      <p>Potrivit reprezentanţilor Gărzii de Coastă, în noaptea de joi spre vineri, în jurul orei 3.30, un alt cetăţean algerian din cei şase pasageri clandestini care au părăsit nava “Nordic Barents”, a fost adus la bordul acesteia de către o echipă operativă a Gărzii de Coastă.</p>
      <p>El a fost găsit, identificat şi reţinut în zona gării din Târgu Jiu de către poliţişti din cadrul IPJ Gorj, în seara de 21 noiembrie.</p>
      <p>Poliţiştii de frontieră, sub coordonarea procurorului de caz din cadrul Parchetului de pe lângă Judecătoria Constanţa, continuă cercetările sub aspectul săvârşirii infracţiunii de trecere frauduloasă a frontierei de stat, la finalizare fiind luate măsurile legale care se impun.</p>
      <p>De asemenea, pentru gestionarea evenimentului alături de Garda de Coastă au participat şi reprezentanţi ai structurilor teritoriale ale Poliţiei Române, Jandarmeriei Române, Inspectoratului General pentru Imigrări şi Poliţiei Transporturi, au mai precizat reprezentanţii Gărzii de Coastă.</p>
      <p>Autorităţile continuă căutările pentru prinderea celui de-al şaselea algerian, care a fugit de pe nava din Portul Constanţa.</p>
      <p>În noaptea de miercuri spre joi, poliţiştii de frontieră din cadrul Grupului de Nave Constanţa, aflaţi la supravegherea navei Nordic Barents, sub pavilion Panama, sosită în Portul Constanţa din direcţia Turcia, au fost anunţaţi de către un membru de echipaj despre faptul că cei şase pasageri clandestini de la bordul navei nu se mai află în încăperea în care erau cazaţi.</p>
      <p>Autorităţile au început căutările celor şase cetăţeni algerieni, în cooperare cu Inspectoratul de Jandarmi Judeţean Constanţa şi Inspectoratul de Poliţie al Judeţului Constanţa, până în prezent fiind găsiţi patru dintre aceştia. Ei se aflau în zona localităţii Murfatlar.</p>
      <p>În 17 noiembrie, poliţiştii de frontieră din cadrul Grupului de Nave Constanţa au controlat la intrarea în ţară o navă sub pavilion Panama, sosită în Portul Constanţa din direcţia Turcia. Echipajul navei este format din 22 de marinari, de naţionalitate filipineză şi rusă.</p>
      <p>"În momentul intrării navei în Portul Constanţa, Punctul de Trecere a Frontierei Constanţa a fost informat că la bordul navei se află şase pasageri clandestini, fără documente de călătorie. Conform declaraţiilor comandantului navei, cei şase cetăţeni au fost ascunşi după ce nava a părăsit portul din Turcia. Din cercetările efectuate la bordul navei, cele şase persoane sunt originare din Algeria”, precizau reprezentanţii Gărzii de Coastă.</p>
      <p>Comandantul navei a fost sancţionat cu suma de 48.000 de lei.</p>
      <p>La solicitarea comandantului navei, duminică seara, poliţiştii de frontieră au apelat serviciul unic de urgenţă 112 în vederea acordării asistenţei de specialitate intrucât la bordul navei a luat foc o saltea şi persoanele respective au inhalat fum, preciza sursa citată.</p>
      <p>Cei şase algerieni s-au intoxicat cu fum şi au avut nevoie de îngrijiri medicale, unul dintre ei fiind dus la Spitalul Judeţean Constanţa, după care a revenit la bordul navei. Ei nu aveau voie să părăsească şi nava şi urmau să plece tot cu ambarcaţiunea cu care veniseră.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>