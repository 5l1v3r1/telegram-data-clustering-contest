<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://parameter.sk/jelentos-orosz-kemtevekenysegre-hivta-fel-figyelmet-szerb-elnok"/>
    <meta property="og:site_name" content="Paraméter"/>
    <meta property="article:published_time" content="2019-11-22T09:34:00+00:00"/>
    <meta property="og:title" content="Jelentős orosz kémtevékenységre hívta fel a figyelmet a szerb elnök"/>
    <meta property="og:description" content="A szerbiai hírszerzés jelentős és széles körű orosz kémtevékenységet leplezett le - közölte Aleksandar Vucic szerb elnök csütörtök esti rendkívüli sajtótájékoztatóján."/>
  </head>
  <body>
    <article>
      <h1>Jelentős orosz kémtevékenységre hívta fel a figyelmet a szerb elnök</h1>
      <h2>A szerbiai hírszerzés jelentős és széles körű orosz kémtevékenységet leplezett le - közölte Aleksandar Vucic szerb elnök csütörtök esti rendkívüli sajtótájékoztatóján.</h2>
      <address>
        <time datetime="2019-11-22T09:34:00+00:00">22 Nov 2019, 09:34</time>
      </address>
      <p>Az államfő a nemzetbiztonsági tanács ülése után nyilatkozott a sajtónak. Azt mondta, a hírszerzés kiderítette, hogy régóta volt együttműködés orosz kémek és a szerb hadsereg tagjai között.</p>
      <p>A nemzetbiztonsági tanács ülését azt követően hívta össze Aleksandar Vucic, hogy az internetre felkerült egy videó, amelyen Georgij Kleban orosz diplomata, az orosz hírszerzés tagja egy pénzzel teli táskát ad át egy feltehetően magas beosztású szerb hivatalnoknak.</p>
      <p>A szerb férfit az elnök csütörtökön Z.K. nyugalmazott alezredesként azonosította, akit a hírszerzés 2012 óta megfigyelt, mert szoros kapcsolatokat ápolt a horvát hírszerzéssel. Hozzátette, a felvétel nem a közelmúltban készült, hanem tavaly december 24-én. Kiemelte, Georgij Kleban már nem tartózkodik Belgrádban, Moszkva hónapokkal ezelőtt visszahívta.</p>
      <p>Az államfő kijelentette, nem lát logikát az eset mögött, és az oroszoktól csak annyit kérdezett: "Miért?" Emlékeztetett arra, hogy Szerbia semmivel sem sodorta veszélybe az orosz-szerb barátságot, nem vezetett be szankciókat Oroszország ellen, és soha semmilyen lépést nem tett, amely ellentétes lenne az orosz érdekekkel. Aleksandar Vucic aláhúzta ugyanakkor, hogy Szerbia a jövőben sem akarja magát elkötelezni egyetlen katonai tömb mellett sem. Hozzátette: Szerbia nem kívánja megváltoztatni eddigi baráti politikáját Oroszország irányába. Úgy vélekedett: Vlagyimir Putyin orosz elnök bizonyosan nem tudott Georgij Kleban tevékenységéről.</p>
      <p>Aleksandar Vucic felhívta a figyelmet arra, hogy Szerbiában néhány éve már igen intenzív a különböző hírszerző szolgálatok tevékenysége, nemcsak a környező országok szolgálatai, hanem a nagyhatalmak ügynökei is aktív munkát folytatnak. A cél egyrészt az lehet, hogy a megszerzett információkkal befolyásolják Szerbia politikáját, másrészt pedig, hogy felmérjék a szerb hírszerzés erejét - magyarázta. Azt mondta: Belgrád megerősítette kémelhárítását, és finomított tevékenységén.</p>
      <p>(MTI)</p>
    </article>
  </body>
</html>