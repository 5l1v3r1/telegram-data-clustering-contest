<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/sport/meer-sport/-hier-word-ik-misselijk-van-topturnster-simone-biles-gruwelt-van-grap-rond-pedofiele-arts-nassar~a419ad9b/"/>
    <meta property="og:site_name" content="HLN"/>
    <meta property="article:published_time" content="2019-11-22T09:37:00+00:00"/>
    <meta property="og:title" content="“Hier word ik misselijk van”: topturnster Simone Biles gruwelt van ‘grap’ rond pedofiele arts Nassar"/>
    <meta property="og:description" content="Simone Biles (22), de meest succesvolle Amerikaanse turnster ooit, is niet te spreken over twee spandoeken waarin door een studentenclub gerefereerd wordt aan Larry Nassar. Dat is de pedofiele turn..."/>
  </head>
  <body>
    <article>
      <h1>“Hier word ik misselijk van”: topturnster Simone Biles gruwelt van ‘grap’ rond pedofiele arts Nassar</h1>
      <address><time datetime="2019-11-22T09:37:00+00:00">22 Nov 2019, 09:37</time> by <a rel="author">YP</a></address>
      <p>
        <b>Simone Biles (22), de meest succesvolle Amerikaanse turnster ooit, is niet te spreken over twee spandoeken waarin door een studentenclub gerefereerd wordt aan Larry Nassar. Dat is de pedofiele turnarts die levenslang vastzit nadat hij toegaf dat hij jarenlang jonge meisjes had misbruikt. En zelfs al zit de man al een hele poos achter slot en grendel, toch blijven er nieuwe, stuitende elementen aan het licht komen.</b>
      </p>
      <p>Eerst de spandoeken. Die werden vorig weekend ontrold door <i>Psi Upsilon</i>, een studentenvereniging aan de University of Michigan. De American Football-ploeg van die universiteit maakte zich op voor een ‘derby’ tegen de rivalen van Michigan State University, de universiteit waar Larry Nassar aan de slag was als assistent-professor alvorens het schandaal rond het misbruik in het Amerikaanse turnen losbarstte. De gewezen teamarts van de Amerikaanse gymnastiekfederatie gaf toe in zowat 30 jaar tijd meer dan 200 turnsters seksueel te hebben misbruikt en werd in december 2017 veroordeeld tot 175 jaar cel. En met dat gegeven besloten ze bij <i>Psi Upsilon</i> dus aan de slag te gaan.</p>
      <figure>
        <iframe data-src="https://twitter.com/Simone_Biles/status/1196539526359003136" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>“Ons kan je niet (aan)raken” en “Welkom op de school waar je níet bent in geraakt”, klonk het vrij vertaald op de spandoeken, refererend aan Larry Nassar. Grappig bedoeld waarschijnlijk, maar toch vooral wansmakelijk, zo vond ook topturnster Simone Biles, één van de vele slachtoffers van ‘Het Monster’. “Ongelofelijk. Hier word ik ziek van”, schreef ze bij het beeld dat zich als een lopend vuurtje verspreidde op Twitter. “Ik hoop dat de school in kwestie hiertegen de juiste maatregelen zal nemen.” De spandoeken werden niet veel na het nemen van de foto weggehaald, maar dan was het kwaad natuurlijk al geschied. Rick Fitzgerald, de woordvoerder van de universiteit in kwestie, stelde al dat “er acties zullen worden ondernomen tegen diegene die verantwoordelijk zijn voor het ophangen van de spandoeken en tegen zij die niet hebben ingegrepen.”</p>
      <blockquote>We herkennen onze fout en willen duidelijk stellen dat we niet willen minimaliseren wat de slachtoffers van Nassar hebben meegemaakt<cite>Psi Upsilon excuseerde zich in een statement</cite></blockquote>
      <p>De studentenvereniging kwam intussen al met verontschuldigingen. “We willen ons oprecht excuseren voor de spandoeken. Ze waren smakeloos en aanstootgevend en dit zou nooit mogen zijn gebeurd. We zien onze fout in en willen duidelijk stellen dat we niet willen minimaliseren wat de slachtoffers van Nassar hebben meegemaakt. Deze spandoeken komen niet overeen met de waarden van onze vereniging en onze leden schamen zich voor dit incident”, klonk het in het statement.</p>
      <figure>
        <img src="https://images1.persgroep.net/rcs/NP0Tv5BHX12D3F5y5drEtu8JPNg/diocontent/158519259/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>
          <cite>© EPA</cite>
        </figcaption>
      </figure>
      <h3>Nieuwe elementen</h3>
      <p>Er blijven trouwens nieuwe elementen opduiken in het misbruikschandaal. De gymnastiekfederatie wist dat Biles zich net als andere turnsters ongemakkelijk voelde bij het gedrag van Lassar, maar greep niet in, zo meldt <i>The Wall Street Journal</i> vandaag. Een nieuwe doorn in het oog van alle slachtoffers, en dus ook van de familie-Biles. “We blijven het moeilijk hebben met hoe en waarom dit is gebeurd”, zuchtten Ron en Nellie, de ouders van Biles. “Elke keer we nieuwe zaken zoals deze te horen krijgen, voelt dat als het zwaarste verraad. Dit is gewoon veel te pijnlijk voor onze familie om hier openlijk over te praten”, klonk het, waarna ook de turnster zelf nog reageerde. “Ik kan niet beschrijven hoe zwaar het is dit te moeten lezen en verwerken. De pijn is ondraaglijk en gaat maar niet weg, zeker niet wanneer nieuwe feiten aan de oppervlakte blijven komen. Wanneer gaat er eens een onafhankelijk onderzoek komen van het Amerikaanse Olympisch Comité en de Amerikaanse gymnastiekfederatie?”</p>
      <figure>
        <iframe data-src="https://twitter.com/Simone_Biles/status/1197724648504356864" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://images3.persgroep.net/rcs/MlE5qbDsq-zeUas9k6CifW4GhLo/diocontent/148300935/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Larry Nassar.<cite>© ap</cite></figcaption>
      </figure>
    </article>
  </body>
</html>