<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914753"/>
    <meta property="og:site_name" content="Dnevnik"/>
    <meta property="article:published_time" content="2019-11-22T09:08:00+00:00"/>
    <meta property="og:title" content="#video Kralji premagali močni Edmonton, Kopitar zadel"/>
    <meta property="og:description" content="Hokejisti Los Angelesa so dosegli deveto zmago nove sezone lige NHL. V domači dvorani so s 5:1 premagali vodilno ekipo pacifiške skupine Edmonton. Anže Kopitar je v 15. minuti zadel za vodstvo Kraljev z 2:0 in dosegel svoj sedmi gol sezone, s 15 podajami pa je skupaj pri 22 strelskih točkah."/>
  </head>
  <body>
    <article>
      <h1>#video Kralji premagali močni Edmonton, Kopitar zadel</h1>
      <address><time datetime="2019-11-22T09:08:00+00:00">22 Nov 2019, 09:08</time> by <a rel="author">STA</a></address>
      <p>
        <b>Hokejisti Los Angelesa so dosegli deveto zmago nove sezone lige NHL. V domači dvorani so s 5:1 premagali vodilno ekipo pacifiške skupine Edmonton. Anže Kopitar je v 15. minuti zadel za vodstvo Kraljev z 2:0 in dosegel svoj sedmi gol sezone, s 15 podajami pa je skupaj pri 22 strelskih točkah.</b>
      </p>
      <p>Že v drugi minuti je Kralje v vodstvo popeljal <b>Taylor Toffoli</b>, ki je tri minute pred koncem poskrbel tudi za končni izid. V prvi tretjini sta na 3:0 povišala <b>Kopitar </b>(15.) in <b>Jeff Carter</b> (20.). Gostom je upanje vrnil <b>Connor McDavid</b> (21.), <b>Michael Amadio</b> pa je v 32. minuti dosegel gol za 4:1. Po prostem večeru Kopitarja in druščino v domači dvorani čaka obračun z Arizono.</p>
      <p>»Želimo si, da bi bilo vsakemu tekmecu v naši dvorani težko. Ta dvorana je bila v preteklosti že taka in želimo si, da taka spet postane. Skušamo zgraditi temu primerno okolje,« je po tekmi povedal trener Los Angelesa <b>Todd McLellan</b>. »Tekmo smo izgubili v prvi tretjini. Zelo zgodaj so trikrat zadeli. V nadaljevanju smo našli svoj ritem, a naših napak nismo več uspeli popraviti,« pa je po porazu razmišljal McDavid, ki se je že na deveti tekmi zaporedoma vpisal med strelce.</p>
      <figure>
        <iframe src="https://www.youtube.com/embed/mnl8mnZLxA4" width="560" height="315" data-service="Youtube" scrolling="no"/>
      </figure>
      <p>»Pokopal nas je gol nekaj sekund pred koncem prve tretjine, ko smo že imeli svojo igro in obvladovali plošček. A tudi to je le pokazatelj, da danes nismo bili dovolj dobri,« pa je prepričan trener Edmontona <b>Dave Tippett</b>.</p>
      <p>Po prostem večeru Kopitarja in druščino v domači dvorani čaka obračun z Arizono. McLellan si seveda želi novo zmago, saj Los Angeles kljub zmagi ostaja na zadnjem mestu zahodne konference. Že zdaj ekipo od mest, ki vodijo v končnico, loči sedem točk in na vrsti je že obdobje, ki bo določene ekipe popolnoma oddaljilo od boja za drugi del. In prav zmaga nad Arizono, drugouvrščeno ekipo pacifiške skupine, bi bila potrditev, da vsaj v domači dvorani Kralji v nadaljevanju lahko računajo na dober izkupiček.</p>
      <blockquote><b>* Izidi:<br/></b>Los Angeles Kings - Edmonton Oilers 5:1<br/>(Anže Kopitar je dosegel gol za Los Angeles)<br/>Boston Bruins - Buffalo Sabres 3:2<br/>Florida Panthers - Anaheim Ducks 5:4 (podaljšek)<br/>New York Islanders - Pittsburgh Penguins 4:3 (podaljšek)<br/>Carolina Hurricanes - Philadelphia Flyers 3:5<br/>Columbus Blue Jackets - Detroit Red Wings 5:4<br/>St. Louis Blues - Calgary Flames 5:0<br/>Nashville Predators - Vancouver Canucks 3:6<br/>Minnesota Wild - Colorado Avalanche 3:2<br/>Chicago Blackhawks - Tampa Bay Lightning 2:4<br/>Dallas Stars - Winnipeg Jets 5:3<br/>Arizona Coyotes - Toronto Maple Leafs 1:3<br/>Vegas Golden Knights - San Jose Sharks 1:2 (podaljšek)</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914888/sport/hokej-na-ledu/ottawa-do-tretje-zmage-zaporedoma-"/>
        <a href="https://www.dnevnik.si/1042914745/sport/hokej-na-ledu/festival-golov-na-jesenicah"/>
        <a href="https://www.dnevnik.si/1042914639/sport/hokej-na-ledu/video-rangers-nadigrali-washington-kanadski-derbi-pripadel-montrealu"/>
        <a href="https://www.dnevnik.si/1042914524/sport/hokej-na-ledu/video-st-louis-blues-na-vrh-zahodne-konference"/>
      </related>
    </article>
  </body>
</html>