<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/la-federacio-catalana-de-futbol-retindra-un-2-dels-honoraris-dels-arbitres-en-concepte-dirpf/noticia/2965076/"/>
    <meta property="og:site_name" content="CCMA"/>
    <meta property="article:published_time" content="2019-11-22T09:00:52+00:00"/>
    <meta property="og:title" content="La Federació Catalana de Futbol retindrà un 2% dels honoraris dels àrbitres en concepte d'IRPF"/>
    <meta property="og:description" content="La Federació Espanyola va recomanar a les territorials implantar aquesta mesura i la FCF l'aplicarà coincidint amb l'inici del pròxim exercici fiscal. El Comitè Tècnic d'Àrbitres està duent a terme reunions informatives a totes les delegacions: per ara, la resposta és de &quot;comprensió&quot;"/>
  </head>
  <body>
    <article>
      <h1>La Federació Catalana de Futbol retindrà un 2% dels honoraris dels àrbitres en concepte d'IRPF</h1>
      <h2>La Federació Espanyola va recomanar a les territorials implantar aquesta mesura i la FCF l'aplicarà coincidint amb l'inici del pròxim exercici fiscal. El Comitè Tècnic d'Àrbitres està duent a terme reunions informatives a totes les delegacions: per ara, la resposta és de "comprensió"</h2>
      <address><time datetime="2019-11-22T09:00:52+00:00">22 Nov 2019, 09:00</time> by <a rel="author">Jordi Sunyer</a></address>
      <figure>
        <img src="https://statics.ccma.cat/multimedia/jpg/3/9/1574416783993.jpg"/>
      </figure>
      <p>La <b>Federació Catalana de Futbol </b>està comunicant a tots els àrbitres que dirigeixen partits de categories amateurs<i> </i>(des de la Tercera Divisió fins a les categories inferiors) que a partir del gener vinent <b>practicarà una retenció del 2% dels seus honoraris</b> (com a mínim) en concepte de <b>declaració de l'IRPF</b>. La mesura parteix d'una recomanació que la <b>Federació Espanyola</b> va fer arribar l'any passat a totes les territorials. Segons fonts dels diferents organismes consultades per TV3, no hi ha hagut cap acció específica de l'Agència Tributària cap a les federacions esportives, i l'RFEF va actuar per iniciativa pròpia. Als col·legiats que xiulen <b>en les dues categories professionals i a la Segona B ja se'ls practiquen</b>, des de fa anys, aquestes retencions. La Federació Catalana havia canviat l'antic sistema de pagament en mà i en efectiu per un sistema centralitzat, però fins ara no es declaraven aquestes compensacions, en part, segons fonts federatives, per la <b>manca d'una regulació clara</b> del vincle entre les federacions i els esportistes amateurs, inclosos els àrbitres. Sense anar més lluny, i si bé no és una qüestió tributària, <b>fa temps que el Ministeri de Treball i Seguretat Social també vol abordar la regulació d'aquestes activitats</b> per garantir la protecció dels que les fan i també per assegurar que la seva incidència econòmica té una repercussió en les arques de l'Estat. Amb els futbolistes professionals, la situació es va resoldre <b>equiparant les seves bases de cotització a les d'altres grups professionals</b> en funció de la categoria en què juguessin.</p>
      <p>Malgrat que la mesura de l'FCF i l'RFEF suposa una reducció dels seus ingressos per arbitratge, fonts federatives asseguren que, de moment, <b>la resposta del col·lectiu arbitral català ha estat de comprensió</b>. En altres federacions territorials que van secundar la mesura va haver-hi cert malestar perquè no es va comunicar amb prou precisió ni antelació (<b>a Castelló es va plantejar una vaga</b> perquè, per exemple, els àrbitres que estaven en atur o que percebien beques per estudis <b>veien perillar els seus subsidis</b>, cosa que des de l'FCF confirmen que <b>no ha de passar</b>) o perquè les retencions es van practicar amb l'exercici fiscal ja iniciat, fet que va provocar alguns entrebancs en les preceptives declaracions. En el cas català s'ha optat perquè el màxim responsable del Comitè Tècnic d'Àrbitres de Catalunya, <b>Xavier Moreno Delgado</b>, visiti una per una les catorze delegacions del país per explicar els detalls d'aquesta mesura, i perquè les retencions comencin amb el pròxim exercici fiscal, el del 2020. Si bé encara falten les delegacions més importants, com les del Barcelonès i el Baix Llobregat, l'FCF assegura que "no es pot descartar que n'hi pugui haver més, però de moment <b>són molt pocs els àrbitres que hagin comunicat que es plantegen plegar</b>". D'altra banda, en cas que es produís una baixa considerable d'àrbitres, l'FCF confia a poder-los substituir amb els joves col·legiats que s'inscriuen cada any al pla de formació d'àrbitres, uns tres-cents dels quals acaben sent considerats aptes per arbitrar.</p>
      <p>Fonts federatives assenyalen que <b>la mesura no tindrà incidència</b> sobre un alt percentatge d'àrbitres, xifrat al voltant del 70%, que són menors de vint-i-cinc anys, encara resideixen al domicili familiar i <b>no ingressen la quantitat requerida per haver de presentar declaració de l'IRPF</b>. Pel que fa a la resta, l'FCF intenta convèncer els col·legiats que, encara que siguin menors, <b>continuaran tenint els ingressos per arbitratge</b> de què ja disposaven <b>i evitaran problemes fiscals</b>: cal tenir en compte, per altra banda, que en els últims anys s'han practicat lleugers increments en el rebut arbitral. "<b>És cobrar una mica menys per arbitrar... o buscar-se una altra feina</b>", indiquen des de la Federació. Per si queda cap dubte entre el col·lectiu, al marge de les reunions informatives, l'FCF ha posat una gestoria a disposició dels àrbitres.</p>
    </article>
  </body>
</html>