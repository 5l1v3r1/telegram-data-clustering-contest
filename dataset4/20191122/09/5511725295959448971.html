<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/pec-nesaskanam-ar-mateskompaniju-amatu-atstajis-enefit-valdes-priekssedetajs-bethers.d?id=51659599"/>
    <meta property="og:site_name" content="DELFI"/>
    <meta property="article:published_time" content="2019-11-22T09:01:52+00:00"/>
    <meta property="og:title" content="Pēc nesaskaņām ar māteskompāniju amatu atstājis 'Enefit' valdes priekšsēdētājs Bethers "/>
    <meta property="og:description" content="Nespējot vienoties par tālāku sadarbību ar mātessabiedrību &quot;Eesti Energia&quot;, elektroenerģijas tirgotāja &quot;Enefit &quot; valdes priekšsēdētāja amatu ceturtdien, 21. novembrī, atstājis Jānis Bethers."/>
  </head>
  <body>
    <article>
      <h1>Pēc nesaskaņām ar māteskompāniju amatu atstājis 'Enefit' valdes priekšsēdētājs Bethers </h1>
      <address><time datetime="2019-11-22T09:01:52+00:00">22 Nov 2019, 09:01</time> by <a rel="author">LETA</a></address>
      <p>
        <b>Nespējot vienoties par tālāku sadarbību ar mātessabiedrību "<a href="https://www.delfi.lv/temas/eesti-energia">Eesti Energia</a>", elektroenerģijas tirgotāja "Enefit " valdes priekšsēdētāja amatu ceturtdien, 21. novembrī, atstājis Jānis Bethers.</b>
      </p>
      <p>""Enefit" īpašnieka "Eesti Energia" un mans redzējums par biznesa attīstību un uzņēmuma pārvaldību krasi atšķīrās un nespējām rast vienotu izpratni par tālāko sadarbību," paziņojumā plašsaziņas līdzekļiem skaidro Bethers.</p>
      <p>Savukārt "Eesti Energia" pārstāvji norādīja, ka darba attiecību pārtraukšanas iemesls ir uzticības zaudēšana, ko izraisījuši "Eesti Energia" iekšējo noteikumu un darījumu noteikumu pārkāpumi.</p>
      <p>"Enefit" akcionārs un "Eesti Energia" valdes priekšsēdētājs Hando Sutera norādīja, ka turpmāka sadarbība ar Betheru nav iespējama.</p>
      <p>""Enefit" ir atpazīstams uzņēmums, kurš Latvijā piedāvā dažādus energorisinājumus un kam mūsu klienti ļoti uzticas. Lai saglabātu šo ar darbu nopelnīto uzticību, mums ir arī jābūt nevainojamai vadībai. Mēs necietīsim apšaubāms rīcību un tāpēc esam izlēmuši pārtraukt darba attiecības ar Betheru," skaidroja Suters.</p>
      <p>"Enefit" valdē darbu turpinās Klāvs Poriķis un Krists Mertens, kurš līdz brīdim, kad tiks atrasts jauns valdes priekšsēdētājs, ieņems šo amatu. Savukārt tirdzniecības un klientu operāciju vadītājs Indreks Randvērs kļūs par jauno valdes locekli.</p>
      <p>"Eesti Energia" norādīja, ka pašlaik nav iespējams sniegt vairāk informācijas par notikušo, jo šī informācija ir konfidenciāla.</p>
      <p>Bethers pauda, ka uzņēmumu vadīja 11 gadus un ir lepns par "Enefit" sasniegto šajos gados, kuru laikā ""Enefit" ir izaudzis par vienu no vadošajiem enerģijas piegādātājiem, nodrošinot Latvijas uzņēmumiem arī visus ar enerģētikas nozari saistītos risinājumus".</p>
      <p>Lielākais pēdējā gada sasniegums un veiksmes stāsts, viņaprāt, ir "Enefit" starts mājsaimniecību segmentā.</p>
      <p>Jau ziņots, ka "Enefit" apgrozījums pērn bija 59,559 miljoni eiro, kas ir par 28,6% vairāk nekā gadu iepriekš, un uzņēmums strādāja ar 2,433 miljonu eiro zaudējumiem pretēji 1,079 miljonu eiro peļņai 2017. gadā, liecina "Firmas.lv" informācija.</p>
      <p>Kompānija reģistrēta 2006. gada maijā, un tās pamatkapitāls ir 7,484 miljoni eiro. Kompānijas vienīgais īpašnieks ir <a href="https://www.delfi.lv/temas/igaunija">Igaunijas</a> uzņēmums "Eesti Energia".</p>
      <related>
        <h4>Lasi vēl</h4>
        <a href="https://www.delfi.lv/bizness/versijas/janis-bethers-sadales-tikla-tarifi-noteiks-nozares-izaugsmes-dinamiku.d?id=51611481"/>
        <a href="https://www.delfi.lv/bizness/biznesa_vide/klimata-ekstremi-latvija-izraisa-krasakas-elektribas-cenas-svarstibas.d?id=51067939"/>
        <a href="https://www.delfi.lv/bizness/biznesa_vide/enefit-pern-palielinajis-apgrozijumu-bet-stradajis-ar-zaudejumiem.d?id=50904591"/>
      </related>
    </article>
  </body>
</html>