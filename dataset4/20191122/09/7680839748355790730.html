<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessinsider.nl/amsterdamse-scheermesjes-disruptor-boldking-haalt-e10-miljoen-op-om-strijd-aan-te-gaan-met-grote-merken/"/>
    <meta property="og:site_name" content="Business Insider Nederland"/>
    <meta property="article:published_time" content="2019-11-22T09:36:48+00:00"/>
    <meta property="og:title" content="Amsterdamse scheermesjes-disruptor Boldking haalt €10 miljoen op om de strijd aan te gaan met grote merken"/>
    <meta property="og:description" content="De mesjes van Boldking zijn relatief goedkoop vergeleken met die van andere merken en zijn alleen online te koop, optioneel met een abonnement."/>
  </head>
  <body>
    <article>
      <h1>Amsterdamse scheermesjes-disruptor Boldking haalt €10 miljoen op om de strijd aan te gaan met grote merken</h1>
      <address><time datetime="2019-11-22T09:36:48+00:00">22 Nov 2019, 09:36</time> by <a rel="author">Business Insider Nederland</a></address>
      <p>Het Amsterdamse scheermesjesbedrijf Boldking heeft 10 miljoen euro opgehaald om de strijd aan te gaan met de gevestigde orde van de markt.</p>
      <p>Boldking verkoopt scheermesjes online, met de optie om er een abonnement op te nemen dat afhankelijk is van de frequentie waarin je je scheert.</p>
      <p>De scheermesjes zijn daarnaast ook nog eens relatief goedkoop omdat het bedrijf geen dure marketingcontracten heeft met bijvoorbeeld topsporters, of onnodige patenten, <a href="https://www.sprout.nl/lijsten/challenger-50-van-2013/boldking">vertelde mede-oprichter Rochdi Darrazi eerder tegen Sprout</a>.</p>
      <p>Sinds de start in 2013 verkocht Boldking al mesjes aan ruim 500.000 klanten en met de investering van het Nederlandse Slingshot Ventures en het Britse Jamjar Investments moet die klantengroep nog een stuk groter worden.</p>
      <p>Op dit moment is het bedrijf naar eigen zeggen al de Europees marktleider in de onlineverkoop van scheermesjes, maar met het geld willen Darrazi en zijn mede-oprichter Tibo Thijs Diepenhorst hun positie in Europa verder versterken.</p>
      <h3>‘Dit moet anders kunnen’</h3>
      <p>Darrazi kwam een paar jaar geleden op het idee voor Boldking terwijl hij scheermesjes kocht. “Ik ben de kale van ons tweeën”, zei hij tegen Sprout. “Ik scheer me heel veel, en telkens als ik in de winkel stond dacht ik: dit moet anders kunnen.”</p>
      <p>Hij ergerde zich aan de hoge prijs van de mesjes maar ook aan de verkrijgbaarheid ervan. Hij vond het vervelend dat de pakjes vaak achter de kassa staan. En dus zegde hij, toen zijn idee vorm begon te krijgen, niet veel later zijn baan als consultant bij McKinsey op om fulltime met Boldking aan de slag te gaan.</p>
      <p>Hij ging langs bij een aantal succesvolle ondernemers om te vragen of ze wilden investeren. “Toen was het snel beklonken.”</p>
      <p>Eén van de ondernemers waar Boldking sinds de oprichting mee samenwerkt is de Amerikaan Alon Coresh. Hij heeft een octrooi op flexibele scheermesjes. Daarmee zou het voor het bedrijf makkelijker moeten zijn om de Europese markt te veroveren, <a href="https://fd.nl/ondernemen/1325339/scheermessenmaker-boldking-haalt-10-mln-aan-groeikapitaal-op">schrijft het Financieele Dagblad</a>.</p>
      <h4>Lees meer over scheren:</h4>
      <ul>
        <li>
          <a href="https://www.businessinsider.nl/mannen-als-je-je-baard-laat-staan-doe-het-dan-wel-goed-en-pas-op-voor-de-nekbaard/">Mannen, als je je baard laat staan, doe het dan wel goed… en pas op voor de nekbaard</a>
        </li>
        <li>
          <a href="https://www.businessinsider.nl/baarden-blijven-in-de-mode-supermarkten-verdienen-miljoenen-minder-aan-scheermesjes/">Baarden blijven in de mode: supermarkten verdienen miljoenen minder aan scheermesjes</a>
        </li>
        <li>
          <a href="https://www.businessinsider.nl/gillette-skinguard-gevoelige-huid/">Ik probeerde het nieuwe Gillette-mesje voor mannen met een gevoelige huid – het werkt écht, al ben je iets langer bezig</a>
        </li>
      </ul>
    </article>
  </body>
</html>