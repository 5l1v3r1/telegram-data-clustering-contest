<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rtva.nl/2019/11/pilot-van-walking-football-bij-sporting-martinus-geslaagd/"/>
    <meta property="og:site_name" content="RTVA"/>
    <meta property="article:published_time" content="2019-11-22T09:53:43+00:00"/>
    <meta property="og:title" content="Pilot van Walking Football bij Sporting Martinus geslaagd"/>
    <meta property="og:description" content="AMSTELVEEN – De pilot van de nieuwste voetbalvorm ‘Walking Football’ bij Sporting Martinus is geslaagd. Ongeveer een jaar geleden startte AmstelveenSport hiermee in samenwerking met de sportvereniging. Walking Football is speciaal voor zestigplussers die willen blijven voetballen, maar op een rustiger, recreatief niveau. De 69-jarige Chris was één van de mensen die meedeed aan de …"/>
  </head>
  <body>
    <article>
      <h1>Pilot van Walking Football bij Sporting Martinus geslaagd</h1>
      <address><time datetime="2019-11-22T09:53:43+00:00">22 Nov 2019, 09:53</time> by <a rel="author" href="https://rtva.nl/author/jennifer/" target="_blank">Jennifer Kapoen</a></address>
      <p>
        <b>AMSTELVEEN – De pilot van de nieuwste voetbalvorm ‘Walking Football’ bij Sporting Martinus is geslaagd. Ongeveer een jaar geleden startte AmstelveenSport hiermee in samenwerking met de sportvereniging. Walking Football is speciaal voor zestigplussers die willen blijven voetballen, maar op een rustiger, recreatief niveau.</b>
      </p>
      <p>De 69-jarige Chris was één van de mensen die meedeed aan de pilot en was naar eigen zeggen nerveus over het niveau. Maar volgens Mieke Regelink van AmstelveenSport kan iedereen het. Bij Walking Football is rennen met en zonder de bal verboden en mogen er geen slidings worden gemaakt. Ook mag de bal niet boven heuphoogte worden gespeeld en zijn er geen keepers. Scoren mag natuurlijk wel.</p>
      <p>Volgens Chris is de sport niet alleen een middel om actief te blijven, maar krijg je er ook contacten door. ,,De mensen waarmee ik voetbal zijn echt leuke kerels. Na afloop van de wedstrijd gaan we in de kantine nog even een lekker bakkie koffie drinken. We praten over de dingen van de dag. Over wat er niet goed ging tijdens de wedstrijd, wordt gelukkig niet meer gesproken.”</p>
      <p>Walking Football is elke woensdag van 10.00 tot 11.30 uur op sportpark Overburg.</p>
    </article>
  </body>
</html>