<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/avfeier-smell/71844951"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T09:36:46+00:00"/>
    <meta property="og:title" content="Avfeier smell"/>
    <meta property="og:description" content="Kristine Stavås Skistad spiller ned treningssmellen hun gikk på i sommer, og er spent på hvordan sesongåpningen blir."/>
  </head>
  <body>
    <article>
      <h1>Avfeier smell</h1>
      <h2>Kristine Stavås Skistad spiller ned treningssmellen hun gikk på i sommer, og er spent på hvordan sesongåpningen blir.</h2>
      <address><time datetime="2019-11-22T09:36:46+00:00">22 Nov 2019, 09:36</time> by <a rel="author">Fredrik Stuve</a></address>
      <p>BEITOSTØLEN (Dagbladet): Kristine Stavås Skistad er tilbake på Beitostølen, hvor hun for et år siden fikk sitt virkelig gjennombrudd da hun herjet med de norske seniorene på sprinten i åpningshelga.</p>
      <p>Sprintfantomet skal fredag forsøke å forbedre andreplassen hun tok med seg hjem fra fjorårets åpning, men oppkjøringen til årets sesong fikk en tøff start for Skistad.</p>
      <p>
        <b>Etter snøsamlingen på Sognefjellet i begynnelsen av juni merket nemlig Skistad at kroppen ikke fungerte som den skulle. Trolig var årsaken litt for hard og litt for mye trening for rekruttlandslagsløperen.</b>
      </p>
      <p>Da Dagbladet møtte Skistad under Blink-festivalen på Sandnes virket hun usikker på hvor hun sto treningsmessig.</p>
      <p>- Det er tungt. Jeg har nettopp begynt å få det til å fungere, så jeg kan ikke forvente å være i toppslag, sa Skistad den gangen.</p>
      <h3>- Kjørte for hardt</h3>
      <p>Framme ved sesongstart tre måneder seinere er hun langt mer positiv på egne vegne.</p>
      <p>- Det går bra nå. Det var vel litt dramatisk framstilt i media om at det var veldig overtrening, men det var bare en liten periode hvor jeg tok det litt rolig, så har det egentlig fungert veldig bra etter det, sier Skistad til Dagbladet.</p>
      <p>- Jeg hadde en kapasitetsperiode hvor jeg kjørte litt for hardt. Jeg ble ikke bekymret, men jeg var kanskje litt ivrig og ville gå litt fortere enn jeg skulle, så ble det litt mye, fortsetter 20-åringen.</p>
      <p>Skistad fulgte opp med å bli juniorverdensmester i sprint seinere i fjorårssesongen, og fikk plass i den norske VM-troppen, hvor hun falt fra noe som kunne ha vært <a href="https://www.dagbladet.no/sport/hun-falt-fra-vm-solv/70791065">en potensiell medalje</a>.</p>
      <h3>For svak utholdenhet</h3>
      <p>Det skapte derfor furore da Skistad ble vraket fra det norske elitelandslaget, til tross for resultater som tilsa at hun kunne være mer der.</p>
      <p>Mye av årsaken bak avgjørelsen var at Skistad ble vurdert som for svak utholdenhetsmessig til å ha nok utbytte av å være med på samlinger med elitelaget.</p>
      <p>Rekruttlandslagstrener Torstein Drivenes forteller at Skistad etter treningssmellen i sommer har fått gjort den treningen de hadde planlagt.</p>
      <p>- Vi har økt belastningen gradvis gjennom sommeren og høsten. Hun begynner å komme opp på et treningsnivå som nærmer seg, og så må vi holde treningsmengden oppe litt lengre på grunn av avbruddet i sommer, sier rekruttreneren.</p>
      <p>Det betyr at Skistad nå får et tøffere treningsopplegg de neste ukene enn hva som i utgangspunktet var planen, for at hun skal kunne holde formen lengre ut i sesongen.</p>
      <h3>Utelukkende utholdenhetsfokus</h3>
      <p>Sammen har Skistad og Drivenes lagt fokuset på at hun skal ta et steg utholdenhetsmessig og det har også vært det store fokuset i treningen hennes denne høsten.</p>
      <p>- Det har vært utelukkende utholdenhetsfokus og hun trener ikke annerledes enn de andre distanseløperne på laget, annet enn at hun trener litt mer polarisert. Det er snakk om tradisjonell utholdenhetstrening, forteller Drivenes.</p>
      <p>Sammenlignet med utøvere som Johaug og Østberg, betyr det at Skistad trener mindre i de mellomharde intensitetssonene og har fokus på enten rolige, lange økter eller tøffere intervalløkter.</p>
      <p>Både Skistad og Drivenes er godt fornøyd med hvordan treningen har utviklet seg for stortalentet. Drivenes, som i sommer kom inn i stillingen som rekruttlandslagstrener for Norge etter å ha vært trener for de tyske landslagskvinnene, mener Skistad har fått en bedre kapasitet, men at det er for tidlig å si hvor store steg hun eventuelt har tatt på lengre distanser.</p>
      <p>- Akkurat nå ser det ganske bra ut, det er vanskelig å si noe om hun har tatt et steg på distanse foreløpig, men vi er tilfreds på utviklingen hun har på de testene vi har gjort, sier Drivenes.</p>
      <p>- Jeg synes det har fungert veldig bra i det siste, så det blir spennende å se, sier Skistad selv.</p>
    </article>
  </body>
</html>