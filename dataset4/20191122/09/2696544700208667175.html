<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/cegauto/20191122_A_KRESZben_nincs_ledudalasi_es_levillogasi_jog_Bortonnel_jatszik_aki_nem_veszi_komolyan"/>
    <meta property="og:site_name" content="HVG.hu"/>
    <meta property="article:published_time" content="2019-11-22T09:41:00+00:00"/>
    <meta property="og:title" content="„A KRESZ-ben nincs ledudálási és levillogási jog” – börtönt kockáztat, aki büntetőfékezik"/>
    <meta property="og:description" content="Mások veszélyeztetéséért akár három év is járhat, ha nem sérült meg senki súlyosan. Ha igen, a büntetés is komolyabb lesz."/>
  </head>
  <body>
    <article>
      <h1>„A KRESZ-ben nincs ledudálási és levillogási jog” – börtönt kockáztat, aki büntetőfékezik</h1>
      <address><time datetime="2019-11-22T09:41:00+00:00">22 Nov 2019, 09:41</time> by <a rel="author">hvg.hu</a></address>
      <p>
        <b>Mások veszélyeztetéséért akár három év is járhat, ha nem sérült meg senki súlyosan. Ha igen, a büntetés is komolyabb lesz.</b>
      </p>
      <p><a href="https://totalcar.hu/magazin/kozelet/2019/11/22/amikor_az_autod_a_fegyvered/">A Totalcaron jelent meg egy cikk</a> az autópályákon mindennaposnak számító helyzetről, amikor az autósok büntetőfékezéssel leckéztetik egymást – vélt vagy valós sérelmeikért.</p>
      <p>A sztori lényege, hogy egy autópályás előzést követően büntetőfékezésbe kezdett az egyik autós, majd több veszélyes helyzet alakult ki, miután mindketten elmentek egy teherautó mellett.</p>
      <figure>
        <iframe src="https://www.youtube.com/embed/TgNJNTnqZlY" width="640" height="360" data-service="Youtube" scrolling="no"/>
      </figure>
      <p>A jelenet előzményét nem ismerjük, azonban a videón látható első büntetőfékezések utáni lényeges folytatást igen, amikor az Audi már éppen lehajtani készül, fékez, jobbra indexel, majd amikor a másik autója a közelébe ér a belső sávon, visszarántja a kormányt a szélsőre. Közben átlépi a lehajtó záróvonalát, illetve a forgalomtól elzárt terület felfestését, de továbbra is jobbra indexel. A fekete kombi ismét a belső sávra húzódik, majd ismét büntetőfékez egyet a felvétel végén.</p>
      <p>A Totalcar megmutatta a teljes felvételt Herpy Miklós közlekedési szakjogásznak, hogy alkosson véleményt, érdemes-e az ilyen jelenetek nyomán feljelentést tenni.</p>
      <p>A szakember elmondta, hogy a KRESZ 27. paragrafusának harmadik bekezdése előírja, hogy a jármű sebességét hirtelen fékezéssel csökkenteni csak abban az esetben szabad, ha ezt a személy- és vagyonbiztonság megóvása szükségessé teszi.</p>
      <p>A videófelvétel első részében az látható, hogy az Audi háromszor fékez erősen úgy, hogy ezt előtte semmilyen forgalmi körülmény nem indokolja. Az ügyvéd szerint ez a magatartás értelemszerűen sérti a KRESZ fenti passzusát. A felvételt készítő autó mozgásából látszik, hogy a balesetveszély kialakult. Ha a "büntetőfékezés" szándékos volt, vagyis az audis balesetveszélyes helyzetet akart teremteni, akkor a közúti veszélyeztetés megnevezésű bűncselekményt követhette el. Mivel egymást követően háromszor fékezett a felvételen, ez alapján az Audi vezetője alighanem szándékosan cselekedett – véli a szakjogász.</p>
      <p>A KRESZ-ben nincs ledudálási és levillogási jog - teszi hozzá, viszont a közúti veszélyeztetést három évig terjedő szabadságvesztéssel bünteti a törvény, ha nem sérül meg senki súlyosan. <a href="https://jogaszvilag.hu/szakma/kozuti-veszelyeztetes-az-autopalyan/">A Totalcar azonban felidéz egy olyan esetet is,</a> amikor egy autós ráhúzta a kormányt egy másikra, majd büntetőfékezett, erre az első autó elrántotta a kormányt, elsodort egy mögötte haladó motorost, aki meghalt a balesetben. A büntetőfékező autósra öt év letöltendő börtönt szabott ki a bíróság és további öt évre elvették a jogosítványát.</p>
      <p><a href="https://www.facebook.com/hvgauto/">a HVG Autó rovatának Facebook-oldalát</a>.</p>
    </article>
  </body>
</html>