<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/22/bathery-sarvajana-school-student-comment-on-snake-bite-death.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T09:47:00+00:00"/>
    <meta property="og:title" content="‘ഇരിക്കാൻ പോലുമായില്ല, അട്ട കടിച്ചെന്ന് സാർ പറഞ്ഞു; അട്ടകടിച്ചാൽ ഇത്രേം ചോര വരുമോ?’"/>
    <meta property="og:description" content="ഞങ്ങൾക്കു ഷൺമുഖൻ സാർ ക്ലാസെടുത്തു കൊണ്ടിരിക്കുകയായിരുന്നു. അപ്പോഴാണു സാറിനെ വിളിക്കുന്നു എന്നാരോ വന്നു പറഞ്ഞത്. സാർ അങ്ങോട്ടു പോയി. ഏതോ കുട്ടിയെ അട്ട.snake bite. school student death. sulthan bathery. bathery school student death. bathery sarvajan school. ബത്തേരി സർവജ സ്കൂൾ. student death by snake bite. Shehla Sherin. Malayala Manorama. Manorama online.Kerala News. Malayalam News. Manorama Online"/>
  </head>
  <body>
    <article>
      <h1>‘ഇരിക്കാൻ പോലുമായില്ല, അട്ട കടിച്ചെന്ന് സാർ പറഞ്ഞു; അട്ടകടിച്ചാൽ ഇത്രേം ചോര വരുമോ?’</h1>
      <address><time datetime="2019-11-22T09:47:00+00:00">22 Nov 2019, 09:47</time> by <a rel="author">മനോരമ ലേഖകൻ</a></address>
      <p>ഞങ്ങൾക്കു ഷൺമുഖൻ സാർ ക്ലാസെടുത്തു കൊണ്ടിരിക്കുകയായിരുന്നു. അപ്പോഴാണു സാറിനെ വിളിക്കുന്നു എന്നാരോ വന്നു പറഞ്ഞത്. സാർ അങ്ങോട്ടു പോയി. ഏതോ കുട്ടിയെ അട്ട കടിച്ചെന്നാണ് ആദ്യം കേട്ടത്. ഞങ്ങളു പോയി നോക്കി. ഒരു അട്ട കടിച്ചാൽ ഇത്രേം ചോര വരുമോയെന്നു ഞങ്ങളാലോചിച്ചു.</p>
      <p>അതിനിടെ ഷജിൽ സാർ ഞങ്ങളെ തിരിച്ചു ക്ലാസിൽ കയറ്റി. അപ്പോഴും ഷെഹ്‌ലയുടെ കാലിൽ നിന്നു ചോര വരുന്നുണ്ടായിരുന്നു. ബഞ്ച് മറിഞ്ഞതാണ്, കല്ലു കൊണ്ടതാണ്, ആണി കുത്തിയതാണ് എന്നൊക്കെയാ ആ സാർ പറഞ്ഞത്. ഷെഹ്‌ലയ്ക്ക് കസേരയിൽ ശരിക്ക് ഇരിക്കാൻ പോലും കഴിയുന്നില്ലായിരുന്നു. പിന്നെ ക്ലാസ് ടീച്ചർ വന്നു വെള്ളം തളിക്കുകയൊക്കെ ചെയ്തു. വയ്യെന്നും ആശുപത്രിയിൽ കൊണ്ടു പോകണമെന്നും ഷെഹ്‌ല 3 തവണ പറഞ്ഞു. പക്ഷേ, അവളുടെ ഉപ്പ വന്നിട്ടാണ് ആശുപത്രിയിൽ കൊണ്ടുപോയത്.  </p>
      <p>
        <b>ഷെഹ്‌ലയെ കടിച്ച പാമ്പേത്?</b>
      </p>
      <p>ബത്തേരി ∙ വൈകിട്ട് 3.15നാണു കുട്ടിയെ പാമ്പു കടിച്ചത്. 3 മണിക്കൂർ തികയുമ്പോഴേക്കും മരിച്ചു. ഉഗ്രവിഷമുള്ള പാമ്പാണെങ്കിലേ ഇത്രവേഗം മരണം സംഭവിക്കൂ എന്ന് ഡോക്ടർമാർ പറയുന്നു. എന്നാൽ, കുട്ടിയെ കടിച്ച പാമ്പേതാണെന്നു തിരിച്ചറിയുന്നതു പോയിട്ട്, കുട്ടിയെ പാമ്പു കടിച്ചതുതന്നെയാണോയെന്ന് ഉറപ്പിക്കാൻ പോലും സ്കൂൾ അധികൃതർക്കായില്ല.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmanoramaonline%2Fvideos%2F428081001208517%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>ഏതാണ്ട് 2 മീറ്ററോളം ആഴത്തിലായിരുന്നു മാളം. തറയുടെ അടിയിൽ മണ്ണിളകിപ്പോയിടത്തുകൂടി വേറെയും പൊത്തുകളുണ്ട്. ഇവിടെനിന്നു പാമ്പിനെ പിടിച്ചെന്നു കുട്ടികൾ പറയുന്നുണ്ടെങ്കിലും പിടിച്ചില്ലെന്നു തന്നെയാണു സ്കൂൾ അധികൃതർ ഉറപ്പിച്ചു പറയുന്നത്.</p>
    </article>
  </body>
</html>