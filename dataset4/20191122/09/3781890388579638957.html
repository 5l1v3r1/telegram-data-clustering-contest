<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743031"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T09:44:00+00:00"/>
    <meta property="og:title" content="'อธิบดีป่าไม้'เมินคำพูด'ดำรงค์'ยังไม่รีบแจ้งความ'ปารีณา'"/>
    <meta property="og:description" content="“อธิบดีป่าไม้”ไม่รับลูก”ดำรงค์” ชี้ยังไม่ต้องรีบแจ้งความ”ปารีณา” เหตุยังไม่รู้ขอบเขตที่ดินเกรงส่งผลเสียภาครัฐ ขณะที่24 พ.ย.นี้ “กรมป่าไม้-ส.ป.ก.”ลุยตรวจสอบที่ดินแน่นอน"/>
  </head>
  <body>
    <article>
      <h1>'อธิบดีป่าไม้'เมินคำพูด'ดำรงค์'ยังไม่รีบแจ้งความ'ปารีณา'</h1>
      <address>
        <time datetime="2019-11-22T09:44:00+00:00">22 Nov 2019, 09:44</time>
      </address>
      <p>
        <b>“อธิบดีป่าไม้”ไม่รับลูก”ดำรงค์” ชี้ยังไม่ต้องรีบแจ้งความ”ปารีณา” เหตุยังไม่รู้ขอบเขตที่ดินเกรงส่งผลเสียภาครัฐ ขณะที่24 พ.ย.นี้ “กรมป่าไม้-ส.ป.ก.”ลุยตรวจสอบที่ดินแน่นอน</b>
      </p>
      <p>เมื่อวันที่ 22 พ.ย. นายอรรถพล เจริญชันษา อธิบดีกรมป่าไม้ เปิดเผยความคืบหน้าการตรวจสอบที่ดินฟาร์มไก่ของน.ส.ปารีณา ไกรคุปต์ ส.ส. ราชบุรี พรรคพลังประชารัฐ ที่ม.6 ต.รางบัว อ.จอมบึง จ.ราชบุรี ว่า ในการตรวจสอบคณะทำงานของกรมป่าไม้จะประสานกับคณะทำงานสำนักงานปฏิรูปที่ดินเพื่อเกษตรกรรม (ส.ป.ก.) โดยเบื้องต้นทางส.ป.ก. จะเป็นหน่วยงานที่จะประสานกับทางน.ส.ปารีณา ซึ่งเป็นผู้ครอบครอบที่ดินนำชี้แนวเขต แต่ยังไม่ทราบว่าจะมาหรือไม่ ซึ่งเป็นสิทธิของน.ส.ปารีณา รัฐไม่มีอำนาจบังคับ แต่ทางกรมป่าไม้และส.ป.ก. จะลงพื้นที่ตรวจสอบที่ดินในวันที่ 24 พ.ย. นี้อย่างแน่นอน<br/><br/>นายอรรถพล กล่าวว่า การลงพื้นที่รังวัดแนวเขตจะทำอย่างละเอียด เพื่อให้ทราบว่าที่ดินแต่ละแปลงอยู่ในเขตพื้นที่ป่าสงวนแห่งชาติ หรือพื้นที่ส.ป.ก. กันแน่ และจำนวนพื้นที่เท่าไร จากนั้นคณะทำงานทั้ง 2 หน่วยงานจะกำหนดแนวทางการดำเนินการตามกฎหมายอีกครั้ง<br/><br/>เมื่อถามถึงกรณีที่นายดำรงค์ พิเดช หัวหน้าพรรครักษ์ผืนป่าประเทศไทย ให้ทางกรมป่าไม้แจ้งความดำเนินคดีกับน.ส.ปารีณา เนื่องจากได้แสดงตนแจ้งครอบครอง ภ.บ.ท. 5 ต่อ ป.ป.ช. ประมาณ 170 รายการแล้ว เท่ากับว่าเป็นการบุกรุกป่าอย่างชัดเจนแล้ว อธิบดีกรมป่าไม้ กล่าวว่า น.ส.ปารีณา แจ้งครอบครอง ภ.บ.ท.5 ก็จริง แต่เรายังไม่รู้ขอบเขตที่ดินเลย จะแจ้งความต้องมีหลักฐานก่อน ไม่ต้องรีบขนาดนั้น หากรีบแจ้งความโดยที่ไม่รู้ขอบเขตพื้นที่จะเป็นผลเสียกับทางภาครัฐ เพราะเมื่อเข้าสู่กระบวนการด้านกฎหมายทุกอย่างต้องชัดเจน การแจ้งความดำเนินคดีต้องมีที่มาที่ไป ต้องละเอียดมีเหตุผล ไม่เช่นนั้นจะเป็นจุดอ่อนของคดี ดังนั้นไม่ต้องรีบแจ้งความ ซึ่งการดำเนินคดีกับผู้บุกรุกป่าจะเป็นมาตรฐานเดียวกันทั้งประเทศ.<br/> </p>
    </article>
  </body>
</html>