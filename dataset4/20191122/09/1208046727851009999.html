<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://handbollskanalen.se/tyskland/bundesliga-svensk-malfest-i-torsdagens-matcher/"/>
    <meta property="og:site_name" content="Handbollskanalen"/>
    <meta property="article:published_time" content="2019-11-22T09:12:01+00:00"/>
    <meta property="og:title" content="Bundesliga: Svensk målfest i torsdagens matcher"/>
    <meta property="og:description" content="Det spelades fyra matcher i Bundesliga under torsdagen och i tre av matcherna var det svenska spelare i farten. Totalt 25 mål kom från svenska händer. Om vi börjar med matchen mellan Bergischer och Lemgo så var det en riktig målfest. 35–33 slutade matchen till hemmalagets favör och det var mycket tack vare fina prestationer […]"/>
  </head>
  <body>
    <article>
      <h1>Bundesliga: Svensk målfest i torsdagens matcher</h1>
      <address><time datetime="2019-11-22T09:12:01+00:00">22 Nov 2019, 09:12</time> by <a rel="author" href="https://handbollskanalen.se/author/ola-selby/" target="_blank">Ola Selby</a></address>
      <p>
        <b>Det spelades fyra matcher i Bundesliga under torsdagen och i tre av matcherna var det svenska spelare i farten. Totalt 25 mål kom från svenska händer.</b>
      </p>
      <p>Om vi börjar med matchen mellan Bergischer och Lemgo så var det en riktig målfest. 35–33 slutade matchen till hemmalagets favör och det var mycket tack vare fina prestationer av Linus Arnesson och Max Darj. Den förstnämnde styr lagets offensiv och stod för hela nio assist och dessutom tre mål. Max Darj hade också en fin match med fyra mål på fem avslut.</p>
      <p>I motståndarlaget var Jonathan Carlsbogård som vanligt het. Fyra mål och två assist blev det från den före detta Redbergslid-spelaren. Även Andreas Cederholm hittade målet, tre gånger i hans fall.</p>
      <p>I toppmatchen mellan SC Magdeburg och Füchse Berlin var bortalaget fortfarande utan skadade Mattias Zachrisson. I hemmalaget däremot spelade Albin Lagergren och Daniel Pettersson. Duon kombinerade för åtta mål, där Lagergren stod för sex fullträffar. Men matchen vann Berlin med 29–27.</p>
      <p>SG Flensburg-Handewitt var också igång och det blev en stabil seger med 29–20 borta mot Nordhorn. Inte mycket svenskmål (två från Simon Jeppsson och ett från Jim Gottfridsson), men en ny viktig seger för det regerande mästarlaget.</p>
      <p>Och så kvällens fjärde match, där Johan Sjöstrand var kvar på bänken hela matchen för sitt Melsungen. Nebojsa Simic hade en fin kväll dock och hans 46 i räddningsprocent bidrog stort till varför hemmalaget kunde vinna med 30–17 mot Göppingen.</p>
    </article>
  </body>
</html>