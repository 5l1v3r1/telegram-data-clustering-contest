<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/esteri/grace-uccisa-a-22-anni-da-un-ragazzo-conosciuto-su-tinder-il-padre-era-il-nostro-sole/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T09:54:56+00:00"/>
    <meta property="og:title" content="Grace, uccisa a 22 anni da un ragazzo conosciuto su Tinder. Il padre: “Era il nostro sole”"/>
    <meta property="og:description" content="Grace Millane, una ragazza britannica di 22 anni, è stata uccisa in Nuova Zelanda nel dicembre del 2018 da un uomo di 27 anni che aveva incontrato su Tinder. Al termine di un processo di tre settimane l’imputato è stato dichiarato colpevole. I genitori della giovane inglese: “Era il nostro raggio di sole. Non meritava di essere uccisa in modo così barbaro”."/>
  </head>
  <body>
    <article>
      <h1>Grace, uccisa a 22 anni da un ragazzo conosciuto su Tinder. Il padre: “Era il nostro sole”</h1>
      <h2>Grace Millane, una ragazza britannica di 22 anni, è stata uccisa in Nuova Zelanda nel dicembre del 2018 da un uomo di 27 anni che aveva incontrato su Tinder. Al termine di un processo di tre settimane l’imputato è stato dichiarato colpevole. I genitori della giovane inglese: “Era il nostro raggio di sole. Non meritava di essere uccisa in modo così barbaro”.</h2>
      <address><time datetime="2019-11-22T09:54:56+00:00">22 Nov 2019, 09:54</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>Un giovane di 27 anni è stato dichiarato<b> colpevole dell'omicidio di Grace Millane</b>, una ragazza britannica di 22 anni morta ad Auckland, in Nuova Zelanda, dove si trovava per un viaggio intorno al mondo. Grace è stata uccisa dopo un appuntamento con una <b>persona conosciuta su Tinder</b>. Una giuria di sette donne e cinque uomini ha deciso all'unanimità che l'imputato, che non può essere nominato, ha ucciso Millane nella stanza d'albergo dove erano andati dopo aver trascorso la serata in alcuni bar. Al momento della sentenza i genitori di Grace, David e Gillian Millian, che hanno partecipato al processo di tre settimane a Auckland, sono scoppiati in lacrime. L'imputato, invece, non ha mostrato alcuna emozione mentre il verdetto veniva letto. Sarà condannato a febbraio.</p>
      <p><b>I genitori della vittima: "Le nostre vittime distrutte" –</b> Parlando fuori dal tribunale, David Millane ha affermato che la sentenza "non ridurrà il dolore e la sofferenza che abbiamo dovuto sopportare nell'ultimo anno". <b>“Grace ci è stata tolta nel modo più brutale</b>. Le nostre vite sono state distrutte. Questo sarà con noi per il resto della nostra vita. Grace era una figlia bella, talentuosa e amorevole. Era il nostro raggio di sole. Non meritava di essere uccisa in modo così barbaro”, ha detto ancora il papà della giovane donna, che intanto ha ringraziato le autorità, la polizia e tutti i neozelandesi per la loro gentilezza. "Dobbiamo tornare a casa e cercare di raccogliere i pezzi della nostra vita, giorno per giorno, senza la nostra adorabile ragazza”, ha concluso quindi il padre della vittima.</p>
      <p><b>Grace strangolata e il corpo nascosto in una valigia –</b> Grace era arrivata in Nuova Zelanda nel novembre 2018: aveva preso un anno di pausa dagli studi per viaggiare intorno al mondo. Ha incontrato l’uomo accusato di averla uccisa il primo dicembre dopo averlo conosciuto su Tinder. In seguito è morta in una stanza d’hotel. <b>L’assassino l’ha strangolata</b> e poi ha avrebbe trascorso un’ora, dopo l’omicidio, a guardare video pornografici e a scattare foto al cadavere. Poi si è recato a un appuntamento con un’altra ragazza e infine ha nascosto il corpo della ventiduenne in una valigia e l’ha gettata in una zona boschiva fuori Auckland. Il corpo di Grace è stato trovato nei boschi una settimana dopo che era stata vista l’ultima volta in un hotel, il CityLife, nel centro della città, il 2 dicembre 2018. Durante il processo il ventisettenne<b> si è dichiarato non colpevole dell’omicidio</b>, pur avendo ammesso che Grace è morta nel suo appartamento e di aver nascosto il suo corpo in una valigia e di averla seppellita in un bosco. Il suo avvocato ha dichiarato che la morte è stata causata da un incidente e che la ragazza è morta durante un rapporto consensuale.</p>
    </article>
  </body>
</html>