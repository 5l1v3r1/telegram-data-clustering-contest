<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://odatv.com/tip-dunyasinda-devrim-gibi-olay-22111947.html"/>
    <meta property="og:site_name" content="OdaTV"/>
    <meta property="article:published_time" content="2019-11-22T20:46:00+00:00"/>
    <meta property="og:title" content="Tıp dünyasında devrim gibi olay"/>
    <meta property="og:description" content="ABD'li doktorlar, cerrahlara hayat kurtarıcı ameliyatlarda daha fazla olanak sağlamak için tasarlanan deneylerde, canlı hastaları ilk kez askıya alınmış yaşam durumuna soktu..."/>
  </head>
  <body>
    <article>
      <h1>Tıp dünyasında devrim gibi olay</h1>
      <h2>ABD'li doktorlar, cerrahlara hayat kurtarıcı ameliyatlarda daha fazla olanak sağlamak için tasarlanan deneylerde, canlı hastaları ilk kez askıya alınmış yaşam durumuna soktu...</h2>
      <address>
        <time datetime="2019-11-22T20:46:00+00:00">22 Nov 2019, 20:46</time>
      </address>
      <p>ABD'li doktorlar, cerrahlara hayat kurtarıcı ameliyatlarda daha fazla olanak sağlamak için tasarlanan deneylerde, canlı hastaları ilk kez askıya alınmış yaşam durumuna soktu.</p>
      <p>Kalp yeniden çalıştırılmadan önce kanın iki saat kadar soğuk tuzlu sıvıyla değiştirilmesini de içeren yöntem "en az bir kişi" üzerinde denendi ancak doktorlar uygulamanın tamamen başarıya ulaşıp ulaşmadığını henüz açıklamadı.</p>
      <p>Baltimore'daki Maryland Üniversitesi Tıp Merkezi'nde deneyi yürüten Dr. Samuel Tisherman, New Scientist dergisine yaptığı açıklamada, bir hastayı ilk kez askıya alınmış yaşam haline sokmanın "biraz gerçeküstü" olduğunu söyledi.</p>
      <p>Hastalar deneyde gönüllü olarak yer almıyor, genellikle göğse kurşun isabet etmesi ya da bıçaklanma sonrası oluşan yaralarla hastaneye kritik durumda geldikten sonra bu tedavi uygulanıyor.</p>
      <p>Independent Türkçe’den Harry Cockburn’ün haberine göre ekip, kan nakli ya da göğüs boşluğunun ameliyat için açılması gibi geleneksel yolların hastayı kurtarmada yetersiz kalması halinde söz konusu kişiyi askıya alınmış yaşam durumuna sokarak zaman kazanıyor.</p>
      <p>Bu noktaya kadar hastanın kalp atışı muhtemelen duruyor ve zaten çok fazla kan kaybı yaşanmış oluyor. Acil servis cerrahlarının işlerini yapabilmeleri için yalnızca birkaç dakikaları oluyor ve hastanın hayatta kalma şansı çoğunlukla yüzde 5 civarında görülüyor.</p>
      <p>Hastanın kanı, doğrudan şahdamarına takılan bir boru aracılığıyla pompalanan dondurucu bir tuzlu sıvı yoluyla vücuttan tahliye ediliyor. Bu işlem hayati organları özellikle de beyni ve kalbi hızla soğutuyor.</p>
      <p>Beynin ısısı 10-15 dereceye düştüğünde tuzlu solüsyonun akışı durduruluyor ve cerrahların hayati ameliyatı yapmak için önlerinde iki saate kadar vakitleri oluyor. Bu esnada kalp ve akciğer görevi gören makineler hastayı hayatta tutuyor.</p>
      <p>Daha sonra kan vücuda geri pompalanıyor ve kalp yeniden çalıştırılıyor. Eğer yeterli nabız atışı saptanırsa hasta kalp ve akciğer makinelerinden çıkarılarak toparlanması için yoğun bakım servisine alınıyor.</p>
      <p>Yöntem temel olarak vücut sıcaklığını düşürüp hücrelerin oksijen ihtiyacını azaltmaya dayanıyor. 37 derece civarındaki normal vücut sıcaklığında hücrelerin oksijen ihtiyacı çok yüksek oluyor. Örneğin travmatik bir yaralanma durumunda olduğu gibi panik ve stres, kalp ve kan akışı için daha yüksek talepleri tetikleyebiliyor.</p>
      <p>Fakat vücudun hipotermiye girmesiyle birlikte tüm hücrelerin aktifliği hızla azalıyor ve oksijen ihtiyacı düşüyor.</p>
      <p>
        <b>Odatv.com</b>
      </p>
      <p><a href="https://twitter.com/share?ref_src=twsrc%5Etfw">Tweet<br/></a><br/>45,117 Bu habere tepkiniz: <br/> <br/> </p>
    </article>
  </body>
</html>