<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/22/news/basket_preolimpico_rischio_serbia_croazia_o_lituania_per_l_italia-241668244/"/>
    <meta property="og:site_name" content="Repubblica.it"/>
    <meta property="article:published_time" content="2019-11-22T20:37:00+00:00"/>
    <meta property="og:title" content="Basket, preolimpico: Italia in seconda fascia. Rischio Serbia, Croazia o Lituania per gli azzurri"/>
    <meta property="og:description" content="La Fiba ha reso note le fasce da cui usciranno le 5 squadre che andranno a contendere alla squadra di Sacchetti, che è stata inserita in urna 2 assieme"/>
  </head>
  <body>
    <article>
      <h1>Basket, preolimpico: Italia in seconda fascia. Rischio Serbia, Croazia o Lituania per gli azzurri</h1>
      <h2>La Fiba ha reso note le fasce da cui usciranno le 5 squadre che andranno a contendere alla squadra di Sacchetti, che è stata inserita in urna 2 assieme a Brasile, Polonia e Repubblica Ceca per un posto ai Giochi</h2>
      <address>
        <time datetime="2019-11-22T20:37:00+00:00">22 Nov 2019, 20:37</time>
      </address>
      <p><b>ROMA</b> - Come agli ultimi mondiali, l'Italia potrebbe ritrovare di nuovo Serbia e Portorico nel preolimpico di basket che si disputerà da 23 al 28 giugno 2020. Gli azzurri, infatti, sono stati inseriti dalla Fiba, in base al ranking, in seconda fascia assieme a Brasile, Polonia e Rep. Ceca. In fascia 1 ci sono le 4 formazioni più temibili, visto che ai Giochi andrà solo la vincente di 4 gironi che verranno formati: oltre alla Serbia sono state inserite Lituania, Grecia e Russia. In fascia 3 ci sono Croazia, Turchia, Slovenia e Portorico. La fascia 4 è composta da Canada, Germania, Repubblica Dominicana e Venezuela, la fascia 5 da Nuova Zelanda, Messico, Cina e Corea del Sud, la fascia 6, infine, da Angola, Tunisia, Senegal, Uruguay. Il sorteggio avverrà mercoledì prossimo 27 novembre a Mies (ore 14.00, diretta streaming sul canale YouTube FIBA e sulla pagina Facebook FIBA).</p>
      <h3>A Tokyo vanno solo in 4: Victoria, Spalato, Kaunas e Belgrado le sedi</h3>
      <p>Delle 24 squadre ammesse al torneo, 16 sono quelle che si sono meglio piazzate, per continente, ai Mondiali della scorsa estate. Le altre 8 formazioni (Slovenia, Croazia, Messico, Uruguay, Angola, Senegal, Cina, Corea del Sud) sono state ammesse da Fiba in base al ranking con criterio geografico. Le 6 squadre di ogni raggruppamento verranno divise in 2 gironi da 3. Andranno avanti le prime 2 che si sfideranno in semifinali incrociate. Le due vincenti, poi, disputeranno la finale che vale un posto a Tokyo 2020. L'ideale per gli azzurri sarebbe evitare, oltre alla Serbia, anche Croazia, Lituania e Canada visto che le città che ospiteranno i quattro tornei sono Victoria (Canada), Spalato (Croazia), Kaunas (Lituania) e Belgrado (Serbia). Ai Giochi si sono già qualificate Giappone (Paese ospitante), Spagna, Argentina, Francia, Australia, Usa, Nigeria e Iran.</p>
    </article>
  </body>
</html>