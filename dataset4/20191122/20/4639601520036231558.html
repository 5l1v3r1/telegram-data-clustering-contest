<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/society/kakokairia-erxetai-o-gigantas-giryonis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T20:58:07+00:00"/>
    <meta property="og:title" content="Καιρός : Ερχεται ο… γίγαντας «Γηρυόνης»"/>
    <meta property="og:description" content="Νέο έντονο κύμα κακοκαιρίας από την Κυριακή"/>
  </head>
  <body>
    <article>
      <h1>Καιρός : Ερχεται ο… γίγαντας «Γηρυόνης»</h1>
      <h2>Νέο έντονο κύμα κακοκαιρίας από την Κυριακή</h2>
      <address><time datetime="2019-11-22T20:58:07+00:00">22 Nov 2019, 20:58</time> by <a rel="author">ΤοΒΗΜΑ Team</a></address>
      <p>Μετά τις ισχυρές βροχές και καταιγίδες που εκδηλώθηκαν το τελευταίο διήμερο, ένα νέο έντονο κύμα κακοκαιρίας, ο «Γηρυόνης», αναμένεται να επηρεάσει την Ελλάδα από τις βραδινές ώρες της Κυριακής και από τα δυτικά.</p>
      <p>Την Πέμπτη και την Παρασκευή, καταγράφηκαν πολύ υψηλά επίπεδα βροχής σε όλη την επικράτεια.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Λυγίζει» το γράμμα 7χρονης: «Άγιε Βασίλη θέλω σπίτι και φαΐ»</a>
      </p>
      <figure>
        <img src="https://www.in.gr/wp-content/uploads/2019/11/Rains_Nov_21_22_FINAL-1-600x490.jpg"/>
      </figure>
      <p>Επισημαίνεται ότι 1 χιλιοστό βροχής αντιστοιχεί σε όγκο νερού 1 λίτρου ανά τετραγωνικό μέτρο ή 1 τόνου ανά στρέμμα.</p>
      <p>Από την κακοκαιρία αυτή, σημαντικά προβλήματα προκλήθηκαν στη Δυτική Ελλάδα, καθώς και στη Χαλκιδική και Θάσο.</p>
      <h3>Έρχεται ο «Γηρυόνης»</h3>
      <p>Από το βράδυ της Κυριακής, λοιπόν, έρχεται ο «Γηρυόνης», όπως ονομάστηκε από τη μετεωρολογική υπηρεσία meteo του Εθνικού Αστεροσκοπείου Αθηνών κατά το αρχαίο μυθικό ον.</p>
      <p>Τα κύρια χαρακτηριστικά του θα είναι οι ισχυρές βροχές και καταιγίδες και οι πολύ θυελλώδεις άνεμοι νοτιοανατολικών διευθύνσεων.</p>
      <p>Τη Δευτέρα θα επηρεαστεί το σύνολο της χώρας και την Τρίτη κυρίως τα ανατολικά και νότια τμήματα, ενώ εκτιμάται ότι συνολικά θα πέσουν σημαντικές ποσότητες βροχής, ικανές να δημιουργήσουν κατά τόπους προβλήματα.</p>
      <figure>
        <img src="https://www.in.gr/wp-content/uploads/2019/11/girionis_01-600x432.jpg"/>
      </figure>
      <h4>Ο καιρός του Σαββάτου</h4>
      <p>Το Σάββατο αναμένονται κατά περιόδους αυξημένες νεφώσεις σε ολόκληρη σχεδόν τη χώρα, με λίγες βροχές τοπικού χαρακτήρα, κυρίως στα δυτικά, στα βόρεια και στο Ανατολικό Αιγαίο, καθώς επίσης πιθανές μεμονωμένες καταιγίδες κυρίως πάνω από τη θάλασσα. Τις νυκτερινές και πρώτες πρωινές ώρες, η ορατότητα σε πολλές περιοχές θα είναι περιορισμένη και θα σχηματιστούν τοπικές ομίχλες.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 15, στην Ήπειρο από 7 έως 19 βαθμούς, στην Κεντρική Ελλάδα από 6 έως 18, στη Δυτική και Νότια Ελλάδα από 10 έως 19 βαθμούς, στα υπόλοιπα ηπειρωτικά από 8 έως 20, στα νησιά του Ιονίου από 12 έως 19 βαθμούς, και στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Αιγαίο θα πνέουν από διάφορες διευθύνσεις με εντάσεις έως 4 μποφόρ, ενώ στα βορειότερα πελάγη θα επικρατήσουν ανατολικοί βορειοανατολικοί άνεμοι εντάσεων 4 έως 5 μποφόρ. Στο Ιόνιο οι άνεμοι θα πνέουν νοτιοανατολικοί ασθενείς έως μέτριοι, 3 με 5 μποφόρ, και από τις βραδινές ώρες ισχυροί 6 μποφόρ, με περαιτέρω σημαντική ενίσχυση τη νύχτα προς Κυριακή.</p>
      <p>Στην Αττική αναμένονται κατά περιόδους αυξημένες νεφώσεις με πιθανότητα πρόσκαιρων ασθενών βροχών. Οι άνεμοι θα πνέουν ανατολικοί βορειοανατολικοί με εντάσεις έως 4 μποφόρ. Η θερμοκρασία στην πόλη της Αθήνας θα κυμανθεί από 12 έως 18 βαθμούς.</p>
      <p>Στη Θεσσαλονίκη αναμένονται νεφώσεις με ασθενείς τοπικές βροχές, κυρίως τις πρωινές ώρες. Τη νύκτα και νωρίς το πρωί η ορατότητα θα είναι περιορισμένη. Οι άνεμοι θα πνέουν από ανατολικές διευθύνσεις ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 9 έως 14 βαθμούς.</p>
      <h4>Ποιος ήταν ο Γηρυόνης</h4>
      <p>Στην ελληνική μυθολογία ο Γηρυόνης (από το ρήμα γηρύω = φωνάζω, σκούζω) ήταν ένας τρισώματος ή τρικέφαλος γίγαντας, γιος του Χρυσάωρα ή του θεού Ποσειδώνα και της Καλλιρρόης, κόρης του Ωκεανού</p>
      <p>Ο Γηρυόνης κατοικούσε στη νήσο Ερύθεια, στην ομιχλώδη Δύση, στα πέρατα του Ωκεανού.</p>
      <p>Είχε πλούσια κοπάδια βοδιών, που τα έβοσκε ο Ευρυτίων και ο δικέφαλος σκύλος Όρθρος ή Όρθος, κοντά στο μέρος όπου ο Μενοίτιος έβοσκε τα κοπάδια του Άδη.</p>
      <p>Με διαταγή του Ευρυσθέα ο Ηρακλής ήρθε στην Ερύθεια για να πάρει τα βόδια του Γηρυόνη στον ομώνυμο άθλο του, τον δέκατο κατά σειρά.</p>
      <figure>
        <img src="https://www.in.gr/wp-content/uploads/2019/11/1024px-Heracles_Geryon_Louvre_F55-600x499.jpg"/>
      </figure>
      <p>Ο Ηρακλής σκότωσε τελικά τότε τον Γηρυόνη, κοντά στον ποταμό Ανθεμούντα, όπου συναντήθηκαν και αναμετρήθηκαν.</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>