<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-krym-opanasiuk-ombudsmen/30287326.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T20:53:18+00:00"/>
    <meta property="og:title" content="У Москві визначили, хто буде омбудсменом в анексованому Криму"/>
    <meta property="og:description" content="Уповноважена з прав людини в Росії Тетяна Москалькова погодила призначення колишнього віцепрем’єра російського уряду анексованого Криму Лариси Опанасюк на посаду кримського омбудсмена. «Під час бесі"/>
  </head>
  <body>
    <article>
      <h1>У Москві визначили, хто буде омбудсменом в анексованому Криму</h1>
      <address>
        <time datetime="2019-11-22T20:53:18+00:00">22 Nov 2019, 20:53</time>
      </address>
      <p>Уповноважена з прав людини в Росії Тетяна Москалькова погодила призначення колишнього віцепрем’єра російського уряду анексованого Криму Лариси Опанасюк на посаду кримського омбудсмена.</p>
      <p>«Під час бесіди Тетяна Москалькова і Лариса Опанасюк обговорили правозахисну ситуацію в регіоні, зокрема актуальні питання забезпечення соціальних прав громадян. Особливу увагу учасники зустрічі приділили проблемам у сфері житлово-комунального господарства, а також порушили питання дотримання прав громадян у місцях примусового тримання», – йдеться у повідомленні пресслужби Москалькової.</p>
      <p>Офіційний Київ вважає окупаційними нинішню владу в анексованому Криму і тамтешніх чиновників, які підконтрольні Москві. Українська влада також неодноразово заявляла про порушення прав людини на території анексованого півострова.</p>
      <p>Після російської анексії у Криму почалися масові обшуки у незалежних журналістів, громадських активістів, активістів кримськотатарського національного руху, членів Меджлісу кримськотатарського народу, а також кримських мусульман, підозрюваних у зв’язках із забороненою в Росії організацією «Хізб ут-Тахрір».</p>
      <p>Росія<a href="https://www.radiosvoboda.org/a/news-rosiya-krym-misiya-oon/29997776.html"> відмовляє</a> моніторинговій місії ООН з прав людини в Україні у доступі до Криму.</p>
    </article>
  </body>
</html>