<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gva.be/cnt/dmf20191122_04731135/westerlo-bijt-opnieuw-in-het-zand-tegen-rivaal-oh-leuven-uitgerekend-door-ex-kemphaan-schuermans"/>
    <meta property="og:site_name" content="Gazet van Antwerpen"/>
    <meta property="article:published_time" content="2019-11-22T20:26:00+00:00"/>
    <meta property="og:title" content="Westerlo bijt opnieuw in het zand tegen rivaal OH Leuven, uitgerekend door ex-Kemphaan Schuermans"/>
    <meta property="og:description" content="Westerlo verloor opnieuw een topper. Tegen OH Leuven, de winnaar van de eerste periode, kwam het team van Bob Peeters wel op voorsprong. Maar nog voor de r..."/>
  </head>
  <body>
    <article>
      <h1>Westerlo bijt opnieuw in het zand tegen rivaal OH Leuven, uitgerekend door ex-Kemphaan Schuermans</h1>
      <address>
        <time datetime="2019-11-22T20:26:00+00:00">22 Nov 2019, 20:26</time>
      </address>
      <p>
        <b>Westerlo verloor opnieuw een topper. Tegen OH Leuven, de winnaar van de eerste periode, kwam het team van Bob Peeters wel op voorsprong. Maar nog voor de rust hadden de bezoekers die scheve situatie volledig omgebogen. Uitgerekend Kenneth Schuermans bezorgde zijn ex-club een geweldige opdoffer.</b>
      </p>
      <p>De Westerlo-supporters zagen aanvoerder Maxime Biset voor het eerst dit seizoen niet aan het werk in het Kuipje. De 33-jarige centrale verdediger liep donderdag op training een contractuur op. Oplapwerk mocht niet meer baten en Biset werd, net zoals op speeldag veertien tegen Union, vervangen door Souleymane Kone. Christophe Janssens nam op de linksbackpositie de plaats in van de geschorste Bryan Van Den Bogaert. Koen Van Langendonck was onder de lat de vervanger van de onfortuinlijke Berke Özer. Bij de bezoekers uit Leuven slechts één wijziging in vergelijking met de 0-3-nederlaag tegen Beerschot. Yannick Aguemon verving de geblesseerde Sascha Kotysch.</p>
      <p>In de achtste minuut was het meteen schrikken voor Westerlo. Maarten Maertens devieerde de bal tegen de onderkant van de lat en in de rebound hield Koen Van Langendonck Thomas Henry van de openingstreffer. Het doelpunt viel twee minuten later aan de overkant. Kone liet een voorzet van Lukas Van Eenoo slim lopen en Christian Brüls schoot raak.</p>
      <p>OH Leuven reageerde via een poging van Aguemon in het zijnet en een poging van Henry die knap gered werd door Van Langendonck. Een schot van Gilles Dewaele, dat te weinig buskruit bevatte, en een rechtstreekse vrije trap van Brüls konden Laurent Henkinet niet verrassen. Uit het niets haalde Xavier Mercier, de Franse draaischijf bij OHL, plots randje zestien meter uit en de gelijkmaker stond op het bord. De bezoekers gingen door op hun elan en Van Langendonck redde de deviatie van Henry. Kader Keita testte de vuisten van Henkinet. Vier minuten voor de rust sloeg het team van trainer Vincent Euvrard opnieuw genadeloos toe. Kamal Sowah trapte een hoekschop van op rechts en Kenneth Schuermans kopte tegen zijn ex-club aan de eerste paal raak.</p>
      <p>Bob Peeters greep tijdens de rust meteen in. Janssens bleef in de kleedkamer en Christoffer Remmer mocht in de tweede helft opdraven. Net zoals de eerste helft zette Brüls met een rechtstreekse vrije trap Henkinet aan het werk. Nog voor het uur voerde Peeters een tweede wissel door. Een bleke Stephen Buyl werd afgelost door Guillaume De Schryver. Westerlo kreeg de motor maar niet aan de gang. Vooral Kurt Abrahams had het tegen de Leuvenaars opnieuw niet onder de markt. Ook achter den Dreef - een maand geleden - bleven de creatieve impulsen van de vinnige Zuid-Afrikaanse middenvelder achterwege en toen beet Westerlo met 2-1 in het zand.</p>
      <p>De tijd begon te nijpen voor de Kemphanen. Maar het frivole voetbal van vorige week tegen Roeselare kwam er te veel weinig uit. Te veel misverstanden en vooral in de eerste twintig minuten na de pauze te weinig gevaar in de zone van de waarheid. Een kwartier voor het einde ging een schot van Van Eenoo voorlangs. Igor Vetokele trapte één minuut later oog in oog met Henkinet dé kans op de Leuvense doelman. Aan de overkant kopte Henry een hoekschop over. In de 80ste minuut zoefde een afstandsschot van Keita naast. Van Langendonck tilde een vrije trap van Sowah over zijn doel. Met jeugdinternational Kyan Vaesen gooide de T1 van Westerlo zijn laatste troefkaart op tafel. Een alles-of-niets-schot van Brüls ging in de slotfase rakelings over. Westerlo kon geen verlengstuk breien aan de 3-5-spektakeloverwinning op het veld van Roeselare.</p>
      <p><b>WESTERLO</b>: Van Langendonck, Dewaele, Soumah, Kone, Janssens, Abrahams, Keita, Van Eenoo, Brüls, Buyl, Vetokele</p>
      <p><b>LEUVEN</b>: Henkinet, Duplus, Ngawa, Schuermans, Tshimanga, Sowah, Mercier, Van Hyfte, Maertens, Agyemon, Henry</p>
      <p><b>VERVANGINGEN</b>: 46’ Janssens door Remmer, 59’ Buyl door De Schryver, 85’ Van Eenoo door Vaesen, 86’ Mercier door Mbombo, 86’ Sowah door Kehli</p>
      <p><b>DOELPUNTEN</b>: 10’ Brüls 1-0, 28’ Mercier 1-1, 41’ Schuermans 1-2</p>
      <p><b>GELE </b><b>KAARTEN</b>: geen</p>
      <p><b>SCHEIDSRECHTER</b>: Vergoote</p>
      <figure>
        <img src="https://static.gva.be/Assets/Images_Upload/2019/11/22/da1ce9c8-0d6c-11ea-9005-c5feac6d461c_web_scale_0.0718391_0.0718391__.jpg?maxheight=513&amp;maxwidth=767&amp;scale=both"/>
        <figcaption>
          <cite>Foto: BELGA</cite>
        </figcaption>
      </figure>
      <figure>
        <img src="https://static.gva.be/Assets/Images_Upload/2019/11/22/a8b66d14-0d6c-11ea-9005-c5feac6d461c_web_scale_0.0718391_0.0718391__.jpg?maxheight=513&amp;maxwidth=767&amp;scale=both"/>
        <figcaption>
          <cite>Foto: BELGA</cite>
        </figcaption>
      </figure>
      <figure>
        <img src="https://static.gva.be/Assets/Images_Upload/2019/11/22/cb6b6df0-0d6c-11ea-9005-c5feac6d461c_web_scale_0.0718391_0.0718391__.jpg?maxheight=513&amp;maxwidth=767&amp;scale=both"/>
        <figcaption>
          <cite>Foto: BELGA</cite>
        </figcaption>
      </figure>
      <figure>
        <img src="https://static.gva.be/Assets/Images_Upload/2019/11/22/ba9dbb0e-0d6c-11ea-9005-c5feac6d461c_web_scale_0.0718391_0.0718391__.jpg?maxheight=513&amp;maxwidth=767&amp;scale=both"/>
        <figcaption>
          <cite>Foto: BELGA</cite>
        </figcaption>
      </figure>
    </article>
  </body>
</html>