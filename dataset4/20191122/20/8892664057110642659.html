<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/aktualis/kulfold/tobb-milliot-ajanlott-fel-a-fox-volt-musorvezetoje-egy-sajtoszabadsagot-vedo/7dvrefh"/>
    <meta property="og:site_name" content="Blikk.hu"/>
    <meta property="article:published_time" content="2019-11-22T20:00:00+00:00"/>
    <meta property="og:title" content="Döbbenetes összeg: több milliót ajánlott fel a Fox volt műsorvezetője egy sajtószabadságot védő szervezetnek"/>
    <meta property="og:description" content="Az amerikai Fox televízió volt műsorvezetője, Shepard Smith félmillió dollárt ajánlott fel egy, a sajtószabadságot védelmező szervezetnek – jelentette pénteken a The New York Times című lap."/>
  </head>
  <body>
    <article>
      <h1>Döbbenetes összeg: több milliót ajánlott fel a Fox volt műsorvezetője egy sajtószabadságot védő szervezetnek</h1>
      <address><time datetime="2019-11-22T20:00:00+00:00">22 Nov 2019, 20:00</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>
            <b>Az amerikai Fox televízió volt műsorvezetője, Shepard Smith félmillió dollárt ajánlott fel egy, a sajtószabadságot védelmező szervezetnek – jelentette pénteken a The New York Times című lap.</b>
          </b>
        </i>
      </p>
      <p>Smith, aki múlt hónapban távozott a Fox televíziótól, a Bizottság az Újságírók Szabadságáért nevű, a sajtószabadság elősegítését támogató szervezet csütörtök esti, New York-i díszvacsoráján jelentette be döntését. A gálaesten, amelyet korábban Nemzetközi Sajtószabadság Díj-estjének neveztek, a kormányzati nyomásgyakorlás ellen harcoló pakisztáni, brazil, indiai, nicaraguai és tanzániai újságírókat tüntettek ki.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p>A félmillió dolláros adomány bejelentésekor Shepard Smith hangsúlyozta: <i>„a sajtó megfélemlítése és megalázása ma globális jelenség. Nem is kell messzire mennünk ennek bizonyítékaiért”</i>. Hozzáfűzte: <b>valamikor az újságírók azt hitték, az internet forradalma felszabadítja őket, de ez nem így lett. </b>Nem említve az amerikai elnök nevét, a volt műsorvezető úgy fogalmazott: <i>„az autokraták megtanulták, hogyan használják ugyanezeket az internetes eszközöket a hatalmuk megerősítésére. Híreknek álcázott szeméttel és hazugságokkal árasztják el az információ világát”.</i></p>
      <p>
        <b>A jelenlegi kormányzattal szemben kritikus újságírót Donald Trump elnök korábban rendszeresen élesen, sokak szerint sértő módon bírálta, s nem egyszer a saját kollégái élő adásban tették őt gúny tárgyává.</b>
      </p>
      <p>Smith a gálaesten a szólásszabadság érdekében összefogásra buzdította a médiamunkásokat. „A sajtószabadság nem egyetlen politikai csoport vagy politikai párt védett területe” – szögezte le.</p>
      <p>(MTI)</p>
    </article>
  </body>
</html>