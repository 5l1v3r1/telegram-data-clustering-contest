<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thepressroom.gr/ellada/neo-entono-kyma-kakokairias-o-giryonis-tha-ktypisei-brady-tis-kyriakis-2411"/>
    <meta property="og:site_name" content="The Pressroom"/>
    <meta property="article:published_time" content="2019-11-22T20:49:06+00:00"/>
    <meta property="og:title" content="Το νέο έντονο κύμα κακοκαιρίας, ο «Γηρυόνης», θα κτυπήσει το βράδυ της Κυριακής 24/11"/>
    <meta property="og:description" content="Καιρός: Ένα νέο έντονο κύμα κακοκαιρίας, ο «Γηρυόνης», με κύρια χαρακτηριστικά τις ισχυρές βροχές και καταιγίδες και τους πολύ θυελλώδεις ανέμους νοτιοανατολικών διευθύνσεων, αναμένεται να πλήξει τη χώρα από τις βραδινές ώρες της Κυριακής και από τα δυτικά.  Σύμφωνα με τα τα διαθέσιμα προγνωστικά στοιχεία της ΕΜΥ τη Δευτέρα 25/11 θα επηρεαστεί το σύνολο της χώρας και την Τρίτη 26/11 κυρίως τα ανατολικά και νότια τμήματα, ενώ συνολικά θα πέσουν σημαντικές ποσότητες βροχής ικανές να δημιουργήσουν κατά τόπους σοβαρά προβλήματα. "/>
  </head>
  <body>
    <article>
      <h1>Το νέο έντονο κύμα κακοκαιρίας, ο «Γηρυόνης», θα κτυπήσει το βράδυ της Κυριακής 24/11</h1>
      <address>
        <time datetime="2019-11-22T20:49:06+00:00">22 Nov 2019, 20:49</time>
      </address>
      <p>
        <b><a href="https://www.thepressroom.gr/tags/kairos">Καιρός</a>: Ένα νέο έντονο κύμα <a href="https://www.thepressroom.gr/tags/kakokairia">κακοκαιρίας</a>, ο <a href="https://www.thepressroom.gr/tags/giryonis">«Γηρυόνης»</a>, με κύρια χαρακτηριστικά τις ισχυρές <a href="https://www.thepressroom.gr/tags/broches">βροχές</a> και <a href="https://www.thepressroom.gr/tags/kataigides">καταιγίδες</a> και τους πολύ θυελλώδεις <a href="https://www.thepressroom.gr/tags/anemoi">ανέμους</a> νοτιοανατολικών διευθύνσεων, αναμένεται να πλήξει τη χώρα από τις βραδινές ώρες της Κυριακής και από τα δυτικά. </b>
      </p>
      <p>Σύμφωνα με τα τα διαθέσιμα προγνωστικά στοιχεία της <a href="https://www.thepressroom.gr/tags/emy"><b>ΕΜΥ </b></a>τη Δευτέρα 25/11 θα επηρεαστεί το σύνολο της χώρας και την Τρίτη 26/11 κυρίως τα ανατολικά και νότια τμήματα, ενώ συνολικά θα πέσουν σημαντικές ποσότητες βροχής ικανές να δημιουργήσουν κατά τόπους σοβαρά προβλήματα. </p>
      <h3>
        <u>Διαβάστε ακόμα: <a href="https://www.thepressroom.gr/ellada/poios-itan-o-giryonis-sti-mythologia-poy-edose-onoma-toy-sto-neo-kyma-kakokairias">Ποιος ήταν ο Γηρυόνης στη Μυθολογία που έδωσε το όνομά του στο νέο κύμα κακοκαιρίας</a></u>
      </h3>
      <p>Στο χάρτη που ακολουθεί απεικονίζεται το βαρομετρικό χαμηλό που θα προξενήσει την <b>κακοκαιρία "Γηρυόνης"</b> καθώς θα προσεγγίζει τη χώρα μας τη νύχτα της Κυριακής 24/11:</p>
      <figure>
        <img src="https://www.thepressroom.gr/sites/default/files/inline-images/girionis_01.png"/>
      </figure>
      <h4>Τι καιρό θα κάνει αύριο Σάββατο 23/11</h4>
      <p>Κατά περιόδους αυξημένες νεφώσεις σε ολόκληρη σχεδόν τη χώρα, με λίγες βροχές τοπικού χαρακτήρα κυρίως στα δυτικά, στα βόρεια και στο Ανατολικό Αιγαίο και πιθανόν μεμονωμένες καταιγίδες κυρίως πάνω από τη θάλασσα, περιμένουμε το Σάββατο 23 Νοεμβρίου 2019. Τις νυκτερινές και πρώτες πρωινές ώρες η ορατότητα σε πολλές περιοχές θα είναι περιορισμένη και θα σχηματιστούν τοπικές ομίχλες.</p>
      <p><a href="https://www.thepressroom.gr/tags/thermokrasia"><b>Η θερμοκρασία</b></a> θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 15, στην Ήπειρο από 7 έως 19 βαθμούς, στην Κεντρική Ελλάδα από 6 έως 18, στη Δυτική και Νότια Ελλάδα από 10 έως 19 βαθμούς, στα υπόλοιπα ηπειρωτικά από 8 έως 20, στα νησιά του Ιονίου από 12 έως 19 βαθμούς, και στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p><a href="https://www.thepressroom.gr/tags/anemoi"><b>Οι άνεμοι</b></a> στο Αιγαίο θα πνέουν από διάφορες διευθύνσεις με εντάσεις έως 4 μποφόρ, ενώ στα βορειότερα πελάγη θα επικρατήσουν ανατολικοί βορειοανατολικοί άνεμοι εντάσεων 4 έως 5 μποφόρ. Στο Ιόνιο οι άνεμοι θα πνέουν νοτιοανατολικοί ασθενείς έως μέτριοι, 3 με 5 μποφόρ και από τις βραδινές ώρες ισχυροί 6 μποφόρ με περαιτέρω σημαντική ενίσχυση τη νύχτα προς Κυριακή.</p>
      <p><b>Στην Αττική </b>περιμένουμε κατά περιόδους αυξημένες νεφώσεις με πιθανότητα πρόσκαιρων ασθενών βροχών. Τις νυκτερινές και πρώτες πρωινές ώρες η ορατότητα θα είναι περιορισμένη Οι άνεμοι θα πνέουν ανατολικοί βορειοανατολικοί με εντάσεις έως 4 μποφόρ. Η θερμοκρασία θα κυμανθεί στην πόλη της Αθήνας από 12 έως 18 βαθμούς.</p>
      <p><b>Στη Θεσσαλονίκη</b> περιμένουμε νεφώσεις με ασθενείς τοπικές βροχές κυρίως τις πρωινές ώρες. Τη νύκτα και νωρίς το πρωί η ορατότητα θα είναι περιορισμένη. Οι άνεμοι θα πνέουν από ανατολικές διευθύνσεις ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 9 έως 14 βαθμούς.</p>
    </article>
  </body>
</html>