<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837320-moratoriy-na-vidachu-spirtovikh-litsenziy-zakhistit-zavodi-ukrspirtu-vid-zanepadu-ekspert"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T20:02:00+00:00"/>
    <meta property="og:title" content="Мораторій на видачу &quot;спиртових&quot; ліцензій захистить заводи Укрспирту від занепаду - експерт"/>
    <meta property="og:description" content="КИЇВ. 22 листопада. УНН. Демонополізація спиртової галузі країни має відбуватися поетапно. Таку думку у коментарі УНН висловив експерт ринку Ігор Товкач …"/>
  </head>
  <body>
    <article>
      <h1>Мораторій на видачу "спиртових" ліцензій захистить заводи Укрспирту від занепаду - експерт</h1>
      <address><time datetime="2019-11-22T20:02:00+00:00">22 Nov 2019, 20:02</time> by <a rel="author">Ірина Макаренко</a></address>
      <p><b>КИЇВ. 22 листопада. УНН.</b> Демонополізація спиртової галузі країни має відбуватися поетапно. Таку думку у коментарі <b>УНН</b> висловив експерт ринку Ігор Товкач, коментуючи президентський законопроект (№2300) про демонополізацію спиртової галузі.</p>
      <p>Перш за все, треба встановити дворічний мораторій на видачу ліцензій на виробництво спирту у "приватні руки", каже він.</p>
      <p>"Саме на видачу ліцензій приватним компаніям, а не мораторій на будівництво, як заявив депутат Шевченко при розгляді новели в сесійній залі. Поясню чому.</p>
      <p>Будівництво спиртового заводу коштує близько 5 млн дол. Це не так багато. Для порівняння, будівництво сучасного пивзаводу середньої потужності обійдеться удесятеро дорожче. Тож допоки діятиме дворічний мораторій на видачу ліцензій - у приватних компаній буде достатньо часу, щоб залучити інвестиції, побудувати власний завод і отримати ліцензію на виробництво. Або ж вони зможуть піти іншим шляхом - придбати існуючі потужності ДП "Укрспирт" на конкурентних умовах, модернізувати їх, отримати дозвіл і одразу ж розпочати виробляти продукт.</p>
      <p>Таким чином, гравці ринку матимуть право вибору і одночасно підвищиться інвестиційна привабливість державних підприємств", - пояснив він.</p>
      <p>Експерт висловив сподівання, що профільний комітет ВР внесе таку поправку до другого читання законопроекту.</p>
      <p>"Таким чином нардепи, з одного боку, відкриють шлях для інвесторів. А з іншого - збережуть спиртову галузь та державні підприємства від занепаду", - підкреслив він.</p>
      <p>Нагадаємо, у жовтні Президент Володимир Зеленський зареєстрував у ВР законопроект про демонополізацію спиртової галузі. Ініціатива <a href="https://www.unn.com.ua/uk/news/1836384-spirtoviy-zakon-prezidenta-vbye-derzhavne-pidpriyemstvo-ukrspirt-ekspert">лобіює інтереси горілчаних компаній</a> і “вбиває” ДП “Укрспирт”, кажуть експерти.</p>
      <p>Попри відсутність економічних розрахунків, зауваження Головного науково-експертного управління ВР та двох висновків Комітетів, зокрема бюджетного, Комітет ВР з питань розвитку економіки (головний) виніс законопроект в зал для голосування, де його прийняли у першому читанні.</p>
      <p>Щоправда, рішення головного Комітету було прийнято під гарантію зустрічі з Президентом та підготовки грунтовних змін до законопроекту. Зустріч мала відбутися 19 листопада та була перенесена.</p>
      <p>Серед головних пропозицій змін до законопроекту – проводити демонополізацію спиртової галузі після приватизації ДП “Укрспирт”, аби не перетворити державні заводи на металобрухт і не лишити на вулиці співробітників державної компанії. </p>
    </article>
  </body>
</html>