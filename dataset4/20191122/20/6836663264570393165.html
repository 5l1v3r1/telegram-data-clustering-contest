<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.e15.cz/byznys/obchod-a-sluzby/ikonicka-prehlidka-victoria-s-secret-letos-nebude-klesa-ji-sledovanost-a-pradlo-se-neprodava-1364471"/>
    <meta property="og:site_name" content="E15.cz"/>
    <meta property="article:published_time" content="2019-11-22T20:35:00+00:00"/>
    <meta property="og:title" content="Ikonická přehlídka Victoria's Secret letos nebude. Klesá jí sledovanost a prádlo se neprodává"/>
    <meta property="og:description" content="Americký výrobce spodního prádla Victoria´s Secret zrušil svoji každoroční módní přehlídku. Stalo se tak kvůli klesající sledovanosti a kritice, kterou tato show vyvolávala. Prestižní přehlídka se pravidelně konala téměř 25 let."/>
  </head>
  <body>
    <article>
      <h1>Ikonická přehlídka Victoria's Secret letos nebude. Klesá jí sledovanost a prádlo se neprodává</h1>
      <address><time datetime="2019-11-22T20:35:00+00:00">22 Nov 2019, 20:35</time> by <a rel="author">ČTK</a></address>
      <p>
        <b>Americký výrobce spodního prádla Victoria´s Secret zrušil svoji každoroční módní přehlídku. Stalo se tak kvůli klesající sledovanosti a kritice, kterou tato show vyvolávala. Prestižní přehlídka se pravidelně konala téměř 25 let.</b>
      </p>
      <p>Společnost L Brands, pod níž Victoria´s Secret spadá, ve čtvrtek uvedla, že musí pracovat na "vývoji" své marketingové strategie a hledat další způsoby, jak komunikovat se zákazníky.</p>
      <p>Přehlídku, na níž vystupovaly nejžádanější topmodelky světa, firma Victoria´s Secret pořádala od roku 1995 a svého času byla považovaná za jednu z významných událostí v módní a zábavní branži. Miliony lidí každý rok sledovaly často rafinované kreace, které předváděly ženy s dokonalou postavou. Mezi "andílky" Victoria´s Secret, jak se modelkám společnosti říká, patřila například Karolína Kurková, Gisele Bündchenová, Daniela Peštová nebo Heidi Klumová.</p>
      <related>
        <a href="https://www.e15.cz/byznys/obchod-a-sluzby/sef-h-m-persson-nasledovani-grety-thunbergove-muze-prinest-socialni-katastrofu-1363716"/>
      </related>
      <p>Nicméně loni sledovanost přehlídky klesla na dosud nejnižší úroveň a její pořadatelé se setkali s kritikou, že je sexistická, zastaralá a jednotvárná.</p>
      <p>Vášnivou odezvu loni vyvolal také výrok tehdejšího šéfa marketingu Victoria´s Secret Eda Razeka, který v rozhovoru pro módní časopis Vogue naznačil, že na přehlídkách spodního prádla firmy by neměly vystupovat transsexuální modelky. Později se omluvil a začátkem letošního roku ze svého postu odešel.</p>
      <related>
        <a href="https://www.e15.cz/tema/jak-si-uzit-design/navrhari-vyvinuli-tricko-diky-kteremu-si-mohou-uzit-hudbu-i-neslysici-1363261"/>
      </related>
      <p>Pověst společnosti L Brands také pokazila skutečnost, že její zakladatel, miliardář Les Wexner patřil mezi přátele finančníka Jeffreyho Epsteina. Ten v srpnu spáchal sebevraždu ve vězení, kde čekal na soudní proces kvůli podezření ze zneužívání mladistvých dívek. Wexner Epsteina zaměstnával coby poradce, v roce 2007 s ním ale přerušil kontakty. Letos v září Wexner přiznal, že "se stydí" za to, že Epsteinovi důvěřoval, připomíná americká televize CNN.</p>
      <p>Společnost L Brands tento týden oznámila, že ve třetím čtvrtletí zaznamenala čistou ztrátu ve výši 252 milionů dolarů (5,8 miliardy korun), k čemuž podle BBC přispěl i slabý prodej spodního prádla Victoria´s Secret.</p>
      <related>
        <a href="https://www.e15.cz/byznys/obchod-a-sluzby/zoot-dokoncil-reorganizacni-plan-drzitele-dluhopisu-maji-dostat-zpet-desetinu-1363799"/>
      </related>
      <related>
        <h4>Související články</h4>
        <a href="https://www.e15.cz/rozhovory/moda-je-odrazem-doby-ta-soucasna-je-chaoticka-a-nemoralni-rika-navrharka-libena-rochova-1361922"/>
        <a href="https://www.e15.cz/byznys/obchod-a-sluzby/e-shopy-s-oblecenim-rozpoutaly-bitvu-o-trh-1359343"/>
        <a href="https://www.e15.cz/byznys/obchod-a-sluzby/primark-otevre-obchod-v-praze-1356678"/>
        <a href="https://www.e15.cz/magazin/novou-kampan-blazek-podzim-zima-2019-nafotil-znovu-robert-vano-tentokrat-v-holandsku-1362482"/>
        <a href="https://www.e15.cz/zahranicni/moskva-si-pripomina-konec-valky-historickou-i-moderni-technikou-podivejte-se-1358729"/>
      </related>
    </article>
  </body>
</html>