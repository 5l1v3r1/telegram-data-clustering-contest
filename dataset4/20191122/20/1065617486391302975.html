<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/totti-non-tornerei-alla-roma-zaniolo-vede-giallorosso-andare-in-premier-non-sarebbe-da-me/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-22T20:45:47+00:00"/>
    <meta property="og:title" content="Totti: “Non tornerei alla Roma”. Zaniolo vede giallorosso: “Andare in Premier non sarebbe da me”"/>
    <meta property="og:description" content="L'ex capitano romanista si è espresso anche sul possibile futuro del numero 22:"/>
  </head>
  <body>
    <article>
      <h1>Totti: “Non tornerei alla Roma”. Zaniolo vede giallorosso: “Andare in Premier non sarebbe da me”</h1>
      <h2>L’ex capitano romanista si è espresso anche sul possibile futuro del numero 22: “Secondo me non resterà. Per il suo bene non lo paragonate a me”.</h2>
      <address><time datetime="2019-11-22T20:45:47+00:00">22 Nov 2019, 20:45</time> by <a rel="author" href="https://www.forzaroma.info/author/redazioneforzaroma/" target="_blank">Redazione</a></address>
      <p><b>Riparte il campionato</b> e Fonseca può tornare a sorridere: l’infermeria, infatti, si sta pian piano svuotando. Per il match contro il Brescia torneranno a disposizione Pellegrini e Mkhitaryan, assenti entrambi dalla trasferta di Lecce del 29 settembre. <a href="https://www.forzaroma.info/news-as-roma/spinazzola-smaltito-affaticamento-al-flessore-torna-con-il-brescia/">E’ tornato ad allenarsi in gruppo <b>Leonardo Spinazzola</b></a><b>,</b> che sarà arruolabile per la<a href="https://www.forzaroma.info/news-as-roma/roma-brescia-probabili-formazioni-e-dove-vederla-in-tv-e-streaming/"> sfida di domenica all’Olimpico</a>. In vista della tredicesima giornata di Serie A il <b>tecnico portoghese, domani alle 13.30, </b>risponderà a Trigoria alle domande dei giornalisti <a href="https://www.forzaroma.info/news-as-roma/trigoria-domani-alle-13-30-la-conferenza-di-fonseca/">nella consueta conferenza stampa di vigilia</a>. La Roma ha voluto <a href="https://www.forzaroma.info/news-as-roma/roma-tanti-auguri-smalling-video/">augurare tramite un video pubblicato sul proprio profilo Twitter, un buon compleanno a Chris Smalling</a>. Il <b>centrale inglese</b>, autore di 8 presenze e un gol da inizio stagione, compie quest’oggi 30 anni.</p>
      <p><b>TOTTI E ZANIOLO –</b> Ospiti d’onore nel programma <i>“Food Sport”</i> di Radio Radio. Erano infatti presenti <b>due dei protagonisti della vittoria dell’Italia nel Mondiale del 2006</b>: Francesco Totti e <a href="https://www.forzaroma.info/news-as-roma/lippi-in-passato-fui-vicino-alla-roma-zaniolo-e-un-talento-ma-non-credo-possa-arrivare-a-totti/">Marcello Lippi</a>. Numerosi i temi affrontati, dalla Roma fino a quella avventura azzurra in Germania, passando per <b>Zaniolo e Dan Friedkin</b>. <a href="https://www.forzaroma.info/news-as-roma/totti-se-mi-chiedessero-di-tornare-alla-roma-direi-di-no-rispetto-la-mia-decisione/">Ecco alcune parole dell’ex numero 10 giallorosso</a>: <i>“Se mi chiedessero di tornare alla Roma direi di no. Zaniolo? Spero resti, ma non ci credo. Nessuno deve dire che ho messo Totti davanti alla Roma. Mi auguro che i tifosi giallorossi, me compreso, possano tornare ad alti livelli con un presidente che possa mettere tanti di quei soldi che possa vincere tutto a partire dalla Champions League”</i>. Protagonista di una lunga intervista anche Nicolò <b>Zaniolo</b>, <a href="https://www.forzaroma.info/news-as-roma/zaniolo-sul-futuro-in-premier-non-sarebbe-da-me-bacero-la-maglia-della-roma-a-ogni-gol/">che parla di un suo possibile futuro in Premier League</a>: <i>“Sarebbe facile dire di sì, ma non sarebbe da me. Ho baciato la maglia della Roma e voglio farlo ogni volta che segnerò. Vorrei che i tifosi giallorossi sapessero quanto li amo e quanto apprezzo quando urlano il mio nome”</i>.</p>
      <p><b>BRESCIA –</b> La quiete dopo la tempesta, almeno monentanea. <a href="https://www.forzaroma.info/news-as-roma/brescia-allenamento-in-vista-della-roma-balotelli-in-campo/">Alle ore 15 il Brescia è tornato ad allenarsi in vista della sfida contro la Roma</a> all’Olimpico e <b>Mario Balotelli</b> era regolarmente in campo. Il numero 45 delle Rondinelle è stato ieri allontanato dall’allenamento dal tecnico Grosso, abbandonando in seguito il centro sportivo mentre la seduta era ancora in corso. Oggi era presente anche <b>il presidente del Brescia Cellino</b>, <a href="https://www.forzaroma.info/news-as-roma/brescia-caos-balotelli-faccia-a-faccia-con-il-presidente-cellino-rischio-esclusione-contro-la-roma/">che ha avuto proprio con il suo attaccante un colloquio di alcuni minuti</a>. A proposito di centravanti che hanno vestito la maglia del Brescia, questa mattina <b>Dario Hubner</b>, ora allenatore, <a href="https://www.forzaroma.info/news-as-roma/hubner-troppi-stranieri-in-attacco-zaniolo-ha-bisogno-di-tempo-per-crescere/">ha rilasciato alcune dichiarazioni</a>: <i>“Il gioco di Fonseca è spregiudicato. A Zaniolo deve essere dato il tempo di crescere. Facciamo divertire i giovani”.</i></p>
      <p><b>QUESTIONI SOCIETARIE –</b> In questi giorni sono sempre più insistenti le voci che vedrebbero <b>Dan Friedkin</b> entrare nella società giallorossa come azionista di maggioranza. Il magnate americano <a href="https://www.forzaroma.info/rassegna-stampa/la-gazzetta-dello-sport/friedkin-torna-a-dicembre-vuole-chiudere-per-natale/">dovrebbe essere a Roma a dicembre per dare l’assalto definitivo al club di Pallotta</a>. Le notizie dell’avvio della trattativa per la cessione della società, confermate dalla stessa <b>AS Roma</b> con un comunicato ufficiale, hanno portato negli ultimi due giorni ad un rialzo significativo delle azioni societarie. Oggi c’è stato il primo <b>calo</b>: alle ore 12 c’è stata <a href="https://www.forzaroma.info/news-as-roma/borsa-apertura-negativa-del-492-per-il-titolo-as-roma/">un’apertura negativa per la borsa che ha registrato un -4,92%</a>. I vertici dirigenziali della società continuano, comunque, a lavorare per rafforzare la Roma sotto il punto di vista economico: è stato comunicato il<a href="https://www.forzaroma.info/news-as-roma/roma-rinnovata-la-partnership-con-peroni/"> prolungamento del rapporto tra il club e la Peroni</a>, il cui <b>marchio sarà presente all’interno della Magica Land</b> dalla prossima gara di Serie A.</p>
      <p>Matteo Falanesca</p>
    </article>
  </body>
</html>