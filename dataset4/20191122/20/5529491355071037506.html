<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/cronaca-italia/maltempo-allerta-rossa-genova-chiuse-scuole-3120548/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-22T20:36:27+00:00"/>
    <meta property="og:title" content="Liguria, allerta rossa per il maltempo: a Genova chiuse scuole, musei, cimiteri, parchi…"/>
    <meta property="og:description" content="GENOVA  –  E’ allerta rossa a Genova: fino a 300 millimetri di pioggia potrebbero abbattersi sulla città e in gran parte della Liguria nelle prossime ore. La pioggia non sarà l’unico evento meteo a preoccupare, perché sarà accompagnata da una mareggiata con onde alte fino a 6 metri e venti di scirocco fino a 100 chilometri orari. Su Genova è atteso un ‘materasso d’acqua’ di 10 centimetri, una criticità idrogeologica su un territorio già intriso d’acqua a causa di giorni continua di pioggia. E i primi effetti si sono già manifestati. Frane, smottamenti, strade chiuse e famiglie sfollate evacuate. Sabato 23 novembre la città è ‘chiusa per maltempo’. Scuole e musei chiusi, così come cimiteri, parchi e giardini. Sospese le manifestazioni all’aperto e i mercati rionali. Chiuse le mostre a Palazzo Ducale dedicate agli Anni Venti in Italia, a Hitchcock e Banksy. Chiusi molti sottopassi, metropolitana a servizio ridotto.Maltempo: allagamenti a Genova, Murazzi chiusi a Torino, frane in LombardiaMilano, violenza vicino…"/>
  </head>
  <body>
    <article>
      <h1>Liguria, allerta rossa per il maltempo: a Genova chiuse scuole, musei, cimiteri, parchi…</h1>
      <address><time datetime="2019-11-22T20:36:27+00:00">22 Nov 2019, 20:36</time> by <a rel="author">redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/liguria-1.jpg"/>
        <figcaption>(Foto Ansa)</figcaption>
      </figure>
      <p>GENOVA  –  E’ <b>allerta rossa a Genova:</b> fino a 300 millimetri di pioggia potrebbero abbattersi sulla città e in gran parte della Liguria nelle prossime ore. La <b>pioggia</b> non sarà l’unico evento meteo a preoccupare, perché sarà accompagnata da una<b> mareggiata</b> con onde alte fino a 6 metri e venti di scirocco fino a 100 chilometri orari.</p>
      <p>Su <a href="https://www.blitzquotidiano.it/cronaca-italia/maltempo-allerta-rossa-liguria-3107516/">Genova</a> è atteso un ‘materasso d’acqua’ di 10 centimetri, una criticità idrogeologica su un territorio già intriso d’acqua a causa di giorni continua di pioggia. E i primi effetti si sono già manifestati. <b>Frane, smottamenti, strade chiu</b>se e famiglie sfollate evacuate. Sabato 23 novembre la città è ‘chiusa per maltempo’. <b>Scuole e musei chiusi,</b> così come<b> cimiteri, parchi e giardini.</b> Sospese le manifestazioni all’aperto e i mercati rionali. <b>Chiuse le mostre</b> a Palazzo Ducale dedicate agli Anni Venti in Italia, a Hitchcock e Banksy. Chiusi molti sottopassi, metropolitana a servizio ridotto.</p>
      <figure>
        <a href="https://www.blitzquotidiano.it/cronaca-italia/maltempo-allagamenti-genova-torino-frane-3120756/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/maltempo-allagamenti-genova-torino-frane-3120756/">
          <img src="https://static.blitzquotidiano.it/wp/wp-content/uploads/2019/11/murazzi-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/maltempo-allagamenti-genova-torino-frane-3120756/">Maltempo: allagamenti a Genova, Murazzi chiusi a Torino, frane in Lombardia</a>
      </h3>
      <figure>
        <a href="https://www.blitzquotidiano.it/cronaca-italia/milano-violenza-discoteca-old-fashion-3120723/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/cronaca-italia/milano-violenza-discoteca-old-fashion-3120723/">
          <img src="https://static.blitzquotidiano.it/wp/wp-content/uploads/2019/11/old_fashion_ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/cronaca-italia/milano-violenza-discoteca-old-fashion-3120723/">Milano, violenza vicino alla discoteca Old Fashion: arrestato un giovane di 21 anni</a>
      </h3>
      <p>Chiusi gli impianti sportivi. Stop al collegamento ferroviario Genova-Casella, sostituito da un servizio bus. Rinviata la convention di Cambiamo!, il movimento politico fondato dal governatore Giovanni Toti. Si fermeranno anche i porti di Genova e Savona – Vado, dove i portuali fanno sciopero per chiedere più sicurezza con le allerta meteo.</p>
      <p>Saranno 46 le pattuglie della polizia locale e 13 le squadre dei volontari di protezione civile che vigileranno sulla sicurezza dei cittadini. In attesa di quello che sarà, i primi disagi sono cominciati all’alba con una frana a Nervi, in via del Commercio, dove uno smottamento ha costretto a sfollare 7 famiglie, 17 persone.</p>
      <p>In A10, tra Genova Pegli e Genova Aeroporto una frana ha costretto a ridurre la carreggiata a una corsia. In pieno centro a due passi da via San Vincenzo, in un’area dove è aperto un cantiere per la costruzione di un edificio, è crollato un muraglione. Un’altra frana in via Lanfranco Alberico, la strada che da Apparizione porta al monte Moro. Oltre agli smottamenti, sono state due le strade chiuse per precauzione: una è corso Perrone vicino al cantiere di ponte Morandi.</p>
      <p>Trenitalia corre ai ripari: velocità ridotta sulla linea Genova-Acqui Terme, bus alle stazioni pronti a sostituire i convogli in caso di interruzioni, ma anche locomotori a gasolio e personale in aumento per assistere i passeggeri.</p>
      <p>Sabato “sarà un evento meteorologico che si vede poche volte” annuncia la dirigente del centro meteo Arpal Francesca Giannoni. E il governatore fa un appello. “Invito i cittadini liguri ad avere grande prudenza domani negli spostamenti. Passerà una perturbazione che i meteorologi definiscono molto importante”. (Fonte: Ansa)</p>
    </article>
  </body>
</html>