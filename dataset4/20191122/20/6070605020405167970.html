<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/especials/entreteniment-digital-NiceOne-Barcelona-experiencial_0_2349964990.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T20:54:05+00:00"/>
    <meta property="og:title" content="Els ‘gamers’ se citen amb l’entreteniment digital en un NiceOne Barcelona molt experiencial"/>
    <meta property="og:description" content="El saló commemora 30 anys de la Game Boy de Nintendo i 50 de l’empresa Konami, creadora de sagues com Castelvania o Metal Gear"/>
  </head>
  <body>
    <article>
      <h1>Els ‘gamers’ se citen amb l’entreteniment digital en un NiceOne Barcelona molt experiencial</h1>
      <h2>El saló commemora 30 anys de la Game Boy de Nintendo i 50 de l’empresa Konami, creadora de sagues com Castelvania o Metal Gear</h2>
      <address>
        <time datetime="2019-11-22T20:54:05+00:00">22 Nov 2019, 20:54</time>
      </address>
      <p>Portar els videojocs més enllà de les pantalles i convertir els visitants en protagonistes de l’acció són dos dels objectius amb què obrirà les portes la quarta edició de NiceOne Barcelona -abans Barcelona Games World-, el saló d’entreteniment digital que organitza Fira de Barcelona del 28 de novembre a l’1 de desembre als pavellons 4, 5 i 6 del recinte de Gran Via. El certamen vol regalar una oportunitat immersiva i experiencial als visitants perquè puguin viure de primera mà el món <i>gamer</i>. Així, entre les activitats proposades es podrà jugar a intentar escapar de l’icònic <i>Ourang Medan,</i> el vaixell holandès que va desaparèixer a finals dels anys quaranta a l’estret de Malacca, a Indonèsia, i que és escenari de <i>TDP Man of Medan</i>, una pel·lícula de terror interactiva i primer títol de la sèrie The Dark Pictures Anthology de Bandai Namco Entertainment. Per la seva banda, la Zombie Shooter Experience, organitzada per RAW Organic Sport Drink, recrearà una ciutat apocalíptica presa per zombis on, al llarg de set escenaris diferents, els participants hauran d’acabar amb els morts vivents que se’ls posin al davant amb l’ajuda d’armes làser tag -que incorporen l’última tecnologia <i>laser combat</i> - per trobar la sortida i escapar-se’n sans i estalvis.</p>
      <p>NiceOne Barcelona comptarà amb 198 empreses expositores i estrenarà una àrea amb 320 terminals de joc per reforçar l’oferta de les marques i poder oferir als aficionats a aquests jocs els títols més populars de la temporada. Distribuïts per temàtiques, els <i>gamers</i> podran provar jocs de conducció (Gran Turismo, WRC 8 i MarioKart Deluxe); first-person shooter (Borderlands3, Overwatch Legendary Edition); Battle Royale (Apex Legends i Call of Duty: Modern Warfare); party (Super Mario V Deluxe i Super Mario Party); esportius (Fifa 20 i NBA2K20); i de lluita (Super Smash Bros Ultimate, Dragon Ball Fighter Z, Tekken 7, Mortal Kombat 11 i W2K20). Les marques, a més, posaran a disposició dels visitants més terminals amb alguns dels seus títols més coneguts, com Dragon Ball Z Kakarot (Bandai Namco Entertainment), Nioh 2 (Playstation) o Ring Fit Adventure (Nintendo), entre d’altres.</p>
      <p>
        <b>
          <b>eSports i RetroBarcelona</b>
        </b>
      </p>
      <p>L’auge dels eSports serà un dels eixos del saló. En aquest àmbit, acollirà les semifinals i finals de la Iberian Cup, el torneig organitzat per la Liga de Videojuegos Profesional (LVP) amb el suport de Riot Games, que reuneix els millors equips de League of Legends (LoL) d’Espanya i Portugal. Les semifinals es disputaran els dies 29 i 30 de novembre, mentre que el campió es decidirà el diumenge 1 de desembre en un escenari que tindrà més de 1.200 espectadors i que la LVP ha construït especialment per a l’ocasió. Del 29 de novembre a l’1 de desembre, a més, NiceOne Barcelona també acollirà la final del Circuito Tormenta, la competició amateur oficial de Riot Games a Espanya. El torneig en qüestió fa més de 10 mesos que s’està disputant i ha fet que gairebé 2.000 equips hagin intentat fer-se un lloc per quedar entre els finalistes al saló de Barcelona. Per la seva banda, i donat l’èxit de l’edició passada, la LVP també presentarà la segona edició del Barcelona Mobile Challenge, una competició dedicada exclusivament als dispositius mòbils. Els jocs protagonistes en aquesta edició seran Brawl Stars, l’exitós títol de Supercell que es disputarà en equips de tres jugadors, i Call of Duty, l’últim gran èxit del mercat dels mòbils i inscrit en la històrica saga de <i>shooters</i> d’Activision.</p>
      <p>En aquesta edició de NiceOne Barcelona tampoc hi faltarà RetroBarcelona, la cita per als videojocs clàssics i <i>vintage</i>, que arriba a la setena edició. En aquesta ocasió, commemorarà el 30è aniversari de la mítica Game Boy de Nintendo amb una exposició d’homenatge a Gunpei Yokoi, creador de la famosa consola portàtil. Alhora, el saló celebrarà un altre aniversari: els cinquanta anys de Konami, l’empresa japonesa creadora de sagues com Castelvania o Metal Gear, amb el cartell homenatge d’aquesta edició i una conferència que repassarà la trajectòria de la marca. L’oferta de RetroBarcelona es completarà amb conferències, podcasts, taules rodones, tornejos, exposicions històriques, zona de mercat i una àrea amb més de 250 màquines, entre consoles, ordinadors clàssics, <i>arcades</i> i <i>pinballs</i>, disponibles per al públic. I tot plegat s’arrodonirà amb els aficionats al Cosplay -la pràctica de disfressar-se com personatges de còmics, manga, <i>anime</i> o videojocs-, que podran participar en diferents concursos que reconeixeran la seva dedicació. A més, els <i>cosplayers</i> Rose, Papa i Calypsen, integrants del jurat dels premis, donaran conferències en què ensenyaran a fer armadures de cuir i de goma EVA.</p>
      <p>
        <b>CO-OP BUSINESS ZONE, L’ÀREA PROFESSIONAL</b>
      </p>
      <p>Per fomentar els contactes de negocis, NiceOne Barcelona organitza la quarta edició de la Co-Op Business Zone, un espai de reunions que aglutinarà una quarantena de creadors de videojocs i una quinzena d’inversors i distribuïdors, entre les quals empreses com Bandai Namco, Tencent, Humble Bundle, Deep Silver, Jandusoft, i Tilting Point. A més, s’organitzarà un programa de <i>mentoring</i> adreçat a nous creadors que protagonitzaran diversos professionals al voltant de qüestions com la difusió, la distribució, l’<i> streaming </i>o el lideratge en l’àmbit de la creació de videojocs. Per la seva banda, l’E-Campus serà l’àrea dedicada a l’oferta educativa vinculada a l’àmbit dels videojocs, on totes les universitats participants impartiran conferències sobre temes vinculats al sector.</p>
      <p>
        <b> </b>
      </p>
    </article>
  </body>
</html>