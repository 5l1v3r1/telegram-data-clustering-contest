<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/22/qashqadaryoda-yuz-bergan-yth-oqibatida-nexia-butunlay-yonib-ketdi/?utm_source=daryo"/>
    <meta property="og:site_name" content="Daryo"/>
    <meta property="article:published_time" content="2019-11-22T20:54:00+00:00"/>
    <meta property="og:title" content="Qashqadaryoda yuz bergan YTH oqibatida Nexia butunlay yonib ketdi"/>
    <meta property="og:description" content="YTH oqibatida hech kim qurbon bo‘lmagan"/>
  </head>
  <body>
    <article>
      <h1>Qashqadaryoda yuz bergan YTH oqibatida Nexia butunlay yonib ketdi</h1>
      <address>
        <time datetime="2019-11-22T20:54:00+00:00">22 Nov 2019, 20:54</time>
      </address>
      <p>Qashqadaryo viloyati Chiroqchi tumanida yuz bergan yo‘l-transport hodisasi oqibatida Nexia 2 avtomobili to‘liq yonib ketdi. Bu haqda O‘zbekiston Ichki ishlar vazirligi huzuridagi Tergov departamenti <a href="https://tergov.uz/uz/lead/v-rezultate-dtp-sgorel-avtomobil">xabar berdi</a>.</p>
      <figure>
        <img src="https://s.daryo.uz/wp-content/uploads/2019/11/de024a6e824c0e24a23bb80ca7afda32-680x510.jpg"/>
        <figcaption>Foto: O‘zbekiston IIV huzuridagi Tergov departamenti</figcaption>
      </figure>
      <p>Ma’lum qilinishicha, 22-noyabr, juma kuni taxminan soat 00:30 da 32 yoshli fuqaro A.T. boshqaruvidagi Nexia 2 avtomashinasi ishtirokida YTH yuz bergan. Haydovchi Qashqadaryo viloyati Chiroqchi tumani “Annaruz” mahallasi hududidan o‘tuvchi A-378 “G‘uzor—Samarqand” yo‘lining ta’mirlash ishlari olib borilayotgan qismida yo‘l qatlami nam bo‘lishiga qaramasdan, soatiga 109 kilometr tezlikda harakatlangan.</p>
      <p>A.T. katta tezlikda ketayotgan mashinaning boshqaruvini yo‘qotib, yo‘lning qarama-qarshi yo‘nalish bo‘lagiga chiqib ketgan va shu yo‘nalishda harakatlanib kelayotgan 37 yoshli B.T. boshqaruvidagi Nexia 2 avtomashinasi bilan to‘qnashib, yo‘l-transport hodisasi sodir etgan.</p>
      <p>Natijada haydovchi A.T. boshqaruvidagi Nexia 2 to‘liq yonib ketgan hamda A.T.ning o‘zi tan jarohati olgan va shifoxonaga yotqizilgan.</p>
      <p>Shu bilan birga, B.T. va uning avtomashinasida yo‘lovchi sifatida ketayotgan Tojikiston fuqarosi 33 yoshli B.Sh. tan jarohatlari olgan, ularga hodisa joyining o‘zida tez tibbiy yordam ko‘rsatilgan. YTH oqibatida hech kim qurbon bo‘lmagan.</p>
      <p>Holat yuzasidan olib borilayotgan tergovga qadar tekshiruv harakatlari davomida yong‘inning kelib chiqish sabablari aniqlanmoqda.</p>
    </article>
  </body>
</html>