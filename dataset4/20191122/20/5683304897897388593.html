<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/21/india-vs-bangladesh-2nd-test-day-one-icc-world-test-championship-2019-2021-live-updates.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T20:09:00+00:00"/>
    <meta property="og:title" content="പിങ്ക് ബോൾ ടെസ്റ്റിന്റെ ആദ്യദിനം ഇന്ത്യ 174/3; ഒന്നാം ഇന്നിങ്സിൽ 68 റൺസ് ലീഡ്"/>
    <meta property="og:description" content="കൊൽക്കത്ത ∙ ആദ്യം ബംഗ്ലദേശ് ബാറ്റിങ്ങിന്റെ നടുവൊടിച്ച് ഇന്ത്യൻ പേസ് ത്രയത്തിന്റെ ആറാട്ട്. പിന്നെ ബംഗ്ലദേശ് ബോളിങ്ങിന്റെ മുനയൊടിച്ച് ചേതേശ്വർ.Cricket news. Live Score. Cricket. virat kohli. test Cricket. Pink Ball Test. india national cricket team. Eden Gardens. Day-Night Test. Bangladesh national cricket team. ഇന്ത്യൻ ക്രിക്കറ്റ് ടീം. ഇന്ത്യ–ബംഗ്ലദേശ്. പിങ്ക് ടെസ്റ്റ്. കൊൽക്കത്ത പിങ്ക് ടെസ്റ്റ്. ഈഡൻ ഗാർഡൻസ്. മലയാളം ക്രിക്കറ്റ് വാർത്തകൾ. വിരാട് കോലി.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>പിങ്ക് ബോൾ ടെസ്റ്റിന്റെ ആദ്യദിനം ഇന്ത്യ 174/3; ഒന്നാം ഇന്നിങ്സിൽ 68 റൺസ് ലീഡ്</h1>
      <address><time datetime="2019-11-22T20:09:00+00:00">22 Nov 2019, 20:09</time> by <a rel="author">മനോരമ ലേഖകൻ</a></address>
      <p>കൊൽക്കത്ത ∙ ആദ്യം ബംഗ്ലദേശ് ബാറ്റിങ്ങിന്റെ നടുവൊടിച്ച് ഇന്ത്യൻ പേസ് ത്രയത്തിന്റെ ആറാട്ട്. പിന്നെ ബംഗ്ലദേശ് ബോളിങ്ങിന്റെ മുനയൊടിച്ച് ചേതേശ്വർ പൂജാരയുടെയും വിരാട് കോലിയുടെയും അർധസെഞ്ചുറികൾ. ആവേശം വാനോളമുയർന്ന പിങ്ക് ബോൾ ടെസ്റ്റിന്റെ ആദ്യ ദിനം ഇന്ത്യയ്ക്ക് സമ്പൂർണ ആധിപത്യം. ബാറ്റിങ്ങിനും ബോളിങ്ങിനും പുറമെ ഫീൽഡിങ്ങിലും കളം നിറഞ്ഞാണ് ഇന്ത്യ പിങ്ക് ടെസ്റ്റിന്റെ ആദ്യ ദിനം സ്വന്തമാക്കിയത്. ടോസ് നേടി ആദ്യം ബാറ്റിങ്ങിന് ഇറങ്ങിയ ബംഗ്ലദേശ് 30.3 ഓവറിൽ 106 റൺസിന് എല്ലാവരും പുറത്തായി. മറുപടി ബാറ്റിങ്ങിന് ഇറങ്ങിയ ഇന്ത്യ ഒന്നാം ദിനം കളി നിർത്തുമ്പോൾ 46 ഓവറിൽ മൂന്നു വിക്കറ്റ് നഷ്ടത്തിൽ 174 റൺ‌സ് എന്ന നിലയിലാണ്. കോലി 59 റൺസോടെയും അജിൻക്യ രഹാനെ 23 റൺസോടെയും ക്രീസിൽ. ഇന്ത്യയ്ക്കിപ്പോൾ ആകെ 68 റൺസ് ലീഡായി.</p>
      <p>ഓപ്പണർമാരായ മായങ്ക് അഗർവാൾ (14), രോഹിത് ശർമ (21), ചേതേശ്വർ പൂജാര (55) എന്നിവരാണ് പുറത്തായത്. മായങ്കിനെ അൽ അമീന്‍ ഹുസൈനും രോഹിത് ശർമ, ചേതേശ്വർ പൂജാര എന്നിവരെ എബാദത്ത് ഹുസൈനും പുറത്താക്കി. 76 പന്തിൽ ഏഴു ഫോറുകൾ സഹിതമാണ് കോലി 55–ാം ടെസ്റ്റ് അർധസെഞ്ചുറി നേടിയത്. 93 പന്തിൽ എട്ടു ഫോർ സഹിതമാണ് പൂജാരയുടെ 24–ാം ടെസ്റ്റ് അർധസെഞ്ചുറി. 43 റൺസിനിടെ ഓപ്പണർമാരെ നഷ്ടമാക്കിയ ഇന്ത്യയ്ക്ക് മൂന്നാം വിക്കറ്റിൽ കോലി–പൂജാര സഖ്യം പടുത്തുയർത്തിയ അർധസെഞ്ചുറി കൂട്ടുകെട്ടാണ് (94) കരുത്തായത്. 105 പന്തിൽ എട്ടു ഫോറുകൾ സഹിതം 55 റൺസെടുത്താണ് പൂജാര മടങ്ങിയത്. ബാറ്റിങ്ങിനിടെ പരുക്കേറ്റ ബംഗ്ലദേശ് താരങ്ങളായ ലിട്ടൺ ദാസ്, നയീം ഹസൻ എന്നിവർക്കു പകരം ‘കൺകഷൻ സബ്സ്റ്റിറ്റ്യൂട്ടു’കളായ മെഹ്ദി ഹസൻ, തയ്ജുൽ ഇസ്‍ലാം എന്നിവർ കളത്തിലിറങ്ങിയിട്ടുണ്ട്. അതിനിടെ, വ്യക്തിഗത സ്കോർ 32ൽ എത്തിയപ്പോൾ ക്യാപ്റ്റനെന്ന നിലയിൽ വിരാട് കോലി ടെസ്റ്റിൽ 5,000 റൺസ് പൂർത്തിയാക്കി. ഏറ്റവും വേഗത്തിൽ ഈ നേട്ടത്തിലെത്തുന്ന താരമാണ് കോലി.</p>
      <p>ആദ്യ ടെസ്റ്റിലെ ഇരട്ടസെഞ്ചുറി വീരൻ കൂടിയായ ഓപ്പണർ മായങ്ക് അഗർവാളിന്റെ വിക്കറ്റാണ് ഇന്ത്യയ്ക്ക് ആദ്യം നഷ്ടമായത്. 21 പന്തിൽ മൂന്നു ഫോറുകൾ സഹിതം 14 റൺസെടുത്ത മായങ്കിനെ അൽ അമീൻ ഹുസൈനാണ് പുറത്താക്കിയത്. മെഹ്ദി ഹസൻ ക്യാച്ചെടുത്തു. അപ്പോൾ ഇന്ത്യൻ സ്കോർ ബോർഡിൽ ഉണ്ടായിരുന്നത് 26 റൺസ് മാത്രം. സ്കോർ 43ൽ എത്തിയപ്പോൾ രോഹിത് ശർമയും പുറത്തായി. 35 പന്തിൽ രണ്ടു ഫോറും ഒരു സിക്സും സഹിതം 21 റൺസെടുത്ത രോഹിത്തിനെ എബാദത്ത് ഹുസൈൻ എൽബിയിൽ കുരുക്കി. സെഞ്ചുറി കൂട്ടുകെട്ടിലേക്കു കുതിക്കുകയായിരുന്ന കോലി–പൂജാര സഖ്യം കൂടുതൽ വിക്കറ്റ് നഷ്ടം കൂടാതെ ഇന്ത്യയെ ആദ്യ ദിനം കടത്തുമെന്നു കരുതിയെങ്കിലും എബാദത്ത് ഹുസൈൻ പൂജാരയുടെ പ്രതിരോധം തകർത്തു. 105 പന്തിൽ എട്ടു ഫോറുകൾ സഹിതം 55 റൺസെടുത്ത പൂജാരയെ എബാദത്ത്, ഷദ്മാൻ ഇസ്‌ലാമിന്റെ കൈകളിലെത്തിച്ചു.</p>
      <p>
        <b>∙ പിങ്ക് ടെസ്റ്റിൽ ബംഗ്ലദേശ് ‘പ്ലിങ്’</b>
      </p>
      <p>കൊൽക്കത്ത ക്രിക്കറ്റ് ടെസ്റ്റിന്റെ ഒന്നാം ഇന്നിങ്സിൽ ബംഗ്ലദേശ് 106 റൺസിന് ഓൾഔട്ടായിരുന്നു. 12 വർഷത്തിനിടെ ഇന്ത്യൻ മണ്ണിൽ ആദ്യ അഞ്ചു വിക്കറ്റ് നേട്ടം കൈവരിച്ച ഇഷാന്ത് ശർമയുടെ നേതൃത്വത്തിൽ ഇന്ത്യൻ പേസ് ബോളർമാരാണ് ബംഗ്ലദേശിനെ തകർത്തെറിഞ്ഞത്. ഇന്ത്യൻ പേസ് ത്രയം ഈഡൻ ഗാർഡൻസ് അടക്കിവാണതോടെ ബംഗ്ലദേശ് നിരയിൽ രണ്ടക്കത്തിലെത്തിയത് മൂന്നു പേർ മാത്രം. 52 പന്തിൽ അഞ്ചു ഫോർ സഹിതം 29 റൺസെടുത്ത ഓപ്പണർ ഷദ്മാൻ ഇസ്‌ലാമാണ് ബംഗ്ലദേശിന്റെ ടോപ് സ്കോറർ. ഇന്ത്യയ്‌ക്കായി ഇഷാന്ത് ശർമ 12 ഓവറിൽ 22 റൺസ് വഴങ്ങിയാണ് അഞ്ചു വിക്കറ്റെടുത്തത്. ഉമേഷ് യാദവ് ഏഴ് ഓവറിൽ 29 റൺസ് വഴങ്ങി മൂന്നും മുഹമ്മദ് ഷമി 10.3 ഓവറിൽ 36 റൺസ് വഴങ്ങി രണ്ടു വിക്കറ്റും വീഴ്ത്തി.</p>
      <p>മത്സരത്തിനിടെ പരുക്കേറ്റ് മടങ്ങിയ ലിട്ടൺ ദാസ് (27 പന്തിൽ 24), നയീം ഹസൻ (28 പന്തിൽ 19 എന്നിവരാണ് രണ്ടക്കം കടന്ന മറ്റു രണ്ടുപേർ. ഓപ്പണർ ഇമ്രുൽ കയേസ് (നാല്), ക്യാപ്റ്റൻ മോമിനുൽ ഹഖ് (0), മുഹമ്മദ് മിഥുൻ (0), മുഷ്ഫിഖുർ റഹിം (0), മഹ്മൂദുല്ല (ആറ്), എബാദത്ത് ഹുസൈൻ (ഒന്ന്), ലിട്ടൻ ദാസിനു പകരം ‘കൺകഷൻ സബ്സ്റ്റിറ്റ്യൂട്ടാ’യി എത്തിയ മെഹ്ദി ഹസൻ (എട്ട്), അബു ജായേദ് (0) എന്നിങ്ങനെയാണ് മറ്റു താരങ്ങളുടെ പ്രകടനം. അൽ അമീന്‍ ഹുസൈൻ ഒരു റണ്ണുമായി പുറത്താകാതെ നിന്നു. ഇന്ത്യൻ നിരയിലെ മുഖ്യ സ്പിന്നർ രവിചന്ദ്രൻ അശ്വിൻ ഒരു ഓവർ പോലും ബോൾ ചെയ്തില്ലെന്നത് ശ്രദ്ധേയമായി. രണ്ടാം സ്പിന്നർ രവീന്ദ്ര ജഡേജ ബോൾ ചെയ്തത് ഒരേയൊരു ഓവർ മാത്രം!</p>
      <p>
        <b>∙ ഈഡനെ പറുദീസയാക്കി ഇന്ത്യൻ പേസ് ത്രയം</b>
      </p>
      <p>പിങ്ക് പന്തിൽ കളിച്ചു ശീലമില്ലാത്തതിന്റെ സകല ലക്ഷണങ്ങളും കാട്ടിയാണ് ഇന്ത്യയ്‌ക്കെതിരായ രണ്ടാം ക്രിക്കറ്റ് ടെസ്റ്റിലും ബംഗ്ലദേശ് കൂട്ടത്തകർച്ച നേരിട്ടത്. ടോസ് നേടി ബാറ്റിങ് തിരഞ്ഞെടുത്ത ബംഗ്ലദേശിനായി ഓപ്പണർമാരായ ഷദ്മാൻ ഇസ്‍ലാമും ഇമ്രുൽ കയേസും കരുതലോടെയാണ് തുടങ്ങിയത്. ഇക്കുറി വിക്കറ്റ് നഷ്ടം കൂടാതെ അവർ അഞ്ച് ഓവർ പിന്നിടുകയും ചെയ്തു. എന്നാൽ, ടീമിനു മികച്ച തുടക്കം സമ്മാനിക്കുന്നതിൽ ഓപ്പണർമാർ ഒരിക്കൽക്കൂടി പരാജയപ്പെട്ടതോടെ സ്കോർബോർഡിൽ 15 റണ്‍സ് മാത്രമുള്ളപ്പോൾ ബംഗ്ലദേശിന് ആദ്യ വിക്കറ്റ് നഷ്ടമായി. 15 പന്തിൽ നാലു റണ്‍സുമായി ഇമ്രുൽ കയേസാണ് പുറത്തായത്. ഇഷാന്ത് ശർമയുടെ പന്തിൽ എൽബിയിൽ കുരുങ്ങിയാണ് കയേസിന്റെ മടക്കം. ഇതേ ഓവറിൽ ഒരു ക്യാച്ച് ഔട്ടിൽനിന്ന് ഡിആർഎസിന്റെ സഹായത്തോടെ രക്ഷപ്പെട്ട ശേഷമാണ് കയേസ് പുറത്തായത്.</p>
      <p>11–ാം ഓവറിന്റെ ഒന്ന്, മൂന്ന് പന്തുകളിൽ ക്യാപ്റ്റൻ മോമിനുൽ ഹഖ്, മുഹമ്മദ് മിഥുൻ എന്നിവരെ പുറത്താക്കി ഉമേഷ് യാദവ് ഏൽപ്പിച്ച ഇരട്ട ആഘാതമാണ് ബംഗ്ലദേശിന് തിരിച്ചടിയായത്. ഏഴു പന്തു നേരിട്ടെങ്കിലും അക്കൗണ്ടു തുറക്കുന്നതിൽ പരാജയപ്പെട്ട മോമിനുൽ ഹഖ് സ്ലിപ്പിൽ രോഹിത് ശർമയുടെ ഉജ്വല ക്യാച്ചിലാണ് പുറത്തായത്. ഒരു പന്തിന്റെ ഇടവേളയ്ക്കു ശേഷം മുഹമ്മദ് മിഥുന്റെ കുറ്റി തെറിപ്പിച്ച ഉമേഷ് ബംഗ്ലദേശിനെ തകർച്ചയിലേക്കു തള്ളിവിട്ടു. രണ്ടു പന്തു മാത്രം നേരിട്ട് ‘സംപൂജ്യ’നായി മിഥുനും മടക്കം.</p>
      <p>12–ാം ഓവറിൽ തുടർച്ചയായി രണ്ടു ഫോർ വഴങ്ങിയതിന്റെ ‘ക്ഷീണ’ത്തിനിടെയാണ് മുഹമ്മദ് ഷമി ഇന്ത്യയ്ക്ക് നാലാം വിക്കറ്റ് സമ്മാനിച്ചത്. 12–ാം ഓവറിന്റെ അഞ്ചാം പന്തിൽ ഷമിയുടെ പന്തിന്റെ ദിശ നിർണയിക്കുന്നതിൽ പിഴച്ച റഹിം സംപൂജ്യനായി മടങ്ങി. സമ്പാദ്യം നാലു പന്തിൽ പൂജ്യം റൺസ്! ഇതോടെ നാലിന് 26 റൺസ് എന്ന നിലയിലായി ബംഗ്ലദേശ്. എന്നാൽ തകർച്ച അവിടംകൊണ്ടും നിന്നില്ല. രണ്ട് ഓവറിന്റെ ഇടവേളയ്ക്കു ശേഷം ഉമേഷ് യാദവ് വീണ്ടും സംഹാരരൂപിയായി. 52 പന്തിൽ അഞ്ചു ഫോർ സഹിതം 29 റൺസുമായി ബംഗ്ലദേശിന്റെ പോരാട്ടം നയിച്ചുവന്ന ഓപ്പണർ ഷദ്മാൻ ഇസ്‍ലാമും പുറത്ത്! വിക്കറ്റിനു പിന്നിൽ വൃദ്ധിമാൻ സാഹയ്ക്ക് ക്യാച്ച് സമ്മാനിച്ചാണ് ഇസ്‍ലാമിന്റെ മടക്കം.</p>
      <p>ആറാം വിക്കറ്റിൽ 22 റൺസ് കൂട്ടുകെട്ട് തീർത്ത ലിട്ടൺ ദാസ് – മഹ്മൂദുല്ല സഖ്യം തിരിച്ചടിക്കാൻ ശ്രമിച്ചെങ്കിലും പിങ്ക് ബോളിൽ തന്റെ രണ്ടാമത്തെ ഇരയെ കണ്ടെത്തിയ ഇഷാന്ത് ശർമ ഒരിക്കൽക്കൂടി ഇന്ത്യയെ തുണച്ചു. 20–ാം ഓവറിന്റെ അഞ്ചാം പന്തിൽ മഹ്മൂദുല്ലയെ ഇഷാന്ത് വിക്കറ്റ് കീപ്പർ വൃദ്ധിമാൻ സാഹയുടെ കൈകളിലെത്തിച്ചതോടെ ആറിന് 60 റൺസ് എന്ന നിലയിലായി അവർ. 21 പന്തിൽ ഒരു ഫോർ സഹിതം ആറു റൺസായിരുന്നു സമ്പാദ്യം. ഇതിനിടെ ഒന്നാം ദിനം ആദ്യസെഷൻ അവസാനിക്കുന്നതിനു തൊട്ടുമുൻപ് ലിട്ടൻ ദാസ് പരുക്കേറ്റ് തിരിച്ചുകയറി. ഇഷാന്ത് ശർമയുടെ ബൗൺസർ ഹെൽമറ്റിൽ പതിച്ചാണ് ലിട്ടൻ ദാസ് തിരിച്ചുകയറിയത്.</p>
      <p>പകരമെത്തിയ എബാദത്ത് ഹുസൈന്റെ പ്രതിരോധം നീണ്ടത് വെറും ഏഴു പന്തു മാത്രം. ല‍ഞ്ചിനു ശേഷം തിരിച്ചെത്തി അധികം വൈകാതെ ഹുസൈനെ ഇഷാന്ത് ശർമ പുറത്താക്കി. ഇഷാന്തിന്റെ പന്തിൽ കുറ്റി തെറിച്ച് മടങ്ങുമ്പോൾ ഹുസൈന്റെ സമ്പാദ്യം ഒരു റൺ മാത്രം.</p>
      <p>സ്കോർ 98ൽ നിൽക്കെ ‘കൺകഷൻ സബ്സ്റ്റിറ്റ്യൂട്ട്’ മെഹ്ദി ഹസൻ മടങ്ങി. 13 പന്തിൽ നാലു ഫോർ സഹിതം എട്ടു റൺസെടുത്ത ഹസനെ മിഡ് വിക്കറ്റിൽ ചേതേശ്വർ പൂജാര ക്യാച്ചെടുത്തു പുറത്താക്കി. കൂടുതൽ വിക്കറ്റ് നഷ്ടം കൂടാതെ 100 കടന്ന ബംഗ്ലദേശിന്റെ ഒൻപതാം വിക്കറ്റും വീഴ്ത്തി ഇഷാന്ത് അഞ്ചു വിക്കറ്റ് നേട്ടം കൈവരിച്ചു. 28 പന്തിൽ നാലു ഫോർ സഹിതം 19 റൺസെടുത്ത നയീം ഇഷാന്തിന്റെ പന്തിൽ ക്ലീൻ ബൗൾഡ്! ഒരു റൺകൂടി കൂട്ടിച്ചേർക്കുമ്പോഴേയ്ക്കും അബു ജായേദിനെ പുറത്താക്കി മുഹമ്മദ് ഷമി ബംഗ്ലാ ഇന്നിങ്സ് ചുരുട്ടിക്കെട്ടി. ബംഗ്ലദേശ് ഇന്നിങ്സിലെ നാലാമത്തെ ‘ഡക്കു’മായി അബു ജായേദും പൂജാരയ്ക്ക് ക്യാച്ച് സമ്മാനിച്ചു. രോഹിത് ശർമയുടെ കയ്യിൽത്തട്ടി തെറിച്ച പന്ത് റീബൗണ്ടിൽനിന്നാണ് പൂജാര കയ്യിലൊതുക്കിയത്.</p>
      <p>
        <b>∙ ബംഗ്ലദേശിന് ടോസ്, ബാറ്റിങ്</b>
      </p>
      <p>ഇന്ത്യ ആതിഥ്യം വഹിക്കുന്ന ആദ്യ ഡേ–നൈറ്റ് ടെസ്റ്റെന്ന നിലയിൽ ചരിത്രത്തിന്റെ ഭാഗമായ ആവേശപ്പോരിൽ ടോസ് നേടിയ ബംഗ്ലദേശ് ബാറ്റിങ് തിരഞ്ഞെടുത്തു. ആദ്യ ടെസ്റ്റിൽ കളിച്ച അതേ ടീമിനെ നിലനിർത്തിയാണ് പിങ്ക് ടെസ്റ്റിനും ഇന്ത്യ കളത്തിലിറങ്ങുന്നത്. അതേസമയം, ബംഗ്ലദേശ് നിരയിൽ രണ്ടു മാറ്റങ്ങളുണ്ട്. തയ്ജുൽ ഇസ്‌ലാമിനു പകരം അൽ അമിൻ ഹുസൈനും മെഹ്ദി ഹസ്സനു പകരം നയീം ഹസനിനു ടീമിൽ ഇടംപിടിച്ചു. ആദ്യ ടെസ്റ്റ് തോറ്റ ബംഗ്ലദേശ് പരമ്പരയിൽ 1–0ന് പിന്നിലാണ്.</p>
      <p>നാട്ടിൽ തുടർച്ചയായ 12–ാം പരമ്പര വിജയമാണ് ഈ ടെസ്റ്റിലൂടെ ഇന്ത്യ ലക്ഷ്യമിടുന്നത്. ഇൻഡോറിൽ ബംഗ്ലദേശിനെ മൂന്നു ദിവസം കൊണ്ട് ചുരുട്ടിക്കൂട്ടിയ മുഹമ്മദ് ഷമി, ഇഷാന്ത് ശർമ, ഉമേഷ് യാദവ് പേസ് ത്രയം തന്നെയാണ് ഇന്ത്യയുടെ ഏറ്റവും വലിയ കരുത്ത്. 14 വിക്കറ്റുകളാണ് ഇന്ത്യൻ പേസ് ബോളർമാർ ഇൻഡോറിൽ പിഴുതെടുത്തത്. ബാറ്റിങ്ങിലും ഇന്ത്യയ്ക്ക് ആശങ്കകളില്ല. രോഹിത്–മായങ്ക് സഖ്യം ഓപ്പണിങ്ങിലെ വിശ്വസ്തരായിക്കഴിഞ്ഞു. പൂജാര–കോലി കൂട്ടുകെട്ട് ടീമിന്റെ നെടുന്തൂണായി നിൽക്കുന്നു. രഹാനെ മുതൽ പിന്നീടങ്ങോട്ടും ടെസ്റ്റ് മികവുള്ളവർ. ടീമിലെ ആറു പേർക്ക് ദുലീപ് ട്രോഫിയിൽ പിങ്ക് പന്തിൽ‌ കളിച്ചു പരിചയമുണ്ട് എന്നതും ഇന്ത്യയ്ക്ക് ആനുകൂല്യമാണ്. ബംഗ്ലദേശ് നിരയിലെ ആർക്കും പിങ്ക് അനുഭവപരിചയമില്ല.</p>
      <p>
        <b>English Summary: Australia vs Pakistan, 1st Test - Live Cricket Score</b>
      </p>
    </article>
  </body>
</html>