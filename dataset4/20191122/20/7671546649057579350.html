<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914868"/>
    <meta property="og:site_name" content="Dnevnik"/>
    <meta property="article:published_time" content="2019-11-22T20:15:00+00:00"/>
    <meta property="og:title" content="Kongres CDU poskuša strniti vrste"/>
    <meta property="og:description" content="Nemški krščanski demokrati (CDU) so danes v Leipzigu začeli dvodnevni kongres, namenjen dopolnitvam strankinega programa. V zadnjih tednih močno kritizirana predsednica stranke Annegret Kramp-Karrenbauer je z napadalnim govorom obranila svoj položaj."/>
  </head>
  <body>
    <article>
      <h1>Kongres CDU poskuša strniti vrste</h1>
      <address><time datetime="2019-11-22T20:15:00+00:00">22 Nov 2019, 20:15</time> by <a rel="author">Vojislav Flegar</a></address>
      <p>
        <b>Nemški krščanski demokrati (CDU) so danes v Leipzigu začeli dvodnevni kongres, namenjen dopolnitvam strankinega programa. V zadnjih tednih močno kritizirana predsednica stranke Annegret Kramp-Karrenbauer je z napadalnim govorom obranila svoj položaj.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/22/1223556.jpg"/>
          <figcaption>Aktivisti skupine Greenpeace so krščanskim demokratom (CDU) pred njihovim štabom v Berlinu ukradli črko C iz loga stranke, češ da imajo prešibko politiko do okolja in zato ne ravnajo krščansko za zaščito vseh bitij.<cite>Foto: Reuters</cite></figcaption>
        </figure>
        <figure>
          <img src="https://www.dnevnik.si/i/ag/2019/11/22/1223674.jpg"/>
        </figure>
        <figure>
          <img src="https://www.dnevnik.si/i/ag/2019/11/22/1223678.jpg"/>
          <figcaption>Annegret Kramp-Karrenbauer je na kongresu z ognjevitim in bojevitim govorom vsaj začasno utišala kritike.<cite>Foto: DPA</cite></figcaption>
        </figure>
      </slideshow>
      <p>Pred slabim letom je <b>Annegret Kramp-Karrenbauer</b> (AKK) na kongresu nemških krščanskih demokratov (CDU) v Hamburgu odločilne glasove za svojo izvolitev na položaj predsednice stranke dobila z odličnim nastopom na samem kongresu. V primerjavi z njo je njen tekmec <b>Friedrich Merz</b> deloval bledo in neprepričljivo. Danes se je AKK v Leipzigu znova posrečilo. Po poldrugo uro trajajočem govoru, vedno znova prekinjanem s ploskanjem, je približno tisoč delegatov dvignila na noge z izzivom vsem kritikom: »Če mislite, da Nemčija, ki si jo jaz želim, ni Nemčija, ki jo želite vi, potem dajmo govoriti danes o tem. In končajmo to danes. Tukaj in zdaj!« Ploskanje ni potihnilo več kot pet minut in vsem v dvorani je bilo jasno, da je morebitne kadrovske razprave konec, še preden se je začela.</p>
      <h3>Merz: Polomijada!</h3>
      <p>Čeprav je kongres programske narave, na njem naj bi namreč sprejeli nekatere dopolnitve in popravke programa zlasti v poglavjih o digitalizaciji in kibernetski varnosti ter podnebni politiki, je nemalo analitikov napovedovalo, da utegnejo najglasnejši kritiki Kramp-Karrenbauerjeve izkoristiti priložnost tudi za predčasno razpravo o tem, kdo naj bi bil nosilec strankine liste na volitvah leta 2021. Po kar pogostih spodrsljajih AKK z nepremišljenimi izjavami in pobudami, predvsem pa po hudih izgubah na treh deželnih volitvah, je namreč v CDU začelo vreti.</p>
      <p>Kritike pa ni bila deležna le AKK, temveč vse glasneje tudi kanclerka <b>Angela Merkel</b>, pri čemer je šel konservativnemu delu stranke, ki mu pripada tudi Merz, najbolj v nos nedavni dogovor vladnih strank o osnovni pokojnini, češ da je preveč socialen, na drugi strani pa da vlada ne naredi ničesar, da bi razbremenila gospodarstvo. Delo vlade je ena sama polomijada, je ob tem izjavil Merz, in prav to naj bi bilo krivo, da se je stranka na vseh letošnjih volitvah (tudi evropskih) tako slabo odrezala in da je po anketah ta hip samo še pri dobri četrtini glasov. Javna nesoglasja v stranki so šla tako daleč, da se je na stran AKK (in Merklove) nedavno v britanskem Guardianu (!) postavil tudi zdravstveni minister <b>Jens Spahn</b>, lani prav tako tekmec AKK za predsedniški položaj in doslej ne prav goreč podpornik kanclerke.</p>
      <h3>Podpora tudi kanclerki</h3>
      <p>Kramp-Karrenbauerjeva je danes kritike posvarila, da bi preostre notranje polemike znotraj stranke lahko zmanjšale podporo. »To ni uspešna predvolilna strategija,» je dejala in po svoje vzela v bran tudi kanclerko Merklovo, ki je bila po 19 letih prvi pravzaprav gostja na kongresu CDU. »To je bilo 14 dobrih let za Nemčijo, na kar smo lahko vsi skupaj ponosni.« S tem so se že prej strinjali tudi delegati, ki so kanclerkine pozdravne besede sprejeli z dolgim ploskanjem. Po vseh teh demonstracijah enotnosti Merzu, ki je nastopil kakšni dve uri za AKK, ni ostalo drugega, kot da jo še sam podpre, a s pomenljivo pripombo, da bo o vprašanju, kdo bo nosilec strankine liste in kanclerski kandidat oziroma kandidatka, odločal kongres čez leto dni.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042912401/svet/na-turinskem-zmaga-levice-in-glavoboli-konservativcev"/>
        <a href="https://www.dnevnik.si/1042896725/svet/alternativa-se-razrasca-kot-plevel-"/>
      </related>
    </article>
  </body>
</html>