<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/salanciova-si-po-15-rokoch-oblecie-dre/431794-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-22T20:33:00+00:00"/>
    <meta property="og:title" content="Salanciová si po 15 rokoch oblečie dres UKF Nitra"/>
    <meta property="og:description" content="Dvadsaťosemročná krajná hráčka, ktorá momentálne bojuje o kontrakt v tíme poľského majstra LKS Commercecon Lodž, nastúpi za UKF Nitra v najbližších dvoch dueloch."/>
  </head>
  <body>
    <article>
      <h1>Salanciová si po 15 rokoch oblečie dres UKF Nitra</h1>
      <h2>Dvadsaťosemročná krajná hráčka, ktorá momentálne bojuje o kontrakt v tíme poľského majstra LKS Commercecon Lodž, nastúpi za UKF Nitra v najbližších dvoch dueloch.</h2>
      <address><time datetime="2019-11-22T20:33:00+00:00">22 Nov 2019, 20:33</time> by <a rel="author">TASR</a></address>
      <p>Bratislava 22. novembra (TASR) - Tretí tím parfems.sk extraligy vo volejbale žien Volley project UKF Nitra získal do svojich radov veľkú posilu. Dres tímu spod Zobora si po 15 rokoch oblečie odchovankyňa tohto nitrianskeho klubu Erika Salanciová.</p>
      <p>Dvadsaťosemročná krajná hráčka, ktorá momentálne bojuje o kontrakt v tíme poľského majstra LKS Commercecon Lodž, nastúpi za UKF Nitra v najbližších dvoch dueloch. V sobotu sa predstaví v 9. kole extraligy na palubovke svojho bývalého klubu a úradujúceho majstra Slávie EU Bratislava a potom v stredu nastúpi na palubovke VK Nové Mesto nad Váhom v odvete štvrťfinále Slovenského pohára.</p>
      <p>Salanciová začala sezónu v druholigovom poľskom tíme KSZO Ostrowiec, kde však v úvode novembra pre finančné problémy klubu predčasne skončila. Nové pôsobisko zatiaľ nemá, ale sezónu by mohla dohrať v LKS Lodž. <i>"Už v lete som bola v kontakte s manažérkou LKS Lodž a keď som v Ostrowci skončila, tak sa mi ozvala, že ma chce tréner vidieť. Dohodli sme sa, že sa prídem ukázať a zabojujem v LKS o zmluvu. V posledných týždňoch však mal tím veľmi nahustený program, nemali sme riadny tréning v šestkách a preto nebol čas sa poriadne ukázať,"</i> povedala pre web SVF slovenská volejbalistka.</p>
      <p>Družstvo LKS odišlo na týždňový trip, počas ktorého absolvuje ligový duel v Bydgoszczi a zápas Ligy majstrov v ukrajinskom Južnyj. <i>"Rozhodla som sa, že sa prídem na tento čas domov a dohodla som sa s Nitrou na krátkodobom kontakte. Potom sa vrátim späť do Poľska,"</i> prezradila 66-násobná slovenská reprezentantka.</p>
      <p>Práve v nitrianskom UKF razantná smečiarka začínala svoju kariéru. <i>"Som rada, že si oblečiem dres môjho materského klubu. Bude to síce len na krátke obdobie, ale verím, že tímu čo najviac pomôžem. Veľmi sa na to teším, paradoxne to vyšlo tak, že sa predstavím aj na palubovke Slávie, kde som odohrala štyri sezóny,"</i> dodala Salanciová. Z jej príchodu sa teší aj tréner František Bočkay.<i> "Erika je skúsená hráčka a sme radi, že sme ju aspoň na krátko získali. V poslednom zápase sme prehrali, verím, že nás táto posila nakopne,"</i> povedal Bočkay.</p>
      <p>Štvornásobná majsterka Slovenska hájila v uplynulej sezóne farby Glivíc v druhej poľskej lige. V minulosti hrávala aj vo Francúzsku (Toulon), Česku (KP Brno), Nemecku (Suhl) a Rakúsku (SVS Post Schwechat), na domácej scéne v Strabagu Bratislava, Slávii EU Bratislava a COP Nitra.</p>
    </article>
  </body>
</html>