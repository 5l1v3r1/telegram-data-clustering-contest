<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714805-krhth-giatros-synelhfthh-me-to-%C2%ABfakelaki%C2%BB-sto-cheri.html"/>
    <meta property="og:site_name" content="madata.gr"/>
    <meta property="article:published_time" content="2019-11-22T20:57:00+00:00"/>
    <meta property="og:title" content="Κρήτη: Γιατρός συνελήφθη με το «φακελάκι» στο χέρι"/>
    <meta property="og:description" content="Γιατρός του Πανεπιστημιακού Νοσοκομείου Ηρακλείου ζήτησε σύμφωνα με πληροφορίες «αμοιβή» 2.000 ευρώ για να προχωρήσει σε επέμβαση και αφού «ανέβασε» την ταρίφα σε σχέση με"/>
  </head>
  <body>
    <article>
      <h1>Κρήτη: Γιατρός συνελήφθη με το «φακελάκι» στο χέρι</h1>
      <address>
        <time datetime="2019-11-22T20:57:00+00:00">22 Nov 2019, 20:57</time>
      </address>
      <p>Γιατρός του Πανεπιστημιακού Νοσοκομείου Ηρακλείου ζήτησε σύμφωνα με πληροφορίες «αμοιβή» 2.000 ευρώ για να προχωρήσει σε επέμβαση και αφού «ανέβασε» την ταρίφα σε σχέση με την αρχική διαπραγμάτευση με τον ασθενή, συνελήφθη μετά από καταγγελία.</p>
      <p>Ο ασθενής απευθύνθηκε στην αστυνομία. Οι άνδρες της Ασφάλειας Ηρακλείου προσημείωσαν 400 ευρώ σε χαρτονομίσματα και μετά από συντονισμένη επιχείρηση ο γιατρός συνελήφθη και οδηγήθηκε στο Αστυνομικό Μέγαρο Ηρακλείου.</p>
      <p>Η επίσημη ανακοίνωση της Αστυνομίας:</p>
      <p>Από την Υποδιεύθυνση Ασφαλείας Ηρακλείου σχηματίστηκε δικογραφία αυτόφωρης διαδικασίας σε βάρος γιατρού Νοσοκομείου της Κρήτης, για δωροληψία υπαλλήλου.</p>
      <p>Προηγήθηκε καταγγελία σύμφωνα με την οποία απαίτησε χρηματικό ποσό, για ιατρική πράξη που είχε πραγματοποιηθεί το προηγούμενο χρονικό διάστημα στο νοσοκομείο.</p>
      <p>Η σύλληψη πραγματοποιήθηκε σήμερα 22.11.2019 κατά τη διάρκεια προγραμματισμένης συνάντησης και μετά την παραλαβή προσημειωμένου χρηματικού ποσού το οποίο και κατασχέθηκε.</p>
      <p>Ο συλληφθείς θα οδηγηθεί στον αρμόδιο Εισαγγελέα.</p>
      <p>Πηγή: <a href="https://www.cretalive.gr/crete/giatros-synelhfthh-me-to-fakelaki-ana-cheiras-1115266">cretalive</a></p>
    </article>
  </body>
</html>