<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04731099"/>
    <meta property="og:site_name" content="De Standaard"/>
    <meta property="article:published_time" content="2019-11-22T20:45:00+00:00"/>
    <meta property="og:title" content="Oud-journalist Gaston Durnez overleden"/>
    <meta property="og:description" content="Gaston Durnez, een gelauwerd schrijver en dichter, maar bovenal oud-journalist van De Standaard, is vrijdag overleden in Lier in het gezelschap van zijn fa..."/>
  </head>
  <body>
    <article>
      <h1>Oud-journalist Gaston Durnez overleden</h1>
      <address>
        <time datetime="2019-11-22T20:45:00+00:00">22 Nov 2019, 20:45</time>
      </address>
      <p>
        <b>Gaston Durnez, een gelauwerd schrijver en dichter, maar bovenal oud-journalist van De Standaard, is vrijdag overleden in Lier in het gezelschap van zijn familie. Hij werd 91 jaar oud.</b>
      </p>
      <p>Gaston Durnez was als zevende zoon in een arm, kroostrijk West-Vlaams arbeidersgezin voorbestemd voor de fabriek, in het beste geval een ambacht. Maar in de bittere oorlogsjaren van zijn jeugd was er die vreemde drang om te schrijven en te dichten. Hij won opstelwedstrijden, kon een opleiding tot stenotypist volgen en raakte als zestienjarige loopjongen binnen bij <i>De Nieuwe Standaard</i>. Het begin van een carrière van meer dan zeventig jaar, waarvan een halve eeuw bij de krant.</p>
      <p>In 1953 maakte hij de overstap naar<i> De Standaard</i>, waar hij tot zijn pensioen in 1992 zou blijven, toen als cultuurredacteur. Even had hij de krant verlaten, in de late jaren zestig, toen hij voor Nederlandse katholieke bladen werkte, adviseur was bij de Lierse uitgeverij Van In en even ook hoofdredacteur van <i>Knack</i>, al zou het weekblad nooit onder zijn leiding verschijnen. </p>
      <p>In die jaren was hij ook een Bekende Vlaming avant la lettre geworden, als panellid in het televisiespelletje <i>’t Is maar een woord</i>, samen met onder anderen de schrijver Louis Paul Boon, journalist bij de socialistische krant <i>Vooruit</i>, met wie hij altijd bevriend bleef.</p>
      <p>Durnez won in 1957 de eerste Vlaamse Persprijs met de reeks ‘Mannen met zwarte gezichten’ over de mijnwerkers in Marcinelle, die het jaar voordien werd gepubliceerd. Hij daalde mee af in de mijnen en legde er de miserabele toestand bloot.</p>
      <p>Hij schreef ook tientallen boeken, waaronder gedichtenbundels en kinderboeken. Zijn laatste boek <i>Een mens is maar een wandelaar</i>, met 29 portretten van opmerkelijke mensen die zijn pad hebben gekruist, verscheen in 2018. Datzelfde jaar werd Durnez ook op voordragen van toenmalig minister-president Geert Bourgeois onderscheiden met het Ereteken van de Vlaamse gemeenschap. Volgende maand verschijnt overigens nog een boek van Durnez genaamd <i>Hugo in de jungle</i>, over journalist en goede vriend Hugo De Ridder.</p>
      <p>Durnez laat een vrouw, acht kinderen, en tientallen kleinkinderen en achterkleinkinderen na.</p>
    </article>
  </body>
</html>