<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/22/dzisiaj-startuja-pierwsze-zawody-wedkarskie-w-fortnite.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-22T20:30:00+00:00"/>
    <meta property="og:title" content="Dzisiaj startują pierwsze zawody wędkarskie w Fortnite"/>
    <meta property="og:description" content="Gracze będą mogli rywalizować ze sobą w kilku różnych kategoriach – najlepsi zdobędą trofeum… lamy z grawerem."/>
  </head>
  <body>
    <article>
      <h1>Dzisiaj startują pierwsze zawody wędkarskie w Fortnite</h1>
      <h2>Gracze będą mogli rywalizować ze sobą w kilku różnych kategoriach – najlepsi zdobędą trofeum… lamy z grawerem.</h2>
      <address><time datetime="2019-11-22T20:30:00+00:00">22 Nov 2019, 20:30</time> by <a rel="author">Maria Wawrzyniak</a></address>
      <p><b>Od kilku godzin trwa <i>Wędkarskie Wariactwo </i>w <i>Fortnite</i>, czyli wielkie zawody wędkarskie</b>, w których mogą wziąć udział wszyscy zainteresowani. Wiemy, jak to brzmi. Wiemy też, że mowa o jednej z najpopularniejszych gier na świecie, więc hej, czego się spodziewaliście? Zresztą, kto by nie chciał po męczących walkach na wielkiej arenie <i>Battle Royale</i> zrelaksować się i powędkować? Dobra, tak naprawdę to nie wiem, kto. Tak czy siak, <b>w piątek 22 listopada (czyli dzisiaj) o godzinie 14:00 polskiego czasu rozpoczął się turniej wędkarski w <i>Fortnite</i>, który potrwa do poniedziałku 25 listopada do godziny 2:00 w nocy</b>. Dla tych, którym uda się złowić najwięcej ryb, przewidziane zostały nagrody – <b>za pierwsze miejsce będziemy mogli zdobyć prawdziwe trofeum lamy z grawerem, które, o dziwo, nie jest kolejnym przedmiotem kosmetycznym</b>.</p>
      <figure>
        <img src="https://img6.gram.pl/jzln20191122202628379pqdl.jpg"/>
      </figure>
      <p>Turniej wędkarski został podzielony na kilka kategorii. W każdej z nich z każdego regionu zostanie wybrany wyłącznie jeden zwycięzca. Kategorie są cztery: <b><i>najlepszy moczykij</i></b>, <b><i>mistrz połowu Narybka</i></b>, <b><i>mistrz połowu Płaszczaków</i></b> oraz <b><i>mistrz połowu Siorborybek</i></b>. Wszyscy, którzy zdecydują się wystartować w zawodach otrzymają grafitti <i>Graj o zwycięstwo</i>. Jeżeli komuś uda się dodatkowo złowić mityczną złotą rybkę, otrzyma również kilof <i>Głębinowiec</i>. Więcej informacji możecie znaleźć na <a href="https://www.epicgames.com/fortnite/pl/news/fishingfrenzy">oficjalnej stronie firmy Epic Games</a>. Oprócz tego <b>a</b><b>ktualnie trwa <i>Fortnite: Rozdział 2</i>, czyli nowy etap w rozwoju gry</b>, który wprowadził do niej nowe lokacje i sporo innych atrakcji – szerzej poczytacie o tym <a href="https://www.gram.pl/news/2019/10/15/fortnite-rozdzial-2-juz-dostepny-razem-z-nowa-mapa-i-mozliwosciami.shtml">tutaj</a>.</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>