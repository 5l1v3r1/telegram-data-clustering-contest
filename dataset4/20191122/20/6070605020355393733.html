<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/Colau-Agbar-jutges-suprem_0_2349365139.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T20:41:38+00:00"/>
    <meta property="og:title" content="Colau insinua que Agbar va influir en els jutges"/>
    <meta property="og:description" content="L’alcaldessa creu que el Suprem ha acceptat de manera acrítica els arguments de l’empresa d’aigües"/>
  </head>
  <body>
    <article>
      <h1>Colau insinua que Agbar va influir en els jutges</h1>
      <h2>L’alcaldessa creu que el Suprem ha acceptat de manera acrítica els arguments de l’empresa d’aigües</h2>
      <address>
        <time datetime="2019-11-22T20:41:38+00:00">22 Nov 2019, 20:41</time>
      </address>
      <p>L’alcaldessa de Barcelona, Ada Colau, va defensar aquest divendres que el seu equip no renuncia “de cap manera” a municipalitzar l’aigua. Colau va dir que després de la sentència del Tribunal Suprem, que, “per a sorpresa de tothom”, va fer una esmena a la totalitat a la sentència anterior del Tribunal Superior de Justícia de Catalunya (TSJC), va “assumir de manera acrítica les tesis d’Agbar”, que manté la concessió de l’aigua a l’àrea metropolitana.</p>
      <figure>
        <img src="https://www.ara.cat/2019/06/22/economia/actual-Agbar-Zona-Franca-Barcelona_2256984432_63717240_117x66.jpg"/>
      </figure>
      <p>
        <a href="https://www.ara.cat/economia/Suprem-rectifica-TSJC-metropolitana-Agbar_0_2334366763.html">Històric triomf d'Agbar: manté la concessió de l'aigua de l'àrea metropolitana gràcies a la sentència del Suprem</a>
      </p>
      <p>Colau va recelar en una entrevista a RAC1 que la sentència canviés de sala i arribés a la mateixa que va dictaminar que són els clients i no les entitats bancàries els que han de pagar l’impost per a la constitució d’hipoteques. L’alcaldessa va remarcar fets com que Agbar tingués un conveni per fer formació als jutges en matèria d’aigua. “Jo no puc fer una afirmació categòrica, però són moltes les causes del Suprem que generen recels”, va dir. I posteriorment va lamentar que hi hagi “un mal funcionament de la cúpula judicial”.</p>
      <p>Respecte a aquesta relació entre els jutges i la companyia d’aigües, el Tribunal Superior de Justícia de Catalunya va emetre divendres un comunicat en el qual va reconèixer que hi va haver un conveni entre la cúpula judicial i la fundació de l’empresa d’aigües, però que ara ja no és vigent.</p>
      <p>“El Consell General del Poder Judicial (CGPJ) i la Fundació Agbar van subscriure un conveni de col·laboració en matèria de formació l’any 2011, encara durant el mandat anterior”, afirmava. Segons el TSJC, aquest conveni tenia prevista una pròrroga anual automàtica, “excepte que qualsevol de les parts manifestés el seu desig en contra”.</p>
      <p>El 29 d’octubre del 2015, amb l’actual Consell General del Poder Judicial, la comissió permanent d’aquest organisme va comunicar a la Fundació Agbar el seu desig de no prorrogar el conveni a partir de l’1 de gener del 2016, data que el va deixar sense efecte.</p>
      <p>D’aquesta manera, el conveni, segons el màxim òrgan del poder judicial, va deixar de ser vigent a principis del 2016, quan ja s’havia constituït la societat mixta d’abastament d’aigua entre Agbar i l’Àrea Metropolitana de Barcelona, i tres mesos abans de la sentència del Tribunal Superior que anul·lava la constitució d’aquesta societat, sentència que ara ha tombat el Suprem per donar plena validesa a l’empresa mixta.</p>
      <h3>Crítica al Suprem</h3>
      <p>“No puc fer una afirmació categòrica, però no és només l’aigua”, va dir l’alcaldessa, que va afegir: “Són les hipoteques i altres causes del Suprem que generen perplexitat [...]. Cada vegada que hi ha causes grans que afecten grans interessos econòmics hi ha sentències que van contra el sentit comú”, ha declarat Ada Colau.</p>
      <p>D’altra banda, l’alcaldessa va assegurar que Agbar els ha posat “un munt de querelles” i els ha fet la “vida impossible” als membres del seu equip de govern. “Coneixem Agbar, portem anys sentint-nos relativament assetjats amb el tema de l’aigua”, va assegurar, que va defensar que això no els “intimida” i que seguiran treballant per municipalitzar l’aigua.</p>
    </article>
  </body>
</html>