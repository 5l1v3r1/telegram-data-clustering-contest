<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191122-gothar-peter-szinhaz-es-filmmuveszeti-foiskola.html"/>
    <meta property="og:site_name" content="Origo"/>
    <meta property="article:published_time" content="2019-11-22T20:41:00+00:00"/>
    <meta property="og:title" content="Legújabb: A Színház- és Filmművészeti Egyetem válaszolt a Gothár Péter szexuális zaklatásáról szóló kérdéseinkre, nem is akármiket"/>
    <meta property="og:description" content="Egyértelműen bebizonyosodott, az egyetem célja Gothár megmentése."/>
  </head>
  <body>
    <article>
      <h1>Legújabb: A Színház- és Filmművészeti Egyetem válaszolt a Gothár Péter szexuális zaklatásáról szóló kérdéseinkre, nem is akármiket</h1>
      <address><time datetime="2019-11-22T20:41:00+00:00">22 Nov 2019, 20:41</time> by <a rel="author">Origo</a></address>
      <p>
        <b>Ahogy azt megírtuk,<a href="https://www.origo.hu/itthon/20191122-szexuails-zaklatas-gothar-peter-szinhaz-es-filmmmuveszeti-egyetem.html"> kérdéseket küldtünk</a> a Színház- és Filmművészeti Egyetemet jelenleg rektorhelyettesként irányító Upor Lászlónak Gothár Péter szexuális zaklatási ügyéről. A válaszok cikkünk megjelenése után megérkeztek, és nyugodtan mondhatjuk, megdöbbentőek. Teljesen egyértelműen mutatják, a Színművészetin nem zajlik érdemi vizsgálat Gothár Péter ellen, valójában egyetlen cél van, a botrány eltussolása, Gothár megmentése.</b>
      </p>
      <p>Arra a kérdésre, hogy Gothár Pétert, a Katona József Színházban elkövetett szexuális zaklatás/zaklatások után alkalmasnak tartja-e, hogy a Színház- és Filmművészeti Egyetemen tanítson, a rektori feladatokat ellátó rektorhelyettes, Upor László ezt válaszolta:</p>
      <p>
        <i>A kiadott közlemények és nyilatkozatok nem szexuális zaklatást említenek. Az "erkölcsi határokat átlépő cselekedet/cselekedetek" mibenléte nem ismert. Amennyiben tényszerű tudomásuk van szexuális zaklatásról, kérem, hozzák nyilvánosságra.</i>
      </p>
      <p>Arra a kérdésre pedig, hogy kitiltják-e Gothár Pétert az Egyetemről, vagy továbbra is beteheti a lábát az intézménybe, ez a válasz érkezett:</p>
      <p>
        <i>Ahogy azt közleményünkben jeleztük, etikai bizottságot hívtunk össze, a vizsgálat lezárultával, annak eredményétől függően hozzuk meg a döntést. </i>
      </p>
      <p>A válaszok több szempontból is megdöbbentőek.</p>
      <p>1. A Színművészeti vezetése, ahogy látszik, még a szexuális zaklatás tényét is vitatja. "Erkölcsi határokat átlépő cselekedetről" ír a rektorhelyettes, erősen relativizálva a vádakat - de vajon, mit érthet akkor ezen? Szerinte mit követhetett el Gothár? Sokat káromkodott? A színpadra köpött a próbákon? Ezért kellett kitiltani a Katonából, hogy ne tudjon a színésznők közelébe menni?</p>
      <p>2. A Színművészeti korábbi közleménye azt írta, Gothár Péter saját maga ellen kezdeményezett fegyelmi vizsgálatot. De akkor hogyan lehetséges, hogy az egyetem előtt nem ismert "az erkölcsi határokat átlépő cselekedet/cselekedetek" mibenléte? Úgy zajlik fegyelmi a Katona-botrány következtében Gothár ellen, hogy senki meg sem kérdezte a fegyelmit maga kezdeményező Gothárt arról, hogy a Katonából miért is tiltották ki? Ebben az esetben nyilvánvaló, hogy a fegyelmi még annál is nagyobb képmutatás, mint gondoltuk: ha nincs valódi tárgya, akkor nem lesz nehéz felmenteni Gothárt.</p>
      <p>3. Előző ponthoz kapcsolódik, hogy mennyire megdöbbentő a felelősség áthárításának kísérlete. Mondjuk meg mi, hogy Gothár pontosan mit követett el. Hozzuk mi nyilvánosságra. Ez az igazi ötvenes évekbeli házmestertempó. Kívülállókat akarnak feljelentésre bíztatni? Nem az intézmény feladata lenne megmondani - ha már fegyelmi zajlik Gothár ellen - , hogy mit is tett? </p>
      <p>A válaszok egyértelműen bizonyítják azt, amit eddig is tudtunk és megírtunk: a Színművészetin zajló Gothár elleni fegyelmi egyszerű trükk, amelynek célja Gothár megmentése, a botrány eltussolása.</p>
      <p>(Az egyetemnek két másik kérdést is feltettünk, ezek azonban nem Gothár Péterhez kapcsolódnak közvetlenül, ezekre is küldtek választ. Ahogy <a href="https://www.origo.hu/itthon/20191122-szexuails-zaklatas-gothar-peter-szinhaz-es-filmmmuveszeti-egyetem.html">előző cikkünkben írtuk</a>, ezekre a kérdésekre visszatérünk majd, a válaszokat értelemszerűen a kérdésekkel együtt közöljük)</p>
    </article>
  </body>
</html>