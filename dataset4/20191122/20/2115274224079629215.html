<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/giovane_coppia_muore_incendio_navigli-6601234/news/2019-11-22/"/>
    <meta property="og:site_name" content="Agi"/>
    <meta property="article:published_time" content="2019-11-22T20:24:00+00:00"/>
    <meta property="og:title" content="Brucia appartamento a Milano, giovane coppia muore intossicata"/>
    <meta property="og:description" content="Tragedia ai Navigli. Ancora ignote le cause del rogo"/>
  </head>
  <body>
    <article>
      <h1>Brucia appartamento a Milano, giovane coppia muore intossicata</h1>
      <h2>Tragedia ai Navigli. Ancora ignote le cause del rogo</h2>
      <address><time datetime="2019-11-22T20:24:00+00:00">22 Nov 2019, 20:24</time> by <a rel="author" href="https://www.agi.it/authors/maria-teresa-santaguida/" target="_blank">Maria Teresa Santaguida</a></address>
      <p>"Avremmo dovuto vederci per uscire insieme stasera". Sono ancora increduli alcuni amici di Luca Manzin, il ragazzo di 29 anni che questa notte è morto insieme alla fidanzata Rosita Capurso, 27, nell'incendio del loro appartamento a Milano. Le fiamme sono divampate nel sottotetto alle 3:30 circa al civico 156 dell'Alzaia Naviglio Pavese, non lontano dal circolo Canottieri San Cristoforo e dall'omonima chiesa, in una delle zone più panoramiche di Milano, proprio lungo il corso d'acqua.</p>
      <p>La voce della morte del ragazzo è corsa veloce tra gli ex studenti della Scuola Superiore Sant'Anna, che Luca aveva frequentato alla facoltà di Giurisprudenza ai tempi in cui viveva a Pisa, ed è proprio l'incredulità il sentimento più comune tra gli amici della coppia contattati dall'Agi.</p>
      <p>La famiglia del giovane, originario di Aulla, vicino a Massa Carrara, è stata avvertita in mattinata. Anche la sorella gemella della ragazza, che vive in Australia, ha ricevuto la notizia; le due ragazze avevano perso il padre da poco a causa di una malattia.</p>
      <p>Sul luogo del rogo nel frattempo i vigili del fuoco del Niat hanno proseguito i rilievi per tutto il giorno e, mentre una squadra è rientrata, un'altra del nucleo investigativo di polizia giudiziaria sta procedendo ad approfondimenti: il pm di turno ha infatti affidato loro le indagini.</p>
      <p>L'ipotesi prevalente, al momento, resta quella del corto circuito; anche se un'altra pista investigativa emersa nel corso della giornata portava a non escludere che l'innesco possa essere avvenuto a causa di una candela o di una cicca di sigaretta, e che le fiamme si sarebbero poi propagate facilmente su alcuni vestiti e stracci lasciati vicino alla porta d'ingresso (a fianco della quale era presente il contatore). Questi poi avrebbero provocato il fumo che ha intossicato la giovane coppia. </p>
    </article>
  </body>
</html>