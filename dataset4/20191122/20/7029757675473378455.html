<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/world/iran-zadarzha-stotitsi-opozitsionni-lideri.html"/>
    <meta property="og:site_name" content="News.bg"/>
    <meta property="article:published_time" content="2019-11-22T20:34:17+00:00"/>
    <meta property="og:title" content="Иран задържа стотици опозиционни лидери"/>
    <meta property="og:description" content="Протестите в ударената от тежки санкции страна избухнаха на 15 ноември"/>
  </head>
  <body>
    <article>
      <h1>Иран задържа стотици опозиционни лидери</h1>
      <address>
        <time datetime="2019-11-22T20:34:17+00:00">22 Nov 2019, 20:34</time>
      </address>
      <p>Иранската революционна гвардия арестува около 100 опозиционни лидери на протестите, <b>избухнали миналата седмица</b> заради повишаването на цените на бензина, заяви в петък говорител на иранската съдебна система.</p>
      <p>Иранските власти съобщиха, че <b>общо около 1000 демонстранти са арестувани.</b></p>
      <p>Иранската милиция "Басидж", която е част Революционната гвардия, <a href="https://news.bg/int-politics/iran-obyavi-che-svetovnata-voyna-sreshtu-nego-se-bila-provalila.html"><b>обяви</b></a>, че размириците в страната, предизвикани от повишаването на цените на горивата, представлявали "<b>световна война" срещу Ислямската република, която е била <a href="https://news.bg/int-politics/hamenei-za-protestite-v-iran-vragat-e-otblasnat.html">осуетена</a></b>.</p>
      <p>Протестите в ударената от тежки санкции страна избухнаха на 15 ноември, след като <b>цената на бензина беше повишена с около 200 процента</b>.</p>
      <p>Правозащитната организация <a href="https://news.bg/world/amnesti-stotitsi-zaginali-pri-protestite-v-iran.html"><b>Amnesty International</b> </a>заяви, че е документирала най-малко 106 смъртни случая на протестиращи, убити от силите за сигурност.</p>
      <p>Това са най-тежките улични вълнения в Иран в продължение на поне десетилетие и вероятно след Ислямската революция през 1979 година насам.</p>
      <p><b>Стана ясно също така, <a href="https://news.bg/int-politics/sasht-udariha-sas-sanktsii-ministara-na-informatsiyata-na-iran.html">че САЩ са наложили санкции</a></b> на министъра на информацията и комуникациите на Иран за ролята му в "широкомащабната интернет цензура", имайки предвид продължило пет дни спиране на интернет в цялата страна, имащо за цел да помогне за задушаване на протестите срещу покачването на цените на горивата в Иран.</p>
    </article>
  </body>
</html>