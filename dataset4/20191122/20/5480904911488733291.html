<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/olomouc-uspela-venku-potreti-za-sebou-vyhrala-v-plzni-3-0/1824224?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T20:24:00+00:00"/>
    <meta property="og:title" content="Olomouc uspěla venku potřetí za sebou, vyhrála v Plzni 3:0"/>
    <meta property="og:description" content="Plzeň - Hokejisté Olomouce zvítězili ve 20. extraligovém kole na ledě Plzně 3:0 a připsali si třetí venkovní výhru za sebou. Po bezbrankové první třetině hosté dvakrát udeřili během prostřední části. Vítězný gól si připsal útočník Zbyněk Irgl, jenž přidal i asistenci. Dalším hrdinou Hanáků se stal s první nulou sezony brankář Jan Lukáš, na něhož Západočeši vyslali 40 střeleckých pokusů. Plzeňští tak neprodloužili sedmizápasovou bodovou šňůru."/>
  </head>
  <body>
    <article>
      <h1>Olomouc uspěla venku potřetí za sebou, vyhrála v Plzni 3:0</h1>
      <address><time datetime="2019-11-22T20:24:00+00:00">22 Nov 2019, 20:24</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Hokejisté Olomouce zvítězili ve 20. extraligovém kole na ledě Plzně 3:0 a připsali si třetí venkovní výhru za sebou. Po bezbrankové první třetině hosté dvakrát udeřili během prostřední části. Vítězný gól si připsal útočník Zbyněk Irgl, jenž přidal i asistenci. Dalším hrdinou Hanáků se stal s první nulou sezony brankář Jan Lukáš, na něhož Západočeši vyslali 40 střeleckých pokusů. Plzeňští tak neprodloužili sedmizápasovou bodovou šňůru.</p>
      <slideshow>
        <figure>
          <img src="https://i3.cn.cz/6/1574457036_P201911221077701.jpg"/>
        </figure>
        <figure>
          <img src="https://i3.cn.cz/6/1574457056_P201911221078101.jpg"/>
        </figure>
        <figure>
          <img src="https://i3.cn.cz/6/1574456877_P201911221075801.jpg"/>
        </figure>
        <figure>
          <img src="https://i3.cn.cz/6/1574456717_P201911221072901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Domácí s uzdravenými oporami Mertlem a Gulašem začali aktivněji a právě plzeňský kapitán již ve třetí minutě osamocený před brankou ztroskotal na Lukášovi. Olomoucký gólman si za chvíli poradil i s nebezpečnou střelou Koldy. Hosté sice poté otupili nápor Indiánů, ale směrem dopředu se neprosazovali.</p>
      <p>Naopak Lukáš jen s obtížemi vyrazil táhlý pokus Mertla z levého křídla a především ve 13. minutě se štěstím zlikvidoval Strakův samostatný únik. Kohouti se neprobudili ani během přesilové hry, naopak Kantner vracející se z trestné lavice neproměnil z bezprostřední blízkosti přečíslení dvou na jednoho. Na druhé straně se mezi kruhy objevil Nahodil, střeleckou příležitost však promarnil.</p>
      <p>Po pauze už se hosté radovali, když zmatek v plzeňském obranném pásmu potrestal ve 23. minutě přesným bekhendem Irgl. Obraz hry se změnil a nervózně hrající domácí v prostřední části obtížně přecházeli přes střední pásmo a navíc chybovali v rozehrávce.</p>
      <p>V polovině utkání ještě stačil Irglovu střelu vyrazit svým levým betonem gólman Frodl, ale ve 31. minutě další zaváhání defenzivy Indiánů potrestal nekrytý Kolouch trefou na 2:0. Domácí nedokázali odpovědět během dvou početních výhod a přes střeleckou převahu je dobře organizovaná obrana hostů nepouštěla do gólových šancí.</p>
      <p>Na začátku závěrečné dvacetiminutovky Olomouc od pohromy uchránil při vyloučení Tomečka Lukáš, který stačil na brankovou konstrukci vytěsnit ránu Roba bez přípravy. Další oslabení už hosté zvládli lépe a naopak při přesilovce v 51. minutě mohl definitivně rozhodnout agilní Irgl, po ideální přihrávce Olesze ale po kličce do bekhendu nepřehodil Frodlův pravý beton. Kohouti poté ještě přežili trest svého kapitána Vyrůbalíka a v 59. minutě při plzeňské power play přidal třetí gól Nahodil.</p>
      <h3>Hlasy trenérů po utkání: </h3>
      <p>
        <b>Jiří Hanzlík (Plzeň): </b>
        <i>"Odehráli jsme velice slušnou první třetinu. Vypracovali jsme si gólové šance, které jsme neproměnili. Od druhé třetiny a hlavně prvního inkasovaného gólu byl ale náš výkon tak mizerný, že si na podobný marně vzpomínám. Olomouc byla houževnatá, hrála přesně tak, jak jí známe z minulých sezon. Za prohrou ale stojí náš výkon, především špatná hra s kotoučem. Nedokážu si vysvětlit, že během chvilky se náš výkon takhle diametrálně obrátí. Už se to opakuje. Bylo tam strašně nepřesností, přestali jsme dělat věci, které nám vycházely v první třetině. Přidaly se špatné přesilovky, kde jsme byli bez pohybu a soupeř nám zblokoval strašně střel. Ani jsme se nedostali do žádného tlaku."</i>
      </p>
      <p><b>Zdeněk Moták (Olomouc):</b> <i>"Musím pogratulovat Honzovi Lukášovi k nule. Hlavně v první třetině stál za naším výkonem. Pochválit ale musím celé mužstvo, které podalo výborný oduševnělý výkon. Za bojovnost, nasazení a morálku si dnes body zasloužíme. Snad jen v první třetině jsme měli problémy a povolili soupeři několik přečíslení. Domácí se od druhé třetiny mohli prosadit jen v přesilových hrách. Bohužel jsme faulovali, to nás mohlo stát body. Z toho se musíme poučit. Na druhou stranu zvlášť v oslabení jsme to zvládli dobře, připravili jsme se na to. Milan (Gulaš) se tam nedostal k žádné střele. Výborně jsme blokovali střely, což nám třeba v minulých zápasech tolik nevycházelo."</i></p>
      <h3>HC Škoda Plzeň - HC Olomouc 0:3 (0:0, 0:2, 0:1)</h3>
      <p>Branky a nahrávky: 23. Irgl (Handl, Vodný), 31. Kolouch (Strapáč, Irgl), 59. Nahodil (V. Tomeček). Rozhodčí: Pražák, Veselý - Brejcha, D. Jelínek. Vyloučení: 2:5. Bez využití. Diváci: 5742.</p>
      <p><b>Plzeň:</b> D. Frodl - Budík, Moravčík, Čerešňák, M. Houdek, Vráblík, Jank - Gulaš, Mertl, Pour - V. Němec, Kracík, P. Straka - Eberle, Kodýtek, Kantner - Rob, Roman Vlach, Kolda. Trenéři: Čihák a Jiří Hanzlík.</p>
      <p><b>Olomouc:</b> Lukáš - Jaroměřský, Ondrušek, Valenta, Švrček, Dujsík, Vyrůbalík, Škůrek - Irgl, Kolouch, Strapáč - Klimek, Nahodil, Burian - V. Tomeček, J. Knotek, Olesz - Skladaný, Handl, Vodný. Trenéři: Moták a Tomajko.</p>
    </article>
  </body>
</html>