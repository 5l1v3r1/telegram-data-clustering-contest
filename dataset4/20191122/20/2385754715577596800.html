<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/energia/598681/anoigei-o-dromos-gia-paragogi-ilektrismou-me-fysiko-aerio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T20:33:00+00:00"/>
    <meta property="og:title" content="Ανοίγει ο δρόμος για παραγωγή ηλεκτρισμού με φυσικό αέριο"/>
    <meta property="og:description" content="Εντός των επόμενων ημερών θα υπογραφεί το συμβόλαιο με την κοινοπραξία που επέλεξε η Δημόσια Επιχείρηση Φυσικού Αερίου.   Προνοεί την κατασκευή..."/>
  </head>
  <body>
    <article>
      <h1>Ανοίγει ο δρόμος για παραγωγή ηλεκτρισμού με φυσικό αέριο</h1>
      <address><time datetime="2019-11-22T20:33:00+00:00">22 Nov 2019, 20:33</time> by <a rel="author">Κυριάκος Πενηνταέξ</a></address>
      <p>Εντός των επόμενων ημερών θα υπογραφεί το συμβόλαιο με την κοινοπραξία που επέλεξε η Δημόσια Επιχείρηση Φυσικού Αερίου.</p>
      <p>Προνοεί την κατασκευή τερματικού αποθήκευσης και αποϋγροποίησης φυσικού αερίου.</p>
      <p>Το γνωστό ως LNG, θα καταλήγει στην ΑΗΚ για σκοπούς παραγωγής ηλεκτρικού ρεύματος.</p>
      <p>Μέχρι σήμερα, η παραγωγή ρεύματος στην Κύπρο γινόταν με  μαζούτ, που είναι πιο ακριβό καύσιμο για τους καταναλωτές, αλλά και πιο ρυπογόνο.</p>
      <p>Στην σύσκεψη αυτή με τον Πρόεδρο Αναστασιάδη, συμμετείχαν, μεταξύ άλλων, οι αρμόδιοι υπουργοί, αντιπροσωπεία της ΔΕΦΑ, ο Γενικός Εισαγγελέας, ο Γενικός Ελεγκτής και η Γενική Λογίστρια.</p>
      <p>Από πλευράς ΔΕΦΑ, σύμφωνα με τις πληροφορίες, τονίσθηκε ότι πρόκειται για έργο Εθνικής Σημασίας, με πολλαπλές ωφέλειες για όλους.</p>
      <p>Η παρούσα προσπάθεια της Δημοκρατίας για εισαγωγή LNG είναι η έκτη συνολικά, τα τελευταία 13 χρόνια.</p>
      <p>Αν αποτύχει και αυτή η προσπάθεια το μέλλον είναι αβέβαιο, όπως τονίσθηκε στην σύσκεψη από την ΔΕΦΑ.</p>
      <p>Θα πρέπει να επιστρέψει 101 εκατομμύρια ευρώ, που είναι το ύψος της ευρωπαϊκής χορηγίας. Μάλιστα, η Ευρωπαϊκή Ένωση και η Ευρωπαϊκή Τράπεζα Επενδύσεων έχουν ήδη εκφράσει την πρόθεσή τους, να μην χρηματοδοτήσουν ξανά αντίστοιχα έργα, καθώς γίνεται στροφή προς τις ΑΠΕ.</p>
      <p>Αυτό ενισχύει και το επιχείρημα της ΔΕΦΑ ότι το έργο πρέπει να προχωρήσει. </p>
      <p>Από την άλλη, υπάρχουν και σειρά σοβαρών νομικών ζητημάτων, που έθεσαν ο Γενικός Ελεγκτής αλλά και η Γενική Λογίστρια της Δημοκρατίας, σε σχέση με τις διαδικασίες αξιολόγησης του διαγωνισμού και τα διαδικαστικά θέματα αναφορικά με τις εγκρίσεις των κονδυλίων.</p>
      <p>Στους δύο φορείς απάντησε γραπτώς πρόσφατα η ΔΕΦΑ και ο Γενικός Ελεγκτής, αναχωρώντας από το Προεδρικό Μέγαρο, μας ανέφερε πως η Ελεγκτική Υπηρεσία θα εκδώσει σύντομα έκθεση για το ζήτημα.</p>
      <figure>
        <iframe src="https://www.youtube.com/embed/PVkXFD5qDhQ" width="560" height="315" data-service="Youtube" scrolling="no"/>
      </figure>
    </article>
  </body>
</html>