<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/22/654054/"/>
    <meta property="og:site_name" content="Економічна правда"/>
    <meta property="article:published_time" content="2019-11-22T20:28:00+00:00"/>
    <meta property="og:title" content="Коломойський: МВФ знає, що Приватбанк повернуть мені найближчим часом"/>
    <meta property="og:description" content="Олігарх, колишній співвласник Приватбанку Ігор Коломойський вважає, що найближчим часом поверне собі банк."/>
  </head>
  <body>
    <article>
      <h1>Коломойський: МВФ знає, що Приватбанк повернуть мені найближчим часом</h1>
      <address>
        <time datetime="2019-11-22T20:28:00+00:00">22 Nov 2019, 20:28</time>
      </address>
      <p>Олігарх, колишній співвласник Приватбанку Ігор Коломойський вважає, що найближчим часом поверне собі банк.</p>
      <p>Про це він сказав у коментарі <a href="https://www.kyivpost.com/ukraine-politics/kolomoisky-boasts-privatbank-will-be-returned-to-me-soon.html?cn-reloaded=1">Kyiv Post.</a></p>
      <p>"Міжнародний валютний фонд знає, що Приватбанк буде повернутий (мені) найближчим часом", - заявив олігарх.</p>
      <p>Він також додав, що йому невідомо, чому підконтрольний йому Нікопольський завод феросплавів викупив на рік оренду парковки перед головним офісом Приватбанку у Дніпрі.</p>
      <p>За його словами, завод справделиво вимагає "компенсації від Привату".</p>
      <p>"Якщо Приватбанк продовжить так себе вести, я думаю, що працівники заводу можуть і зайти до Приватбанку", - сказав Коломойський, маючи на увазі, що робітники можуть штурмувати банк.</p>
      <p>
        <b>Нагадаємо:</b>
      </p>
      <p>Нікопольський завод феросплавів Ігоря Коломойського на аукціоні <a href="https://www.epravda.com.ua/news/2019/11/21/653991/">купив право</a> на річну експлуатацію парковки біля головного офісу Приватбанку у Дніпрі.</p>
      <p>Прем'єр-міністр Олексій Гончарук заявив, що Приватбанк <a href="https://www.epravda.com.ua/news/2019/11/22/654039/">не поврнуть Коломойському.</a></p>
      <p>13 листопада в <a href="https://www.nytimes.com/2019/11/13/world/europe/ukraine-ihor-kolomoisky-russia.html?fbclid=IwAR0deK4pOVybyBx8ohwqTEduiTFPT_OatK4a44BFwEt-Fc_H7WDXcWIRgL4">інтерв'ю</a> The New York Times Коломойський заявив, що Україні пора відмовитися від Заходу і налагоджувати відносини з Росією. За його словами, відновлення зв'язків з Росією стало необхідним для <a href="https://www.pravda.com.ua/news/2019/11/13/7231838/">економічного виживання</a> України.</p>
      <p>Більш як через тиждень, 21 листопада, президент Володимир Зеленський <a href="https://www.pravda.com.ua/news/2019/11/21/7232591/">відреагував на слова олігарха</a>. Зеленський підкреслив, що це його пріоритет як очільника держави відповідати за міжнародний вектор України, а не Коломойського.</p>
      <p>22 листопада стало відомо, що українська влада може заборонити повернення банків власникам <a href="https://www.epravda.com.ua/news/2019/11/22/654030/">на законодавчому рівні</a> – таку умову висунув МВФ.</p>
      <p>Економічна правда</p>
    </article>
  </body>
</html>