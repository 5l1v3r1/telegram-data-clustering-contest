<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/twee-tieners-aangehouden-voor-beschieten-van-nederlandse-treinen~a802f0c6/"/>
    <meta property="og:site_name" content="HLN"/>
    <meta property="article:published_time" content="2019-11-22T20:55:00+00:00"/>
    <meta property="og:title" content="Twee tieners aangehouden voor beschieten van Nederlandse treinen"/>
    <meta property="og:description" content="De politie heeft twee 15-jarige jongens aangehouden. Ze worden verdacht van het beschieten van twee treinen nabij Breda. Van een intercity die eerder op de avond vanuit Tilburg richting Breda reed ..."/>
  </head>
  <body>
    <article>
      <h1>Twee tieners aangehouden voor beschieten van Nederlandse treinen</h1>
      <address><time datetime="2019-11-22T20:55:00+00:00">22 Nov 2019, 20:55</time> by <a rel="author">Dennis Nuiten , Tim Besters</a></address>
      <p>
        <b>De politie heeft twee 15-jarige jongens aangehouden. Ze worden verdacht van het beschieten van twee treinen nabij Breda. Van een intercity die eerder op de avond vanuit Tilburg richting Breda reed en daar op het station staat, raakten vijf ruiten vernield. Van een andere trein, die in oostelijke richting reed en werd geraakt, is volgens de politie één ruit beschadigd. De trein wordt onderzocht op het station van Eindhoven.</b>
      </p>
      <p>Het tweetal werd, op aanwijzen van een getuige, in Dorst aangehouden. Het gaat om twee 15-jarige jongens, uit Breda en Dorst. Ze waren in het bezit van balletjespistolen met metalen balletjes. Ze worden verdacht van het vernielen van de treinen.<br/><br/>Er is volgens de politie in beide treinen niemand gewond geraakt, en de reizigers hebben de treinen inmiddels verlaten. Van de trein die naar het station in Breda reed, zijn de buitenruiten vernield. De binnenruiten bleven gespaard waardoor er geen glas in de coupés terecht is gekomen.</p>
      <related>
        <h4>Lees ook</h4>
        <a href="https://www.hln.be/de-krant/op-de-bus-voelen-we-ons-minder-veilig-dan-op-de-trein-en-dat-komt-door-wie-naast-ons-zit~abc7c412/"/>
      </related>
      <h3>Gebarsten ruiten</h3>
      <p>De mogelijke beschieting van de trein richting Breda zou ongeveer vijf minuten voor aankomst in Breda hebben plaatsgevonden, meldt een reiziger aan deze krant. “Dat zei een passagier die in de betreffende coupé zat net tegen mij‘’, aldus Niels Wenstedt. Volgens Wenstedt zitten er ook gaatjes in het metaal onder de ruiten. Zelf had hij helemaal niets door. “De machinist riep om dat de trein vermoedelijk beschoten is, en daarna kwam hij nog het treinstel in om een en ander toe te lichten.‘’</p>
      <p>De politie meldt dat de twee treinen met de kapotte ruiten apart zijn gezet. Rechercheurs van de dienst Forensische Opsporing gaan de treinen morgen onderzoeken om te achterhalen wat precies is gebeurd.</p>
      <p>
        <i>(Lees verder onder de foto)</i>
      </p>
      <figure>
        <img src="https://images0.persgroep.net/rcs/yz4EP03W35PXocdeR0F3HInnzwI/diocontent/161226318/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Ruiten kapot van de trein, mogelijk zijn ze beschoten.<cite>© Tom van der Put - MaRicMedia</cite></figcaption>
      </figure>
      <h3>“Dit moet stoppen”</h3>
      <p>NS-topman Roger van Boxtel heeft via Twitter ook gereageerd op het voorval. “Gelukkig geen gewonden, maar zijn we in Nederland mentaal aan het ontsporen?’’, vraagt hij zich af. “Dit moet stoppen!’’ Een woordvoerster van de NS noemt het onacceptabel wat er is gebeurd. “Reizigers en medewerkers moeten veilig in de trein kunnen zitten.”</p>
      <figure>
        <iframe data-src="https://twitter.com/NielsWenstedt/status/1197946782531100674" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/rogervanboxtel/status/1197960791334510592" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/AlptekinAkdogan/status/1197965462698627074" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://images3.persgroep.net/rcs/fZcp3F09R5fEuAOk2iejkSKNkcw/diocontent/161226319/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>Ruiten kapot van de trein, mogelijk zijn ze beschoten.<cite>© Tom van der Put - MaRicMedia</cite></figcaption>
      </figure>
    </article>
  </body>
</html>