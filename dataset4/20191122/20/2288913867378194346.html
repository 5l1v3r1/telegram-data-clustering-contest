<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191122_04730620"/>
    <meta property="og:site_name" content="De Standaard"/>
    <meta property="article:published_time" content="2019-11-22T20:00:00+00:00"/>
    <meta property="og:title" content="Opnieuw verdachte opgepakt in onderzoek naar 39 doden in vrachtwagen"/>
    <meta property="og:description" content="Een 23-jarige man uit Noord-Ierland is opgepakt in verband met de 39 doden die in Essex in een koelcontainer zijn gevonden."/>
  </head>
  <body>
    <article>
      <h1>Opnieuw verdachte opgepakt in onderzoek naar 39 doden in vrachtwagen</h1>
      <address>
        <time datetime="2019-11-22T20:00:00+00:00">22 Nov 2019, 20:00</time>
      </address>
      <p>
        <b>Een 23-jarige man uit Noord-Ierland is opgepakt in verband met de 39 doden die in Essex in een koelcontainer zijn gevonden.</b>
      </p>
      <p>De 31 mannen en acht vrouwen, tussen 15 en 44 jaar oud, werden in de vroege ochtend van 23 oktober aangetroffen in de haven van Purfleet bij Londen. De container waarin ze zaten, had net de oversteek gemaakt vanuit Zeebrugge.</p>
      <p>De 23-jarige man uit Noord-Ierland die vrijdag gearresteerd werd in Beaconsfield, ten noordwesten van Londen, wordt verdacht van samenzwering in het kader van mensenhandel- en smokkel. Zijn aanhouding houdt wellicht verband met twee transporten die voorafgingen aan de dodelijke tocht. De 39 passagiers kwamen waarschijnlijk aan boord in Frankrijk en België.</p>
      <p>De man die ervan verdacht wordt de container afgeleverd te hebben in Zeebrugge, verscheen donderdag voor een rechter in Dublin. Eamonn Harrison (22) uit het Noord-Ierse Mayobridge wordt beschuldigd van doodslag en betrokkenheid bij mensenhandel en -smokkel. Of Harrison, die een Iers paspoort heeft, uitgewezen zal worden naar het Verenigd Koninkrijk is nog onduidelijk. De 25-jarige chauffeur die de vrachtwagen oppikte in Purfleet, Mo ­Robinson, zit in de cel in het VK, op dezelfde beschuldigingen als Harrison. Drie anderen werden intussen vrijgelaten op borgtocht. Ronan en Christopher Hughes, twee Noord-Ierse broers van 40 en 34 die een transportbedrijf runnen, zijn nog voortvluchtig. Een van hen zou volgens Britse media de container gehuurd hebben en chauffeur Robinson ingeschakeld hebben.</p>
      <p>Ook in Vietnam werden inmiddels aanhoudingen verricht in het onderzoek naar wat een Britse aanklager omschreef als ‘een wereldwijde ring’ die verantwoordelijk is voor het smokkelen van ‘een grote groep migranten naar het VK’.</p>
    </article>
  </body>
</html>