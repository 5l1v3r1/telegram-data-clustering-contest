<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/svensk-motorstjarna-utan-jobb-efter-volkswagens-besked/"/>
    <meta property="og:site_name" content="DN.SE"/>
    <meta property="article:published_time" content="2019-11-22T20:11:48+00:00"/>
    <meta property="og:title" content="Svensk motorstjärna utan jobb efter Volkswagens besked"/>
    <meta property="og:description" content="Johan Kristoffersson står utan jobb efter årsskiftet."/>
  </head>
  <body>
    <article>
      <h1>Svensk motorstjärna utan jobb efter Volkswagens besked</h1>
      <address><time datetime="2019-11-22T20:11:48+00:00">22 Nov 2019, 20:11</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Den svenske motorsportstjärnan Johan Kristoffersson står utan jobb efter årsskiftet.<br/>Det står klart sedan Volkswagen beslutat att lägga ner all fabrikssatsning på motorsport som inte är eldriven, skriver <a href="https://www.vf.se/2019/11/22/kristoffersson-arbetslos-efter-vws-chockbesked/">Värmlands Folkblad</a>.</b>
      </p>
      <p>Beslutet påverkar Kristoffersson och hans stall Sébastian Loeb Racing som har använt sig av Volkswagen-bilar under WTCR-säsongen. Kristoffersson har varit kontrakterad av både Volkswagen och Sébastian Loeb Racing men beskedet gör att kontraktet bryts med båda parter.</p>
      <p>– Kontraktet med teamet hängde på att de skulle få support av VW (Volkswagen), vilket de nu inte kommer få. Så när mitt VW-kontrakt bryts så bryts automatiskt kontraktet med teamet. Vid slutet av året löper alla mina kontrakt ut, säger Kristoffersson till Värmlands Folkblad.</p>
      <p><b>Kristoffersson hade</b> tidigare kontrakt över nästa år.</p>
      <p>– Tråkigt när beskedet kommer såpass sent på säsongen. Det blir väldigt lite tid att se sig om och planera inför nästa år, säger 30-åringen.</p>
      <p>Kristoffersson säger att det är oklart vad som väntar härnäst för honom.</p>
      <p>Svensken gör sin första säsong i det internationella racingmästerskapet för standardvagnar, WTCR. Med en tävling kvar att köra (i Malaysia 13-15 december) ligger han på elfte plats i sammandraget.</p>
      <p>Under midsommardagen vann han sitt första lopp i WTCR när han var först över mållinjen på den klassiska tyska banan Nürburgring.</p>
    </article>
  </body>
</html>