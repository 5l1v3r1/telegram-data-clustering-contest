<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skijumping.pl/wiadomosci/27089/dolezal-po-kwalifikacjach-w-wisle-stac-nas-na-wiecej/"/>
    <meta property="og:site_name" content="Skijumping.pl"/>
    <meta property="article:published_time" content="2019-11-22T20:48:00+00:00"/>
    <meta property="og:title" content="Dolezal po kwalifikacjach w Wiśle: Stać nas na więcej!"/>
    <meta property="og:description" content="- Muszę omówić piątkowe próby z zawodnikami, ale brakowało w nich luzu. To nie były swobodne skoki, jak podczas treningów. Było trochę stresu, ale staramy się działać analitycznie - powiedział trener Michal Dolezal po premierowych seriach sezonu 2019/20. Czech zdecydował, iż w sobotnim konkursie drużynowym, który otworzy 41. edycję Pucharu Świata, wystąpią Piotr Żyła, Jakub Wolny, Kamil Stoch i Dawid Kubacki."/>
  </head>
  <body>
    <article>
      <h1>Dolezal po kwalifikacjach w Wiśle: Stać nas na więcej!</h1>
      <address>
        <time datetime="2019-11-22T20:48:00+00:00">22 Nov 2019, 20:48</time>
      </address>
      <p>
        <b>- Muszę omówić piątkowe próby z zawodnikami, ale brakowało w nich luzu. To nie były swobodne skoki, jak podczas treningów. Było trochę stresu, ale staramy się działać analitycznie - powiedział trener Michal Dolezal po premierowych seriach sezonu 2019/20. Czech zdecydował, iż w sobotnim konkursie drużynowym, który otworzy 41. edycję Pucharu Świata, wystąpią Piotr Żyła, Jakub Wolny, Kamil Stoch i Dawid Kubacki.</b>
      </p>
      <p>- Otrzymywałem już pytania czy jestem zadowolony lub niezadowolony z wyników. Nie chcę na nie odpowiadać, ale szczerze powiem, że poza treningowymi skokami, stać nas było na więcej. Musimy to przeanalizować, porozmawiamy z zawodnikami. Trochę takiego "luzu" mi brakowało dzisiaj w ich skokach - mówi trener reprezentacji Polski.</p>
      <p>Czy stres mógł mieć wpływ na wyniki zawodników? - Nie wiem, musimy jeszcze porozmawiać z zawodnikami. Tak jak mówiłem, nie były to takie luźne próby jak na treninach.</p>
      <p>- Zanim zaczął się oficjalny trening, powiedziałem zawodnikom, aby uważali na pierwsze skoki, na to lądowanie, aby bezpiecznie wyhamowali. Myślę, że już są doświadczeni i z tym nie było problemu - przyznaje Dolezal.</p>
      <p>Jak trener oceni przygotowanie skoczni, po dniu w którym doszło do pięciu upadków? - Musimy brać pod uwagę, że jest ciepło. W tygodniu padał deszcz. Myślę, że na te warunki, organizatorzy zrobili maksimum. Na pewno delegat techniczny poprosi jeszcze, aby to poprawili do jutra.</p>
      <p>Michal Dolezal zapewnia, że wytypowanie kadry na sobotni konkurs drużynowy, w którym wystąpią Piotr Żyła, Jakub Wolny, Kamil Stoch i Dawid Kubacki, nie było trudne: - Dzisiaj, w oparciu o wyniki treningów i kwalifikacji, skład na konkurs drużynowy jest naturalny.</p>
      <p>- W czołówce byli zawodnicy, którzy w poprzednich sezonach pokazywali, że umieją skakać i są doświadczeni. Kraft, Prevc, Peier byli bardzo dobrzy. Niemcy też skakali dobrze. Nie było zaskoczeń - przyznaje Czech.</p>
      <p>- Chcemy jutro walczyć o podium. Stać nas na to, jeżeli będziemy skakać tak jak w treningu - mówi trener reprezentacji Polski.</p>
      <p>
        <i>
          <b>Korespondencja z Wisły, Dominik Formela</b>
        </i>
      </p>
      <figure>
        <iframe src="https://www.youtube.com/embed/X6Y5UVzW8gk" width="640" height="360" data-service="Youtube" scrolling="no"/>
      </figure>
      <hr/>
      <p>Dominik Formela i Adam Bucholz, źródło: Informacja własna</p>
    </article>
  </body>
</html>