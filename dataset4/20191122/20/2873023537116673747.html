<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/node/220126"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T20:22:00+00:00"/>
    <meta property="og:title" content="Σε απεργία πείνας για το δικαίωμα στην εκπαίδευση"/>
    <meta property="og:description" content="Απεργία πείνας ξεκίνησε ο κρατούμενος Θέμης Δήμου διεκδικώντας να συνεχίσει τις σπουδές του στο Τμήμα Μηχανολογίας του Πανεπιστημίου Δυτικής Αττικής, που διακόπηκαν όταν μεταφέρθηκε στις φυλακές Λάρισας. "/>
  </head>
  <body>
    <article>
      <h1>Σε απεργία πείνας για το δικαίωμα στην εκπαίδευση</h1>
      <address><time datetime="2019-11-22T20:22:00+00:00">22 Nov 2019, 20:22</time> by <a rel="author">efsyn.gr</a></address>
      <p>Απεργία πείνας ξεκίνησε την Πέμπτη ο κρατούμενος Θέμης Δήμου διεκδικώντας να συνεχίσει τις σπουδές του στο Τμήμα Μηχανολογίας του Πανεπιστημίου Δυτικής Αττικής, που διακόπηκαν όταν μεταφέρθηκε προσωρινά από τις φυλακές Κορυδαλλού στις φυλακές Λάρισας.</p>
      <p>«Αν οι αρμόδιοι δεν θέλουν να υπάρχει η δυνατότητα οι κρατούμενοι να εξελίσσονται μέσω της εκπαιδευτικής διαδικασίας εντός των φυλακών ας βγουν να το πουν ξεκάθαρα και αν θεωρούν ότι το 2019 καλύτερα νεκρός κρατούμενος παρά φοιτητής κρατούμενος ας συνεχίσουν να δείχνουν την αδιαφορία που δείχνουν στο ζήτημα μου» τονίζει ο ίδιος.</p>
      <table bordered="">
        <tr>
          <th align="center">
            <b>Όλο το κείμενο του Θέμη Δήμου</b>
          </th>
        </tr>
        <tr>
          <td>έχει ως εξής:<br/><br/>Από τις 23 Αυγούστου που με την συνδρομή της “Ομάδας Αντιμετώπισης Έκνομων Ενεργειών”, έγινε η μεταγωγή μου παράνομα στη φυλακή της Λάρισας, έως σήμερα καμία απολύτως λύση δεν δόθηκε στο δίκαιο αίτημά μου, να έχω την δυνατότητα να ολοκληρώσω την φοίτηση μου στο ΙΕΚ της φυλακής Κορυδαλλού και να συνεχίσω τις σπουδές μου στο Τμήμα Μηχανολογίας του Πανεπιστημίου Δυτικής Αττικής. Τώρα έχω μεταφερθεί προσωρινά στις Φυλακές Κορυδαλλού γιατί βρίσκεται σε εξέλιξη το πρωτόδικο δικαστήριο για το οποίο είμαι υπόδικος. <br/><br/>Ένα δικαστήριο το οποίο δεν μου επέτρεψε να αποφυλακιστώ το καλοκαίρι που μας πέρασε ενώ είχα ήδη συμπληρώσει τον απαραίτητο χρόνο κράτησης και με το παραπάνω. Μια δίκη που με εμπλέκουν στην γνωστή υπόθεση-σκευωρία της χρηματοδότησης “τρομοκρατικής οργάνωσης” χωρίς το παραμικρό στοιχείο. Έχει φανεί εξάλλου και από την διάρκεια της διαδικασίας ότι όλη αυτή η υπόθεση δεν έχει καμία σχέση με χρηματοδότηση οποιασδήποτε “τρομοκρατικής” οργάνωσης ή με οτιδήποτε παράνομο, όπως με έχουν κατηγορήσει.<br/><br/>Τώρα βρίσκομαι προσωρινά μεταγόμενος στις φυλακές Κορυδαλλού. Πάλι όμως δεν μου δίνεται η ευκαιρία να συνεχίσω το ΙΕΚ στο οποίο σπούδαζα δύο χρόνια ώστε να μπορέσω να το ολοκληρώσω, καθώς μου λένε πως τυπικά είμαι χρεωμένος σε άλλο κατάστημα κράτησης .Έτσι, σύμφωνα με τη Διεύθυνση της Φυλακής και την Γενική Γραμματεία Αντιεγκληματικής Πολιτικής, “πρέπει” να στερηθώ το δικαίωμα μου στην εκπαίδευση. Γραφειοκρατικά κολλήματα που εμποδίζουν την συνέχιση και την ολοκλήρωση των σπουδών ,για τις οποίες έχω κάνει τόση προσπάθεια και έχω αφιερώσει τόσα χρόνια από την ζωή μου στις πιο αντίξοες συνθήκες μέσα στη φυλακή.<br/><br/>Αυτό που ζητάω δεν είναι τίποτα άλλο από αυτό που δικαιούμαι. Ο νόμος τους έξαλλου είναι ξεκάθαρος. Αν είσαι φοιτητής σε μια πανεπιστημιακή σχολή πρέπει να βρίσκεσαι στον ίδιο γεωγραφικό νομό με αυτήν. Εγώ είμαι φοιτητής στο Πανεπιστήμιο Δυτικής Αττικής που βρίσκεται 5 λεπτά από τις Φυλακές Κορυδαλλού. Δεν μπορούν οι καθηγητές μου από την σχολή να έρχονται 400 χιλιόμετρα στην Λάρισα για να με βοηθάνε στα μαθήματά μου και όπως και η ίδια η σχολή δήλωσε σε έγγραφο που προσκόμισα στο Υπουργείο, οι καθηγητές της σχολής μόνο στις Φυλακές Κορυδαλλού μπορούν να έρθουν λόγω ακριβώς της απόστασης. <br/><br/>Παράλληλα είμαι φοιτητής και στο ΙΕΚ Γραφίστικης του Καταστήματος Κράτησης Κορυδαλλού, και μάλιστα έχουν μείνει λίγοι μήνες ακόμα για να πάρω το πτυχίο μου, καθώς είμαι στη διαδικασία της πρακτικής. Κάτι που επίσης δεν μπορώ να κάνω σε καμιά άλλη φυλακή στην Ελλάδα αφού Τυπογραφείο λειτουργεί μόνο στον Κορυδαλλό.<br/><br/>Δεν ξέρω γιατί υπάρχει αυτή η εκδικητική συμπεριφορά απέναντι μου. Δεν έχει συμβεί τίποτα που να δικαιολογεί αυτή την συμπεριφορά καθώς δεν έχω το παραμικρό πειθαρχικό κατά την διάρκεια της κράτησής μου. Ξέρω όμως ότι σε μένα πέφτει το βάρος να διεκδικήσω τα αυτονόητα δικαιώματα μου με το μόνο μέσο αγώνα που μου έχει μείνει. Την απεργία πείνας. <br/><br/>Πρέπει να βάλω το σώμα και την υγεία μου ανάχωμα σε μια προσπάθεια διάλυσης της εκπαιδευτικής διαδικασίας εντός των Φυλακών. Γιατί τόσα χρόνια φυλακής αυτό που έμαθα είναι ότι χωρίς αγώνα τίποτα ποτέ δεν κερδίζεται. Έτσι ξεκινάω σήμερα 21 Νοεμβρίου απεργία πείνας με μόνο αίτημα την ανάκληση της παράνομης μεταγωγής μου στις Φυλακές Λάρισας, κάτι που αυτόματα θα επιλύσει όλα τα εμπόδια ώστε να μπορώ απρόσκοπτανα συνεχίσω την εκπαίδευση μου.<br/><br/>Αν οι αρμόδιοι δεν θέλουν να υπάρχει η δυνατότητα οι κρατούμενοι να εξελίσσονται μέσω της εκπαιδευτικής διαδικασίας εντός των φυλακών ας βγουν να το πουν ξεκάθαρα και αν θεωρούν ότι το 2019 καλύτερα νεκρός κρατούμενος παρά φοιτητής κρατούμενος ας συνεχίσουν να δείχνουν την αδιαφορία που δείχνουν στο ζήτημα μου.<br/>Δεν διεκδικώ ούτε κάποια χάρη ούτε κάποια ευνοϊκή μεταχείριση.<br/>Διεκδικώ το δικαίωμα μου στην εκπαίδευση.<br/>Η θα δικαιωθώ ή θα πεθάνω<br/><br/>Δήμου Θέμης<br/>κρατούμενος-φοιτητής στο Πανεπιστήμιο Δυτικής Αττικής<br/>Φυλακές Κορυδαλλού<br/>21/11/2019</td>
        </tr>
      </table>
      <related>
        <h4>Σχετικά Άρθρα</h4>
        <a href="https://www.efsyn.gr/node/216238"/>
        <a href="https://www.efsyn.gr/node/214612"/>
        <a href="https://www.efsyn.gr/node/212621"/>
        <a href="https://www.efsyn.gr/ellada/koinonia/211065_allos-enas-thanatos-kratoymenoy-ayti-ti-fora-mesa-sti-siopi"/>
        <a href="https://www.efsyn.gr/ellada/koinonia/201055_epeisodio-metaxy-kratoymenon-stis-fylakes-korydalloy"/>
        <a href="https://www.efsyn.gr/ellada/koinonia/150228_seminario-epimorfosis-sofronistikon-ypallilon-gia-symperifores-se"/>
      </related>
    </article>
  </body>
</html>