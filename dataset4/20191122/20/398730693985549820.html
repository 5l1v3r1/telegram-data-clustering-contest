<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/michael-winiarski-regimen-i-iran-slog-tva-flugor-i-en-small-med-stangt-internet/"/>
    <meta property="og:site_name" content="DN.SE"/>
    <meta property="article:published_time" content="2019-11-22T20:43:06+00:00"/>
    <meta property="og:title" content="Michael Winiarski: Regimen i Iran slog två flugor i en smäll med stängt internet"/>
    <meta property="og:description" content="Iran är ett tydligt exempel på hur ett stort land med några relativt enkla åtgärder från statsmakten kan bli i det närmaste totalt avskuret från omvärlden."/>
  </head>
  <body>
    <article>
      <h1><a href="https://www.dn.se/av/michael-winiarski/">Michael Winiarski:</a> Regimen i Iran slog två flugor i en smäll med stängt internet</h1>
      <address><time datetime="2019-11-22T20:43:06+00:00">22 Nov 2019, 20:43</time> by <a rel="author" href="https://www.dn.se/av/michael-winiarski/" target="_blank">Michael Winiarski</a></address>
      <p>
        <b>Vad händer med ett land när internet stängs ner? Iran är ett tydligt exempel på hur ett stort land med några relativt enkla åtgärder från statsmakten kan bli i det närmaste totalt avskuret från omvärlden. <br/>Därför finns ännu inte några säkra uppgifter om omfattningen av regimens våld mot bensinprisupproret.</b>
      </p>
      <p>Iran var under en vecka praktiskt taget avstängt från omvärlden när regeringen i Teheran stängde ner större delen av internet. </p>
      <p>Därför är uppgifterna om vad som har hänt under <a href="https://www.dn.se/nyheter/varlden/michael-winiarski-mullorna-star-handfallna-infor-bransleprotesterna/">den senaste veckans våldsamma protester och repression från säkerhetstjänsten</a> och islamistiska miliser svåra att verifiera. Revolten utbröt förra fredagen, den 15 november, när regeringen utan förvarning meddelade att priset på bensin skulle chockhöjas. </p>
      <p><b>I ett hundratal städer</b> runt om i Iran utbröt våldsamma protestdemonstrationer. På flera håll brände uppretade folkmassor porträtt av Irans högste ledare ayatolla Ali Khamenei och det ropades till och med slagord som ”Shahen, kom tillbaka!”.</p>
      <p>Delar av landet lamslogs. Flera universitet i storstäder som Teheran, Isfahan och Shiraz höll stängt, liksom skolor i minst 17 städer i landet.</p>
      <p>Kravallpolis angrep demonstranter med tårgas, vattenkanoner och skarp ammunition, och tusentals personer arresterades. Flera rapporter talade om dussintals dödsoffer, <a href="https://www.dn.se/nyheter/varlden/amnesty-over-100-dodade-under-iranprotester/">Amnesty International uppgav att över 100 människor</a> mist livet och än fler skadats.</p>
      <p>Problemet var att myndigheterna stängde ned större delen av internet, enligt internetgranskaren NetBlocks var endast fem procent av nätets kapacitet i funktion. Det uppenbara syftet var att begränsa möjligheten för motståndare till regimen i olika delar av landet att samordna sina protestaktioner.</p>
      <p><b>Kombinationen av den långtgående</b> digitaliseringen i världen och en diktatorisk regim gjorde denna informationsblockad särskilt effektiv. För den shiamuslimska regimen betydde det inte bara att den fick kontroll över protesterna, genom att hindra demonstranter i olika städer att utbyta information. </p>
      <p>Även möjligheterna för iranier i utlandet att kommunicera med hemlandet omintetgjordes, eftersom alla någorlunda säkra chattprogram och appar som är krypterade – av typ WhatsApp, Viber, Signal och Telegram – är nätbaserade. </p>
      <p>Det har betytt att exiliranier är hänvisade till landbaserade telefoner, som enkelt kan avlyssnas av den fruktade iranska säkerhetstjänsten. Exiliranier som DN talat med säger att det innebär att de inte vågar utsätta sig eller sina släktingar inne i landet för de risker det kan innebära att diskutera det som händer i Iran på telefon.</p>
      <p><b>De iranska myndigheterna</b> är nu gradvis på väg att återställa en mindre del av nätet, ”en provins i taget”, uppger den officiella nyhetsbyrån Fars. I torsdags ska internettjänsterna delvis ha börjat återupptas i den första av Irans 31 provinser, uppger den utlandsbaserade Radio Farda. Fars rapporterar att internet är på väg att kopplas in igen i provinserna Hormozgan, Arak, Kermanshah, Mashhad, Qom, Täbriz, Hamedan, Bushehr och delar av Teheran.</p>
      <p>Enligt NetBlocks hade 8 procent av internet återupprättats i torsdags.</p>
      <p>Samtidigt fortsätter arresteringarna av deltagare i protesterna, som nu är inne på andra veckan. Radio Farda uppger att antalet gripna nu uppgår till 3.000 och 138 har dödats av den iranska säkerhetstjänsten och polisen. Många av de som har skadats vågar inte bege sig till sjukhus av rädsla för att bli gripna.</p>
      <p>Statliga medier och Fars, en nyhetsbyrå som står det iranska Revolutionsgardet nära, hävdar att protestledarna nu har arresterats och proklamerar samtidigt seger för den islamiska republikens regering. </p>
      <p> </p>
      <details>
        <summary>Fakta. Andra länder där internet blockerats</summary>
        <p>Indien har flera gånger på delstatsnivå stängt av möjligheten att använda internet. Senast den 4 augusti 2019 stängdes internet av i Jammu och Kashmir och tillgången är fortfarande inte återställd. I flera andra delstater har internettillgången strypts under kortare perioder.</p>
        <p>Under de stora protesterna mot regeringen 2011 stängde Egypten ner tillgången till internet via mobila nätverk och landets fyra stora internetleverantörer i flera dagar. I samband med protester så sent som i september 2019 blockerade man flera internettjänster.</p>
        <p>Även i bland annat Turkiet, Kazakstan, Sudan och Etiopien har tillgången till internet strypts vid tillfällen, enligt interneträttighetsorganisationen Access now.</p>
        <p>DN</p>
      </details>
    </article>
  </body>
</html>