<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562868/enwsi-ellinwn-efoplistwn-dwrea-10-tachyplown-peripolikwn-skafwn-pros-to-limeniko-pics-"/>
    <meta property="og:site_name" content="NOOZ."/>
    <meta property="article:published_time" content="2019-11-22T20:54:00+00:00"/>
    <meta property="og:title" content="Ένωση Ελλήνων Εφοπλιστών: Δωρεά 10 ταχύπλοων περιπολικών σκαφών προς το Λιμενικό [pics]"/>
    <meta property="og:description" content="Στη δωρεά προς το Λιμενικό Σώμα-Ελληνική Ακτοφυλακή, 10 ταχύπλοων περιπολικών σκαφών υψηλών προδιαγραφών και άρτια εξοπλισμένων, που θα καλύψουν επιχειρησιακές ανάγκες του Σώματος, προέβη η Ένωσις Ελλήνων Εφοπλιστών (ΕΕΕ) μέσω της Εταιρείας Κοινωνικής Προσφοράς Ελληνικού Εφοπλισμού Συν-Ενωσις."/>
  </head>
  <body>
    <article>
      <h1>Ένωση Ελλήνων Εφοπλιστών: Δωρεά 10 ταχύπλοων περιπολικών σκαφών προς το Λιμενικό [pics]</h1>
      <address>
        <time datetime="2019-11-22T20:54:00+00:00">22 Nov 2019, 20:54</time>
      </address>
      <p>
        <b>Στη δωρεά προς το Λιμενικό Σώμα-Ελληνική Ακτοφυλακή, 10 ταχύπλοων περιπολικών σκαφών υψηλών προδιαγραφών και άρτια εξοπλισμένων, που θα καλύψουν επιχειρησιακές ανάγκες του Σώματος, προέβη η Ένωσις Ελλήνων Εφοπλιστών (ΕΕΕ) μέσω της Εταιρείας Κοινωνικής Προσφοράς Ελληνικού Εφοπλισμού Συν-Ενωσις.</b>
      </p>
      <p>Η σχετική σύμβαση υπεγράφη παρουσία του πρωθυπουργού, <b>Κυριάκου Μητσοτάκη</b> με τους <b>Χρήστο Σταϊκούρα</b>, υπουργό Οικονομικών και <b>Ιωάννη Πλακιωτάκη</b>, υπουργό Ναυτιλίας και Νησιωτικής Πολιτικής.</p>
      <p>Ο <b>Θεόδωρος Βενιάμης</b> ως πρόεδρος της ΕΕΕ και της Συν-Ενωσις δήλωσε:</p>
      <p>«H ναυτιλία, ως ένας από τους κυριότερους παραγωγικούς πυλώνες του τόπου μας, δηλώνει παρούσα να συνδράμει ουσιαστικά και πολυδιάστατα στο δύσκολο έργο της Ελληνικής Κυβέρνησης να αντιμετωπίσει τις προκλήσεις των καιρών και να σταθεί αρωγός στις ανάγκες της κοινωνίας. Είμαι βέβαιος ότι τα σύγχρονα ταχύπλοα σκάφη θα αποτελέσουν πολύτιμο εργαλείο για το Λιμενικό Σώμα».</p>
      <p>Ο <b>κ. Βενιάμης</b> επίσης εξέφρασε θερμές ευχαριστίες στους συναδέλφους εκείνους, μέλη της <b>ΕΕΕ</b> που με την άμεση ανταπόκρισή τους να αναλάβουν με χορηγίες την κάλυψη του κόστους της συγκεκριμένης δωρεάς, συνετέλεσαν καθοριστικά στην υλοποίηση αυτής.</p>
      <p>«Η ελληνική ναυτιλιακή κοινότητα μέσω της Εταιρείας Κοινωνικής Προσφοράς Ελληνικού Εφοπλισμού Συν-Ενωσις, θα βρίσκεται πάντα δίπλα στη Ελληνική Πολιτεία και κοινωνία», υπογράμμισε ο κ. Βενιάμης.</p>
      <figure>
        <img src="https://www.nooz.gr/Multimedia/2019/11/7bcd260c-1725-48a5-8ee6-6795e4f1382b.jpg"/>
      </figure>
      <figure>
        <img src="https://www.nooz.gr/Multimedia/2019/11/2da920b5-706a-4498-8498-d05d1e0d3527.jpg"/>
      </figure>
    </article>
  </body>
</html>