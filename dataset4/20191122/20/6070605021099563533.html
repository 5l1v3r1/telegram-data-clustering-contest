<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/miler-migrants-fugen-pastera-Libia_0_2348765285.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T20:43:05+00:00"/>
    <meta property="og:title" content="Un miler de migrants fugen en pastera de Líbia en 72 hores"/>
    <meta property="og:description" content="Els combats als voltants de Trípoli i les bones condicions meteorològiques acceleren les sortides"/>
  </head>
  <body>
    <article>
      <h1>Un miler de migrants fugen en pastera de Líbia en 72 hores</h1>
      <h2>Els combats als voltants de Trípoli i les bones condicions meteorològiques acceleren les sortides</h2>
      <address>
        <time datetime="2019-11-22T20:43:05+00:00">22 Nov 2019, 20:43</time>
      </address>
      <p>Els migrants que estan atrapats a l'infern de Líbia intenten fugir-ne desesperadament: des de dimarts almenys un miler s'han llançat al mar en embarcacions precàries. L'èxode coincideix amb l'agreujament dels combats a l'entorn de la capital, Trípoli, que han sigut especialment intensos els últims dies a la localitat veïna de Karabuli, un dels punts de partida de pasteres en la ruta del Mediterrani central. És en aquest punt on l<a href="https://www.ara.cat/internacional/espectre-guerra-civil-torna-Libia_0_2210778997.html"> es milícies lleials al mariscal Khalifa Haftar estan intentant aïllar la capital</a>, on hi ha el govern de Fayez al-Sarraj, reconegut per l'ONU i la UE tot i que no ha sigut elegit. Les tropes de Haftar estan intentant controlar l'única carretera que condueix a Trípoli, a la qual només es pot accedir en avió. Líbia és un estat fallit des que la revolució del 2011 i una intervenció de l'OTAN van derrocar el coronel Muammar al-Gaddafi, que havia governat el país amb mà de ferro durant més de 40 anys.</p>
      <figure>
        <img src="https://www.ara.cat/2019/11/17/internacional/desmunten-discurs-contra-ONG-rescat_2345775610_67587004_117x66.png"/>
      </figure>
      <p>
        <a href="https://www.ara.cat/internacional/dades-discurs-contra-ONG-rescat_0_2346365373.html">Les dades desmunten el discurs contra les ONG de rescat al mar</a>
      </p>
      <p>Des de dimarts, els tres vaixells de rescat humanitari que estan operatius a la zona de rescat de Líbia (l'<i> Open Arms</i>, l'<i> Aita Mari</i> i l'<i> Ocean Viking</i>) han salvat 366 persones en aigües internacionals. El seu estat de salut evidencia l'emergència que es viu a Líbia: a més de deshidratats, amb hipotèrmia i marejats després de passar-se un dia i una nit a l'aigua, els equips mèdics de les ONG han hagut de tractar a bord dels vaixells ferits de bala i persones amb lesions per pallisses.</p>
      <p>Tots els rescatats són subsaharians, excepte un egipci, i hi ha molts menors no acompanyats i algunes dones embarassades enmig del drama. Tots els vaixells han demanat a les autoritats malteses i italianes un port segur on desembarcar els immigrants. S'apropa un temporal i si la burocràcia no desencalla la situació, les tres organitzacions alerten que la situació es complicarà encara més. Tot i que fa unes setmanes Malta i Itàlia van arribar a un acord amb altres països de la UE per deixar desembarcar els vaixells d'ONGs a canvi que els migrants fossin ràpidament reubicats en altres estats, aquest mecanisme només funciona quan els rescats es fan dins les seves respectives zones de rescat i no dins la zona líbia, com és el cas.</p>
      <figure>
        <img src="https://www.ara.cat/2019/09/23/internacional/Francca-Italia-Alemanya-intervenint-Malta_2312778919_67587707_117x66.jpg"/>
      </figure>
      <p>
        <a href="https://www.ara.cat/internacional/Italia-Franca-Alemanya-reubicar-migrants_0_2312768875.html">Itàlia firma amb França i Alemanya un acord per reubicar els migrants que arriben a la costa</a>
      </p>
      <p>A més, una pastera amb 74 persones va poder arribar pels seus propis mitjans fins a l'illa italiana de Lampedusa. Però la majoria no han tingut aquesta sort. Segons informa aquest divendres l'Organització Internacional de Migracions (OIM), 289 migrants, entre els quals 14 criatures i 33 dones, van ser capturats pels guardacostes de Trípoli, que són antigues milícies a les quals el govern de Fayez al-Sarraj ha contractat la detenció de migrants al mar per complir amb els seus acords amb Itàlia i la Unió Europea. Tots van ser retornats a Líbia per acabar tancats en els centres de detenció que funcionen a la capital i els seus voltants, que no han estat al marge de la guerra. A més, 43 migrants van ser detinguts per la marina de Tunísia i desembarcats en aquest país, que entre altres coses no ha signat els tractats internacionals d'acollida de refugiats.</p>
      <p>Un pescador libi va alertar dimecres Alarm Phone del naufragi d'una pastera amb almenys 67 morts i uns 30 supervivents. Si es confirma aquest desastre, augmentarà la macabra estadística del Mediterrani, on aquest any han mort almenys 597 persones intentant arribar a Europa, més de la meitat en la ruta central, la més perillosa del planeta per als migrants.</p>
    </article>
  </body>
</html>