<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sparta-po-divoke-prestrelce-remizovala-s-budejovicemi-3-3/1823699?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T20:06:00+00:00"/>
    <meta property="og:title" content="Sparta po divoké přestřelce remizovala s Budějovicemi 3:3"/>
    <meta property="og:description" content="Praha - Fotbalisté Sparty remizovali v předehrávce 17. ligového kola s Českými Budějovicemi 3:3 a nekorunovali výhrou oslavy 126. výročí založení klubu, na jehož počet nastoupili ve vzpomínkových dresech. Dynamo na Letné třikrát vedlo po gólech Ivana Schranze, Benjamina Čoliče a Davida Ledeckého, za domácí ale vyrovnali Guélor Kanga z penalty a střídající Srdjan Plavšič s Benjaminem Tettehem."/>
  </head>
  <body>
    <article>
      <h1>Sparta po divoké přestřelce remizovala s Budějovicemi 3:3</h1>
      <address><time datetime="2019-11-22T20:06:00+00:00">22 Nov 2019, 20:06</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Fotbalisté Sparty remizovali v předehrávce 17. ligového kola s Českými Budějovicemi 3:3 a nekorunovali výhrou oslavy 126. výročí založení klubu, na jehož počet nastoupili ve vzpomínkových dresech. Dynamo na Letné třikrát vedlo po gólech Ivana Schranze, Benjamina Čoliče a Davida Ledeckého, za domácí ale vyrovnali Guélor Kanga z penalty a střídající Srdjan Plavšič s Benjaminem Tettehem.</p>
      <slideshow>
        <figure>
          <img src="https://i3.cn.cz/6/1574450708_P201911220981701.jpg"/>
        </figure>
        <figure>
          <img src="https://i3.cn.cz/6/1574447973_P201911220940201.jpg"/>
        </figure>
        <figure>
          <img src="https://i3.cn.cz/6/1574447400_P201911220928401.jpg"/>
        </figure>
        <figure>
          <img src="https://i3.cn.cz/6/1574446239_P201911220910701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Pražané po druhé remíze za sebou zůstali pátí. Jihočeský nováček soutěže se po sérii předchozích pěti výher, kterou stanovil vlastní ligový rekord, postaral o další překvapení a je s dvoubodovou ztrátou osmý.</p>
      <p>Pražané nastoupili vzhledem k výročí, které oslavili v sobotu, ve vzpomínkových dresech se svislými rudými a bílými pruhy a jitřenkou, jež byla součástí klubového loga až do 90. let.</p>
      <p>Domácí kouč Jílek nasadil uzdraveného Mandjecka a jen na lavičce začal Krejčí, jemuž vyšly zápasy za reprezentační jednadvacítku. Hostům scházela trojice hráčů hostujících ze Sparty, naopak v zahajovací jedenáctce nechyběl stoper Sivok, který v minulosti dělal kapitána na Letné.</p>
      <p>Jihočeši nabuzeni předchozí rekordní vítěznou sérií začali rychlým vedoucím gólem. Domácí Mandjeck v sedmé minutě ztratil na polovině hřiště míč, Schranz potáhl míč do brejku, vyměnil si jej s Mršičem a střelou do odkryté branky překonal Heču. Slovenský útočník se prosadil proti bývalému klubu, v jehož dresu si ale ligový start nepřipsal.</p>
      <p>Ve 13. minutě mohl srovnat Kanga, jeho střelu ale vyrazil na roh brankář Drobný. V 28. minutě domácí po centru a Hložkově dorážce už slavili vyrovnání, sudí Marek však po zhlédnutí videozáznamu gól po čtyřech minutách kvůli předchozí ruce odvolal.</p>
      <p>V 35. minutě už Pražané srovnali. Novák ve vápně hloupě zatáhl Kozáka a Kanga se z penalty nemýlil. Devátým gólem v ligové sezoně se dotáhl na nejlepšího střelce soutěže Komličenka. Jihočeši si však za sedm minut vzali vedení zpět. Čolič z přímého kopu střelou okolo zdi k tyči zaskočil Heču a připsal si druhou branku v české lize.</p>
      <p>V úvodu druhé půle se domácím nedařilo dostat se do šancí a pomohlo jim až střídání. Uzdravený Plavšič byl na trávník necelou minutu, když napřáhl zpoza vápna a ranou k tyči překonal Drobného.</p>
      <p>Kouč Jílek poslal na trávník druhého útočníka Tetteha a domácí tlačili. V 73. minutě zastavila Hložkovu střelu tyč, poté Kayovu hlavičku vyrazil Drobný. Pražané nepouštěli soupeře za půlku, ale v 77. minutě nečekaně potřetí inkasovali. Po nákopu od brankáře Drobného fatálně zaváhal domácí Kaya a Ledecký nabídnutý samostatný únik s přehledem využil.</p>
      <p>Hned za tři minuty ale bylo potřetí srovnáno. Trávník přihrál Tettehovi a ten zblízka prostřelil Drobného. Domácí se už v nastavení marně dožadovali penalty, z následné akce pak střídající Krejčí zblízka minul.</p>
      <h3>Hlasy po utkání:</h3>
      <p><b>Václav Jílek (trenér Sparty):</b> <i>"První poločas připomínal situace ze začátku sezony, myslím způsob hry. Nízká míra aktivity a kvality, nekompaktnost. Celý poločas vůbec neodpovídal tomu, jaký byl záměr. Postrádali jsme daleko větší míru vnitřní energie hráčů. V druhém poločase se to rapidně zlepšilo. Těch jednoduchých branek, které obdržíme, je strašně moc. Nabídneme je soupeři i naším přístupem. Opakujeme se, vracíme se zpátky. U první branky chyba v rozehrávce, u druhé se nám rozestoupí zeď, třetí gól individuální chyba. Na druhou stranu jsme měli dost příležitostí, abychom utkání zvládli. V momentě, kdy se nám něco povede, uděláme nějaký výsledek, hned vzápětí o body přijdeme. Pro mentalitu je důležité, abychom měli tři čtyři vítězné zápasy po sobě. Zásadní problém je to hlavně z bodového hlediska, bodů máme málo. Určitě jsme si představovali, že začneme poslední čtyři zápasy před Vánoci vítězstvím."</i></p>
      <p><b>David Horejš (trenér Č. Budějovic):</b> <i>"Samozřejmě že jsme spokojeni, že si dnes odsud vezeme bod. Já jsem hlavně pyšný na tým, jakou hrou jsme přispěli k úrovni zápasu. Lidi, co přišli, viděli nadstandardní utkání, ve kterém padlo šest gólů. Jeli jsme sem s tím, že chceme natáhnout sérii a využít toho, že jsme v laufu. Dostali jsme se třikrát do vedení, ale je třeba přiznat, že Sparta má takovou kvalitu, že nás vždy po gólu dostala trošku pod tlak a dokázala srovnat. Musím před kluky smeknout, protože jsme tu odehráli velice dobré utkání. Remíza tomu slušela, byla zasloužená a jsem hrdý na to, že jsme opět dali venku tři branky. Při té šanci v nastavení by se ve mně krve nedořezal, prohrát tu po takovém zápase, který jsme tu odehráli, by byla obrovská škoda. Když chcete bodovat na Spartě, musíme předvést kvalitní výkon jako dnes a mít i trochu štěstí."</i></p>
      <h3>Sparta Praha - Dynamo České Budějovice 3:3 (1:2)</h3>
      <p>Branky: 35. Kanga z pen., 58. Plavšič, 80. Tetteh - 7. Schranz, 42. Čolič, 77. Ledecký. Rozhodčí: Marek - Horák, Poživil - Orel (video). ŽK: Mandjeck, Trávník, Lischka - Novák, Brandner, Mršič, Ekpai, Schranz, Drobný. Diváci: 10.057.</p>
      <p><b>Sparta:</b> Heča - Sáček, Kaya, Lischka, Frýdek - Vindheim (58. Plavšič), Trávník, Kanga (89. Krejčí), Mandjeck (61. Tetteh), Hložek - Kozák. Trenér: Jílek.</p>
      <p><b>Č. Budějovice:</b> Drobný - Čolič, Havel, Sivok, Novák - Javorek, Čavoš - Schranz, Brandner (85. Táborský), Mršič (71. Ekpai) - Ledecký (90. Kladrubský). Trenér: Horejš.</p>
      <h3>Tabulka:</h3>
      <ul>
        <li>1. | Slavia | 16 | 14 | 2 | 0 | 36:3 | 44</li>
        <li>2. | Plzeň | 16 | 10 | 3 | 3 | 31:15 | 33</li>
        <li>3. | Mladá Boleslav | 16 | 9 | 2 | 5 | 32:22 | 29</li>
        <li>4. | Jablonec | 16 | 8 | 4 | 4 | 29:22 | 28</li>
        <li>5. | Sparta | 17 | 7 | 5 | 5 | 33:24 | 26</li>
        <li>6. | Ostrava | 16 | 8 | 1 | 7 | 27:22 | 25</li>
        <li>7. | Slovácko | 16 | 7 | 4 | 5 | 20:21 | 25</li>
        <li>8. | České Budějovice | 17 | 7 | 3 | 7 | 29:29 | 24</li>
        <li>9. | Liberec | 16 | 6 | 3 | 7 | 25:26 | 21</li>
        <li>10. | Olomouc | 16 | 4 | 7 | 5 | 22:23 | 19</li>
        <li>11. | Teplice | 16 | 4 | 6 | 6 | 13:23 | 18</li>
        <li>12. | Bohemians | 16 | 4 | 4 | 8 | 18:28 | 16</li>
        <li>13. | Zlín | 16 | 4 | 3 | 9 | 11:22 | 15</li>
        <li>14. | Příbram | 16 | 3 | 4 | 9 | 14:28 | 13</li>
        <li>15. | Karviná | 16 | 2 | 5 | 9 | 11:23 | 11</li>
        <li>16. | Opava | 16 | 2 | 4 | 10 | 7:27 | 10</li>
      </ul>
    </article>
  </body>
</html>