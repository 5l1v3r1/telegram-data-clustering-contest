<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462513/%e0%a6%ac%e0%a6%be%e0%a6%b8%e0%a7%87%e0%a6%b0-%e0%a6%b8%e0%a6%be%e0%a6%a5%e0%a7%87-%e0%a6%ac%e0%a6%b0%e0%a6%af%e0%a6%be%e0%a6%a4%e0%a7%8d%e0%a6%b0%e0%a7%80%e0%a6%ac%e0%a6%be%e0%a6%b9%e0%a7%80-%e0%a6%ae%e0%a6%be%e0%a6%87%e0%a6%95%e0%a7%8d%e0%a6%b0%e0%a7%8b%e0%a6%b0-%e0%a6%b8%e0%a6%82%e0%a6%98%e0%a6%b0%e0%a7%8d%e0%a6%b7"/>
    <meta property="og:site_name" content="Daily Janakantha"/>
    <meta property="article:published_time" content="2019-11-22T20:27:00+00:00"/>
    <meta property="og:title" content="বাসের সাথে বরযাত্রীবাহী মাইক্রোর সংঘর্ষ ॥ নিহত ৯"/>
    <meta property="og:description" content="স্টাফ রিপোর্টার, মুন্সীগঞ্জ ॥ মুন্সীগঞ্জের শ্রীনগরে ঢাকা-মাওয়া মহাসড়কে যাত্রীবাহী বাস ও মাইক্রোবাসের সংঘর্ষে কমপক্ষে ৯ জন নিহত হয়েছেন। শুক্রবার (২২ নভেম্বর) দুপুর ২টার দিকে শ্রীনগর উপজেলার ষোলঘর বাসস্ট্যান্ডে ঢাকাগামী মাইক্রোবাসের সঙ্গে স্বাধীন পরিবহনের একটি যাত্রীবাহী বাসের এ দুর্ঘটনা ঘটে। এ ঘটনায় মুন্সীগঞ্জের পুলিশ সুপার জায়েদুল ..."/>
  </head>
  <body>
    <article>
      <h1>বাসের সাথে বরযাত্রীবাহী মাইক্রোর সংঘর্ষ ॥ নিহত ৯</h1>
      <address>
        <time datetime="2019-11-22T20:27:00+00:00">22 Nov 2019, 20:27</time>
      </address>
      <figure>
        <img src="http://www.dailyjanakantha.com/files/201911/1574449340_65.JPG"/>
      </figure>
      <p>স্টাফ রিপোর্টার, মুন্সীগঞ্জ ॥ মুন্সীগঞ্জের শ্রীনগরে ঢাকা-মাওয়া মহাসড়কে যাত্রীবাহী বাস ও মাইক্রোবাসের সংঘর্ষে কমপক্ষে ৯ জন নিহত হয়েছেন। শুক্রবার (২২ নভেম্বর) দুপুর ২টার দিকে শ্রীনগর উপজেলার ষোলঘর বাসস্ট্যান্ডে ঢাকাগামী মাইক্রোবাসের সঙ্গে স্বাধীন পরিবহনের একটি যাত্রীবাহী বাসের এ দুর্ঘটনা ঘটে। এ ঘটনায় মুন্সীগঞ্জের পুলিশ সুপার জায়েদুল আলম ৯ জন নিহতের খবর নিশ্চিত করেছেন।</p>
      <p>জানা গেছে, লৌহজং উপজেলার কনকশার থেকে মুদী দোকানি রুবেল হোসেনের বরযাত্রী যাচ্ছিল কেরানীগঞ্জের কামরাঙ্গীচর। পথিমধ্যে এই দুর্ঘটনা ঘটে। এতে বরের বাবা আব্দুর রশীদ ব্যাপারী (৬০), বোন লিজা (২২) ও লিজার মেয়ে তাবাসসুম (৪), ভাগনি রেনু, ভাবী রুনা আক্তার ২২ ও তার ছেলে তাহসিন (৩) এবং প্রতিবেশী কেরামত আলী (৭০), মফিুজুল (৬০) ও চালক বিল্লাল (২৮)। নিহতরা সকলেই মাইক্রোবাসের আরোহী। ঘটনার পরপরই স্থানীয় লোকজন, পুলিশ ও ফায়ার সার্ভিসের কর্মীরা মাইক্রোবাসের ভেতরে আটকে পড়া নিহত ও আহতদের উদ্ধার করে। এ ঘটনায় ৩০ মিনিট মহাসড়কে যান চলাচল বন্ধ ছিল।</p>
      <p>এসব তথ্য দিয়ে শ্রীনগর থানার ওসি হেদায়েতুল ইসলাম ভূইয়া জানান, লৌহজং উপজেলার কনকশার থেকে বরযাত্রীর একটি বহর যাচ্ছিল কেরানীগঞ্জের কামরাঙ্গীচর। পথিমধ্যে এই সংঘর্ষের ঘটনা ঘটে। নিহতদের লাশ শ্রীনগর উপজেলা স্বাস্থ্য কমপ্লেক্সে রাখা হয়েছে। এছাড়া বাস ও মাইক্রোর ৪ যাত্রীকে আহতাবস্থায় ঢাকা পাঠানো হয়েছে। অন্যান্য আহতদের স্থানীয়ভাবে চিকিৎসা দেওয়া হয়েছে। বাস ও মাইক্রো দুটিই পুলিশ হেফাজতে রয়েছে। তিনি আরও বলেন বেপরোয়া গতির স্বাধীন পরিবহনের বাসটি ওভারট্রেক করলে মাইক্রোবাসের মুখোমুখি সংঘর্ষ হয়। বাসের ড্রাইভার ও হেল্পার পলাতক রয়েছে। তাদের গ্রেফতারের চেষ্টা চলছে।</p>
      <p>স্থানীয় সূত্রে জানা যায়, ঢাকা থেকে ছেড়ে আসা মাওয়া গামী স্বাধীন এক্সপ্রেস পরিবহনের (ঢাকা মেট্রো ব- ১৪ ৮১৯৪) একটি যাত্রীবাহী বাস বেপরোয়া গতি ও ওভারটেকের কারণে ঢাকা গামী মাইক্রোবাসের সাথে মুখোমুখি সংঘর্ষ হয়। এ সময় মাইক্রোবাসটি (ঢাকা মেট্রো চ- ১৫ ৫৫৬৬) দুমড়েমুচরে যায়। মাইক্রোবাসটি লৌহজংয়ের নাগের হাট থেকে একটি বিয়ের কথাবার্তা বলার জন্য ঢাকার কামরাঙ্গিরচরে যাচ্ছিল। শ্রীনগর ফায়ার সার্ভিস স্টেশন সূত্রে জানাযায়, খবর পেয়ে ফায়ার সার্ভিসের ৩টি ইউনিট ঘটনাস্থলে উদ্ধার কাজ করেন।</p>
      <p>হাঁসাড়া হাইওয়ে পুলিশ ফাঁড়ির ইনচার্জ মো. আব্দুল বাসেদ জানান, মাওয়াগামী স্বাধীন পরিবহনের বাসটি নিয়ন্ত্রণ হারিয়ে ঢাকাগামী মাইক্রোবাসের ওপরে গিয়ে পড়লে এ দুর্ঘটনা ঘটে। মাইক্রোবাসের আরোহীরা সবাই আত্মীয়-স্বজন ছিল।</p>
      <p>মুন্সীগঞ্জের জেলা প্রশাসক মো. মনিরুজ্জামান তালুকদার ঘটনাস্থল পরিদর্শন করে নিহতদের প্রত্যেককে ১০ হাজার টাকা ও আহতদের চিকিৎসার জন্য প্রয়োজনীয় ব্যবস্থা নেওয়ার নির্দেশ দিয়েছেন।</p>
    </article>
  </body>
</html>