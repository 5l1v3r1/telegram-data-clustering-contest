<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191541/anc/demana/no/deixar-se/condicionar/repressio/presentacio/seva/nova/sectorial"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-22T20:56:00+00:00"/>
    <meta property="og:title" content="L'ANC demana «no deixar-se condicionar» per la repressió en la presentació de la seva nova sectorial"/>
    <meta property="og:description" content="El projecte &quot;Persones Represaliades&quot; neix amb la intenció de visibilitzar la repressió estatal contra aquells qui han defensat l'independentisme"/>
  </head>
  <body>
    <article>
      <h1>L'ANC demana «no deixar-se condicionar» per la repressió en la presentació de la seva nova sectorial</h1>
      <h2>El projecte "Persones Represaliades" neix amb la intenció de visibilitzar la repressió estatal contra aquells qui han defensat l'independentisme</h2>
      <address>
        <time datetime="2019-11-22T20:56:00+00:00">22 Nov 2019, 20:56</time>
      </address>
      <p>L'antiga presó Model de Barcelona va ser l'epicentre de la repressió durant la història recent de la ciutat. Als anys de postguerra i franquisme, aquest antic centre penitenciari va ser la destinació de milers de persones empresonades pels seus ideals polítics. La gran quantitat de presos van desbordar les instal·lacions enmig de pallisses i execucions, i van convertir aquest espai en un autèntic infern.<br/><br/>És per això que l'ANC ha escollit aquest escenari per presentar el seu nou sectorial anomenat: "Persones Represaliades". En un acte presentat pel fotoperiodista Jordi Borràs, s'han donat a conèixer les bases d'aquesta iniciativa a partir d'un col·loqui on ha participat la presidenta de l'ANC, Elisenda Paluzie, la historiadora Anna Sallès, un perseguit pel franquisme i un represaliat actual.<br/><br/> </p>
      <figure>
        <iframe data-src="https://twitter.com/SectorialsANC/status/1197146843274186753?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La primera ponent ha estat la historiadora Anna Sallès. Durant la seva carrera professional ha estat professora de la Universitat Autònoma de Barcelona i des de molt jove va estar vinculada als moviments polítics i estudiantils. A principis dels anys seixanta va entrar a militar al PSUC i en una manifestació a la universitat, en solidaritat amb els miners asturians va ser detinguda per la policia acusada de rebel·lió. El jutjat militar la va condemnar a sis mesos i un dia. Va complir la pena a la presó de la Model, lloc on ha tornat avui, quasi 60 anys després, per explicar la seva història: "El mecanisme més utilitzat per l'estat espanyol des de l'any 36 ha estat la repressió".<br/><br/>En Tomàs ha vingut com a representant de la repressió que s'està vivint a Catalunya durant els esdeveniments que han tingut lloc durant els últims mesos. Ha estat detingut per realitzar diferents pintades i talls de carretera i imputat en diferents casos relacionats amb diferents protestes. "No podem permetre que els nostres actes estiguin condicionats pels poders polítics en forma de repressió".<br/><br/>L'Àngels és professora i va ser represaliada pel franquisme. L'any 1974 va marxar a l'exili i des que en va tornar ha lluitat pels seus drets. Forma part del sectorial i ha llegit un manifest per inaugurar aquesta iniciativa de l'ANC, en companyia de tots els membres fundadors. "Aquesta iniciativa neix amb la intenció de donar veu a tots els represaliats del passat i del present. Creiem que és fonamental donar testimoni als afectats per la lluita per la independència". La membre del sectorial ha remarcat que no estan vinculats a cap partit polític i que únicament volen fer una crida a totes les persones que han estat represaliades a què s'uneixin al projecte.<br/><br/>La presidenta de l'ANC, Elisenda Paluzie ha tancat l'acte agraint l'esforç de totes les persones que han fet possible aquesta sectorial. Paluzie ha remarcat que "aquesta iniciativa és important per aprendre a comprendre i conviure la repressió que ens toca viure actualment a partir d'experiències del passat".</p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>