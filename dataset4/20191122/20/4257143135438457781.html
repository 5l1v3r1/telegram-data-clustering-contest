<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/22/modric-nem-haragudott-meg-cristiano-ronaldora"/>
    <meta property="og:site_name" content="infostart"/>
    <meta property="article:published_time" content="2019-11-22T20:56:00+00:00"/>
    <meta property="og:title" content="Modric nem haragudott meg Cristiano Ronaldóra"/>
    <meta property="og:description" content="Luka Modric nem haragudott meg Cristiano Ronaldóra amiatt, hogy a portugál klasszis nem volt ott tavaly azon a párizsi gálán, amelyen a horvát labdarúgó átvehette az Aranylabdát."/>
  </head>
  <body>
    <article>
      <h1>Modric nem haragudott meg Cristiano Ronaldóra</h1>
      <address><time datetime="2019-11-22T20:56:00+00:00">22 Nov 2019, 20:56</time> by <a rel="author">Infostart / MTI</a></address>
      <h3>Luka Modric nem haragudott meg Cristiano Ronaldóra amiatt, hogy a portugál klasszis nem volt ott tavaly azon a párizsi gálán, amelyen a horvát labdarúgó átvehette az Aranylabdát.</h3>
      <p>Modric annak apropóján adott exkluzív nyilatkozatot az M4 Sportnak Zágrábban, hogy Enyém a pálya címmel könyv jelent meg róla. A horvát középpályás az interjúban kiemelte: a történtek ellenére jó kapcsolatot ápol a másfél éve a Juventusban játszó Cristiano Ronaldóval, aki ötször vehette át az Aranylabdát, de tavaly hiába végzett a szavazáson másodikként, nem utazott el a francia fővárosba.</p>
      <p>"Mindenkinek szíve joga eldönteni, hogy mit csinál, és ő így döntött. Ez nem befolyásolta a véleményemet Cristianóról. Ő a világ egyik legjobb játékosa, és én pontosan tudom, hiszen közelről láthattam, hogy hogyan játszik, hogyan edz, hogyan dolgozik nap mint nap, hogy elérje a célját. Nem véletlenül tart ott, ahol tart" - mondta.</p>
      <p>A 34 éves Modric elárulta: gyerekként neki is voltak céljai, vágyai, hogy mit szeretne elérni, és meddig szeretne eljutni, de mostanra már jóval többet elért annál, mint amiről valaha is álmodott.</p>
      <p>"Rengeteg munkával, lemondással, áldozattal járt ez az út, de nagyon boldog vagyok, hogy idáig jutottam. Remélem, a pályám inspirációt jelent a mostani gyerekeknek, hogy ugyanilyen messzire juthassanak abban, amivel foglalkoznak. Akár a sportban, akár a sporton kívül" - nyilatkozott.</p>
      <p>A horvát válogatott egy csoportban szerepelt a magyar együttessel az Európa-bajnoki selejtezősorozatban - Budapesten 2-1-re kikapott, Splitben 3-0-ra győzött -, és az E jelű ötösből az első helyen jutott ki a részben budapesti rendezésű Eb-re. A pályán szerény, csendes és visszafogott Modric elárulta: alapvetően vezető személyiségnek tartja magát.</p>
      <p>"Lehet, hogy ezt nem mutatom ki annyira, amennyire kellene, de úgy gondolom, tényleg ott van bennem a vezér" - mondta, a jövőjével kapcsolatban pedig annyit jegyzett meg: számára az a legfontosabb, hogy jól érzi magát Madridban.</p>
      <p>"Meglátjuk, meddig tart a pályafutásom, de remélem, hogy van még bennem pár szezon. Vannak még nagy terveim, és remélem, hogy az egészségi állapotom sem lesz akadály" - jelentette ki.</p>
      <p>
        <i>Nyitókép: Luka Modric, a Real Madrid horvát labdarúgója kezében az év legjobb férfi futballistájának odaítélt Aranylabda-díjjal az átadóünnepségen Párizsban 2018. december 3-án. MTI/EPA/Yoan Valat</i>
      </p>
    </article>
  </body>
</html>