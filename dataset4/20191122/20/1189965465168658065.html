<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260297/ksenodoxeio-diathetei-domatia-gia-1-dolario-me-antitimo-ti-diamoni-ton-pelaton-se-livestreaming"/>
    <meta property="og:site_name" content="LiFO"/>
    <meta property="article:published_time" content="2019-11-22T20:12:00+00:00"/>
    <meta property="og:title" content="Ξενοδοχείο διαθέτει δωμάτια για 1 δολάριο με αντίτιμο τη διαμονή των πελατών σε livestreaming"/>
    <meta property="og:description" content="Ένα ξενοδοχείο στην Ιαπωνία διαθέτει δωμάτια προς ένα δολάριο αν οι πελάτες συμφωνήσουν σε livestreaming της διαμονής τους"/>
  </head>
  <body>
    <article>
      <h1>Ξενοδοχείο διαθέτει δωμάτια για 1 δολάριο με αντίτιμο τη διαμονή των πελατών σε livestreaming</h1>
      <h2>Ένα ξενοδοχείο στην Ιαπωνία διαθέτει δωμάτια προς ένα δολάριο αν οι πελάτες συμφωνήσουν σε livestreaming της διαμονής τους</h2>
      <address><time datetime="2019-11-22T20:12:00+00:00">22 Nov 2019, 20:12</time> by <a rel="author">NEWSROOM</a></address>
      <p>
        <b>Ένας 27χρονος <a href="https://www.lifo.gr/tags/%CE%99%CE%AC%CF%80%CF%89%CE%BD%CE%B1%CF%82">Ιάπωνας</a>, ο Tetsuya Inoue, που κληρονόμησε ένα <a href="https://www.lifo.gr/tags/%CE%9E%CE%B5%CE%BD%CE%BF%CE%B4%CE%BF%CF%87%CE%B5%CE%AF%CE%BF">ξενοδοχείο</a> από τη γιαγιά του στην πόλη Φουκουόκα, επιστράτευσε υπηρεσίες <a href="https://www.lifo.gr/tags/Livestreaming">livestreaming</a> για να συστήσει την επιχείρησή του σε νέα ακροατήρια.</b>
      </p>
      <p>Όπως μεταδίδει το CNN, o νέος ιδιοκτήτης του ryokan, όπως ονομάζονται τα παραδοσιακά ιαπωνικά ξενοδοχεία, σκέφτηκε πως μέσω του διαδικτύου μπορεί να προσελκύσει νέους πελάτες. Έτσι οι πελάτες του Asahi Ryokan, θα μπορούν να διανυκτερεύουν έναντι μόλις 100 γιεν, ποσό που αντιστοιχεί σε περίπου ένα δολάριο, αν συμφωνήσουν ότι η παραμονή τους θα μεταδοθεί στο διαδίκτυο μέσω livestreaming.</p>
      <p>Υπάρχουν περιορισμοί ωστόσο σχετικά με το τι αναμεταδίδεται. Ο Inoue εξηγεί ότι δεν καταγράφονται ήχοι, έτσι ώστε οι πελάτες του να μιλούν χωρίς περιορισμούς, ενώ δεν υπάρχουν κάμερες στο μπάνιο. Οι πελάτες μπορούν να σβήνουν τα φώτα όποτε θέλουν. Το κανάλι του στο YouTube ονομάζεται One Dollar Hotel. «Είναι ένα πολύ παλιό ryokan και έψαχνα ένα νέο επιχειρηματικό μοντέλο» λέει ο Inoue που ξεκίνησε να διοικεί τη μονάδα πέρυσι. «Το ξενοδοχείο βρίσκεται στη φθηνότερη πλευρά της πόλης, χρειαζόμαστε μία προστιθέμενη αξία, κάτι ιδιαίτερο για το οποίο όλοι θα μιλάνε», ανέφερε στο CNN.</p>
      <figure>
        <img src="https://www.lifo.gr/uploads/image/1570896/xenodoxio-iaponia-livestreaming_-4-.jpg"/>
        <figcaption>Δωμάτιο του ξενοδοχείου</figcaption>
      </figure>
      <figure>
        <img src="https://www.lifo.gr/uploads/image/1570894/xenodoxio-iaponia-livestreaming_-1-.jpg"/>
        <figcaption>Πινακίδες με τους περιορισμούς προειδοποιούν τους πελάτες</figcaption>
      </figure>
      <p>Μέχρι σήμερα τέσσερις πελάτες του ξενοδοχείου ζήτησαν να μείνουν στο δωμάτιο. «Οι νέοι σήμερα δεν νοιάζονται για την ιδιωτικότητα», αναφέρει ο Inoue προσθέτοντας πως «για κάποιους είναι ΟΚ να παρακολουθούνται μόνο για μία μέρα». Παρότι η ενοικίαση δωματίων προς ένα δολάριο την ημέρα αποτελεί ξεκάθαρη ζημιά, ο Inoue σκέφτεται πέρα από το κόστος της μίας διανυκτέρευσης. Το κανάλι του στο YouTube έχει ήδη πάνω από 1.000 συνδρομητές, ενώ, όταν θα ξεπεραστούν οι 4.000 ώρες παρακολούθησης ο Inoue θα μπορεί να εισπράττει έσοδα από διαφημίσεις.</p>
      <figure>
        <img src="https://www.lifo.gr/uploads/image/1570895/xenodoxio-iaponia-livestreaming_-2-.jpg"/>
      </figure>
      <p>Τις ημέρες που το δωμάτιο είναι άδειο το livestreaming δείχνει τον ίδιο τον Inoue να εργάζεται στο γραφείο της επιχείρησής του. Πινακίδες στα αγγλικά και στα ιαπωνικά που προβάλλονται μπροστά στην κάμερα ενημερώνουν τους θεατές για το πότε βρίσκεται εντός και πότε εκτός του γραφείου.</p>
      <p>
        <i>Με πληροφορίες από CNN</i>
      </p>
    </article>
  </body>
</html>