<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/22/evropa-shte-proveriava-sdelkata-na-folksvagen-s-turciia.430549"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T20:10:00+00:00"/>
    <meta property="og:title" content="Европа ще проверява сделката на &quot;Фолксваген&quot; с Турция"/>
    <meta property="og:description" content="Причината са обещаните 400 млн. евро от турска страна | Dnes.bg"/>
  </head>
  <body>
    <article>
      <h1>Европа ще проверява сделката на "Фолксваген" с Турция</h1>
      <h2>Причината са обещаните 400 млн. евро от турска страна</h2>
      <address><time datetime="2019-11-22T20:10:00+00:00">22 Nov 2019, 20:10</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Европейската комисия е започнала щателна проверка на сделката, до която са стигнали германският автоконцерн „Фолксваген“ и Турция за построяването на нов завод.</p>
      <p>Въпреки че германската фирма обяви, че засега замразява проекта си заради бойните действия на турската армия в Сирия, еврокомисарката по конкурентоспособността Маргрет Вестагер поиска детайли от Анкара за сключения договор.</p>
      <related>
        <a href="https://www.dnes.bg/notifikacii/2019/11/20/i-hyrvatiia-v-bitkata-za-folksvagen-zapochva-pregovori-s-merkel.430222"/>
      </related>
      <p>Предмет на проверката е най-вече обещаната от Турция държавна субсидия за построяването на завода в размер на 400 милиона евро - сума, която многократно надхвърля горната граница, допустима при държавни субсидии в страни от ЕС, информира БНР.</p>
      <p>Тъй като Турция има подписан договор за митнически съюз с ЕС, Вестагер ще провери дали този ангажимент не го нарушава. Анкара е била задължена да информира Брюксел за тази субсидия, но не го е сторила.</p>
      <p>Митническият съюз на Турция с ЕС задължава Анкара да информира Брюксел за всички държавни подпомагания на сделки с фирми от общността.</p>
      <p>Въпроси в Брюксел събужда и обещанието на турската държава, че всяка година ще купува определен брой фолксвагени за администрацията си - тоест това би било втора държавна субсидия за завода.</p>
      <p>„Фолксваген“ смята да инвестира 1 милиард евро в строежа на завод за коли, предназначени за източноевропейския пазар.</p>
      <p>Условията, които Турция е предложила, вероятно са ощетили други източноевропейски страни, които се бориха да привлекат завода, смята Брюксел.</p>
      <p>България до последно бе смятана за алтернатива на Турция, но заради големите субсидии на Анкара, София отпадна.</p>
      <p>„Фолксваген“ ще се произнесе окончателно за това дали ще строи в Турция, до края на годината.</p>
    </article>
  </body>
</html>