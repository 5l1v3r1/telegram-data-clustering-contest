<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/danza-sportiva-diletta-e-rachele-non-smettono-di-stupire-nuovo-successo-a-genova.html"/>
    <meta property="og:site_name" content="Tempostretto"/>
    <meta property="article:published_time" content="2019-11-22T20:51:22+00:00"/>
    <meta property="og:title" content="Danza sportiva, Diletta e Rachele non smettono di stupire: nuovo successo a Genova"/>
    <meta property="og:description" content="Ancora un'affermazione per le campionesse mondiali. Sabato a S. Alessio la festa organizzata dall'Amministrazione comunale"/>
  </head>
  <body>
    <article>
      <h1>Danza sportiva, Diletta e Rachele non smettono di stupire: nuovo successo a Genova</h1>
      <address><time datetime="2019-11-22T20:51:22+00:00">22 Nov 2019, 20:51</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>Ancora un'affermazione per le campionesse mondiali. Sabato a S. Alessio la festa organizzata dall'Amministrazione comunale</i>
      </p>
      <p>S. ALESSIO – Le reginette della danza sportiva mondiale non smettono di stupire. Dopo essersi laureate <b>campionesse all“Ido World Latin Show &amp; Synchro Dance Championships” di Sarajevo</b>, in Bosnia, <b>Diletta Lo Monaco, di S. Alessio, e Rachele Siligato, di S. Teresa</b>, hanno primeggiato anche all’<b>Ido World Latin Style Championships di Genova</b>, classificandosi al primo posto nella categoria gruppo adult assieme ai colleghi della Special Stars Dancing di Comiso, al secondo posto nell’adult latin style cha cha cha e al terzo nel latin style samba.</p>
      <p>Per le due ballerine joniche anche due quarti posti, nel latin style rumba e nel gruppo girls latin style. Risultati di assoluto rilievo che hanno voluto dedicare alla loro amica e prima tifosa Agata Reale e che le ripaga dei grandi sacrifici fatti in questi anni.</p>
      <p>Solo poche settimane prima, Diletta e Rachele, seguite dal maestro <b>Giuseppe Cassibba</b>, avevano stupito tutti vincendo due medaglie d’oro a Sarajevo: nel “duo synchro dance adult” e nella categoria “group synchro dance adult”. Il 2019 è stato l’anno della loro consacrazione: Diletta Lo Monaco e Rachele Siligato hanno infatti ottenuto anche quattro medaglie (due d’oro e due d’argento) al Campionato Italiano di Danza Sportiva di Rimini.</p>
      <p>Dopo le numerose testimonianze di affetto e i complimenti ricevuti da parte delle amministrazioni locali, sabato sera a S. Alessio si terranno i festeggiamenti ufficiali per i recenti successi ottenuti. L’appuntamento, organizzato dall’Amministrazione comunale del sindaco Giovanni Foti, si terrà alle 20.30 nell’aula magna della scuola “Gussio”. Durante la serata, oltre a Diletta e Rachele, si esibiranno anche i campioni del mondo della Special Stars Dancing.</p>
    </article>
  </body>
</html>