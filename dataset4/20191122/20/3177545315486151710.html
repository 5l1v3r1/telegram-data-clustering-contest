<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infooradea.ro/spitalul-judetean-din-oradea-va-avea-primul-laborator-de-analize-robotizat-din-romania/"/>
    <meta property="og:site_name" content="InfoOradea"/>
    <meta property="article:published_time" content="2019-11-22T20:56:00+00:00"/>
    <meta property="og:title" content="Spitalul Judetean din Oradea va avea primul laborator de analize robotizat din Romania"/>
    <meta property="og:description" content="Managerul Spitalului Clinic Judeţean de Urgenţă din Oradea, doctorul Gheorghe Carp, a anunţat că s-a semnat contractul de"/>
  </head>
  <body>
    <article>
      <h1>Spitalul Judetean din Oradea va avea primul laborator de analize robotizat din Romania</h1>
      <address><time datetime="2019-11-22T20:56:00+00:00">22 Nov 2019, 20:56</time> by <a rel="author">Redactia</a></address>
      <h4>Managerul Spitalului Clinic Judeţean de Urgenţă din Oradea, doctorul Gheorghe Carp, a anunţat că s-a semnat contractul de finanțare pentru realizarea laboratorului de analize robotizat de la Spitalul Clinic Județean de Urgență Oradea.</h4>
      <p>Proiectul a fost depus spre finanțare în cadrul Programului Interreg V-A România-Ungaria, Axa prioritară 4: Îmbunătățirea serviciilor de îngrijire a sănătății, are o valoare totală 3.000.000 euro cu TVA, și are ca parteneri Spitalul “Gróf Tisza István” din Berettyóújfalu și Municipiul Hajdúböszörmény. Din valoarea totală a proiectului, suma care revine Spitalului Clinic Județean de Urgență Oradea este de 2.000.000 euro, din care 2% este contribuția proprie a Spitalului Județean.</p>
      <p>Acest laborator va fi realizat în clădirea care se construiește acum deasupra Unității de primiri Urgențe de la Spitalul Județean și este un proiect unic în sistemul public de sănătate din țară.</p>
      <p>„<i>Acest laborator integrat va fi cel mai modern din țară. Prin acest proiect se va realiza o linie automatizată pentru laboratorul Spitalului Județean, cu un sistem de transport rapid al probelor între secţii şi laborator și implementarea de soluții informatice care să permită furnizarea cât mai rapidă a rezultatelor analizelor de laborator. Noul laborator va deservi Spitalul Județean și Spitalul Municipal, dar și celelalte unităţi medicale de stat din Oradea care vor dori. Un important beneficiu va fi scăderea timpului necesar efectuării analizelor medicale, degrevarea resursei umane de activităţi recurente, scăderea procentului de erori umane dar și reducerea costurilor cu până la 30%</i>”, susține managerul Gheorghe Carp.</p>
      <p>La începutul lunii decembrie va demara licitația pentru realizarea laboratorului robotizat, acesta urmând să fie funcțional de la mijlocul anului viitor.</p>
      <p><b>Obiectivul general al proiectului </b>„Cooperarea pentru standarde înalte de asistență medicală în prevenirea, identificarea timpurie și tratamentul eficient al bolilor în Euroregiunea Bihor-Hajdú Bihar” este îmbunătățirea serviciilor medicale preventive și curative în Euroregiunea Bihor – Hajdu-Bihar.</p>
      <p><b>Obiectivul specific</b> urmărit de către Spitalul Clinic Județean de Urgență Oradea în cadrul acestui proiect este eficientizarea activității Laboratorului de analize medicale prin automatizarea acestuia, cu impact asupra eliminării erorilor în identificarea probelor, evitarea contaminării personalului medical și înjumătățirea timpului de efectuare a analizelor și implicit de intervenție, cu prioritate pentru cazurile de urgență. Eficientizarea activității laboratorului de analize medicale este imperios necesară pentru a preveni blocaje în intervențiile medicale, cu preponderență în cazurile urgente.</p>
      <p>În cadrul proiectului se va achiziționa un sistem de automatizare completă (echipamente medicale) a Laboratorului de analize medicale de către Spitalul Clinic Județean de Urgență Oradea. Acest sistem cuprinde:</p>
      <ul>
        <li>sistemul de prelucrare pre și post analitică a probelor;</li>
        <li>sistemul pneumatic de transport a probelor către Laboratorul de analize medicale din punctele de recoltare din cadrul Spitalului Clinic Județean de Urgență Oradea.</li>
      </ul>
      <p>Laboratorul de analize medicale deservește în primul rând municipiul Oradea, iar în al doilea rând întreg județul Bihor (în special prin analizele efectuate pentru Unitatea de Primiri Urgențe). Așadar, serviciile Laboratorului de analize medicale sunt esențiale pentru populația locală arondată Spitalului Clinic Județean de Urgență Oradea.</p>
      <related>
        <h4>Articole similare</h4>
        <a href="https://infooradea.ro/prevenirea-identificarea-si-tratamentul-bolilor-cardiovasculare-si-ginecologice-in-zona-transfrontaliera-se-realizeaza-din-fonduri-europene/"/>
        <a href="https://infooradea.ro/hai-sa-plantam-impreuna-la-tine-in-oras-bogdan-stelea-si-bergenbier-au-plantat-25-de-arbori-in-parcul-salca-din-oradea/"/>
        <a href="https://infooradea.ro/incendiu-la-un-apartament-de-pe-strada-aleea-salca-din-oradea-propietara-si-a-lasat-o-lumanare-nesupravegheata/"/>
      </related>
    </article>
  </body>
</html>