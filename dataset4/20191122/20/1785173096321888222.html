<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/update-viorica-dancila-i-a-daruit-lui-klaus-iohannis-tricolorul-constitutia-si-biblia-ea-le-a-transmis-romanilor-un-mesaj-din-suflet-si-le-a-cerut-sa-i-acorde-increderea-la-votul-de-duminica-video-1922400822002019112019177929"/>
    <meta property="og:site_name" content="News.ro"/>
    <meta property="article:published_time" content="2019-11-22T20:08:00+00:00"/>
    <meta property="og:title" content="UPDATE - Viorica Dăncilă i-a dăruit lui Klaus Iohannis Tricolorul, Constituţia şi Biblia/ Ea le-a transmis românilor ”un mesaj din suflet” şi le-a cerut să-i acorde încrederea la votul de duminică - VIDEO"/>
    <meta property="og:description" content="Prezidenţiabilul PSD, Viorica Dăncilă, s-a prezentat, vineri seară, la ceea ce echipa sa de campanie a gândit ca o dezbatere cu Klaus Iohannis şi a spus că i-a pregătit acestuia trei daruri: Tricolorul, Constituţia şi Biblia: ”Sper ca acestea să ajungă la domnia sa”. Dăncilă le-a transmis românilor ”un mesaj din suflet” şi le-a cerut să-i acorde încrederea la votul de duminică."/>
  </head>
  <body>
    <article>
      <h1>UPDATE - Viorica Dăncilă i-a dăruit lui Klaus Iohannis Tricolorul, Constituţia şi Biblia/ Ea le-a transmis românilor ”un mesaj din suflet” şi le-a cerut să-i acorde încrederea la votul de duminică - VIDEO</h1>
      <address><time datetime="2019-11-22T20:08:00+00:00">22 Nov 2019, 20:08</time> by <a rel="author">Diana Stancovici</a></address>
      <p>
        <b>Prezidenţiabilul PSD, Viorica Dăncilă, s-a prezentat, vineri seară, la ceea ce echipa sa de campanie a gândit ca o dezbatere cu Klaus Iohannis şi a spus că i-a pregătit acestuia trei daruri: Tricolorul, Constituţia şi Biblia: ”Sper ca acestea să ajungă la domnia sa”. Dăncilă le-a transmis românilor ”un mesaj din suflet” şi le-a cerut să-i acorde încrederea la votul de duminică.</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpsdbiroupresa%2Fvideos%2F442938773080516%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>”Am considerat normal, democratic corect şi necesar ca românii să vadă această dezbatere. Domnul Iohannis este absent, aşa cum a fost absent în cei cinci ani la Cotroceni. Atitudinea este dezamăgitoare”, a spus Dăncilă, în debutul a ceea ce echipa sa de campanie a pregătit ca o dezbatere cu Klaus Iohannis.</p>
      <p>Dăncilă a spus că, dacă Iohannis ar fi fost prezent, i-ar fi dăruit trei lucruri: Tricolorul României, Constituţia şi Biblia.</p>
      <p>Dăncilă a afirmat că un preşedinte trebuie să aibă tricolorul în inimă, Constituţia României este ”legea fundamentală pe care trebuie să o respectăm toţi şi pe care Iohannis a călcat-o în picioare”, iar Biblia, ”pentru că un om care crede în Dumnezeu este un om bun”.</p>
      <p>”Am să-i pun pe pupitru cele trei daruri şi sper ca acestea să ajungă la domnia sa”, a spus Dăncilă.</p>
      <p>Apoi, Dăncilă le-a transmis românilor un ”mesaj din suflet” prin care le-a cerut să-i acorde încrederea:</p>
      <p>”Pentru cei nehotărâţi, care ştiu că sunt foarte mulţi:</p>
      <p>Dragi români, vă cer încrederea şi votul pentru un mandat de muncă, zi de zi, oră cu oră. Am arătat că nu îmi este frică de muncă şi că nu fug de responsabilităţi.</p>
      <p>Este pentru tinerii cărora le cer să îmi dea o şansă şi să vină alături, să construim un viitor mai bun pentru România şi pentru români.</p>
      <p>Pentru medici şi profesori pe care îi respect pentru munca lor şi promit că le voi rămâne aproape şi îi voi sprijini în calitate de preşedinte, voi sprijini reforma pentru aceste două domenii de importanţă majoră pentru România: Educaţia şi Sănătatea.<br/><br/>Pentru pensionari, care ştiu cât respect le port, că sunt un om care le înţelege nevoile şi drepturile şi care a susţinut întotdeauna creşterea pensiilor pentru un trai decent.</p>
      <p>Pentru femei şi pentru mame de care am fost întotdeauna alături şi pentru care voi lupta necondiţionat, pentru că sunt de-a lor şi le înţeleg, ştiu ce înseamnă să fii femeie.</p>
      <p>Pentru antreprenorii români în care cred şi pe care îi voi sprijini să devină unul dintre principalele motoare ale ţării şi să ajungă pe pieţele internaţionale.</p>
      <p>Pentru românii din diaspora şi pentru familiile lor de acasă: vreau să le spun că nu este suficient să le spunem «veniţi acasă» trebuie să dăm dovadă de responsabilitate şi să luăm măsuri pentru a le crea condiţii asemănătoare cu ţările în care au plecat. Trebuie să ştie că cei care ocupă funcţii de conducere în statul român iau măsuri bune pentru familiile lor, pentru comunităţile din România. Trebuie să ştie că cei care au aceste pârghii iau măsuri pentru salarii mai bune, pentru pensii mai bune pentru părinţii şi bunicii lor, pentru dezvoltarea României. Ccred că toate aceste lucruri sunt importante pentru ei. Ei nu sunt nişte cifre, nu sunt cei 4 milioane de români care au plecat, sunt cei 4 milioane de români pentru care trebuie să facem ceva ca ei să se întoarcă acasă.<br/><br/>Dragi români, alegeţi să îi judecaţi pe cei care vin şi vă cer votul în funcţie de ceea ce au făcut pentru voi în aceşti ani şi cât respect v-au arătat. Uitaţi uitaţi-vă cât au muncit, cât v-au ascultat, cât au evoluat în timp aceşti candidaţi. Eu nu am aroganţa să vă promit că voi fi un preşedinte ideal, dar pot să vă promit - şi faptele sunt de partea mea - că voi munci mai mult decât au făcut-o toţi preşedinţii ultimilor 30 de ani în România.</p>
      <p>Dragi români, eu cred în trei lucruri: cred în familie şi voi lupta pentru această ţară ca pentru familia şi copilul meu. Ccred în Dumnezeu nu îmi e,ste frică decât de Dumnezeu şi de faptul că aş putea să îi dezamăgesc pe români, dar nu îi voi dezamăgi. De aceea, astăzi nu mă ascund şi nu fug. Pot merge în orice colţ al ţării să mă uit în ochii românilor, pentru că nu am luat niciodată o decizie împotriva lor. Şi cred în poporul român şi în ţara noastră, pentru că eu am tricolorul în suflet, sunt un bun român şi îmi iubesc ţara.<br/><br/>Vreau să vă mulţumesc tuturor celor care mi-aţi fost alături în această campanie, preşedinţii de organizaţii, colegele şi colegii mei, primari, militanţi şi simpatizanţi ai Partidului Social Democrat. Vreau să mulţumesc tuturor românilor care au votat în primul tur, dar şi celor care de data aceasta vor alege cu inima pentru ţara lor.<br/><br/>Mulţumesc zecilor de mii de români care mi-au trimis mesaje de susţinere, miilor de oameni pe care i-am întâlnit în deplasările făcute în acestă lună în toată ţara. Mulţumesc încă o dată membrilor, simpatizanţilor PSD pentru munca şi încrederea lor.</p>
      <p>Dragi români, duminica aceasta puterea este în mâinile voastre: Mergeţi şi votaţi cu inima!”</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>