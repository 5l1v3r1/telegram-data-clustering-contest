<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://vsviti.com.ua/news/107504"/>
    <meta property="og:site_name" content="ВСВІТІ"/>
    <meta property="article:published_time" content="2019-11-22T20:36:01+00:00"/>
    <meta property="og:title" content="Головна ялинка України важитиме 100 т, її прикрасять у стилі “Лускунчика”"/>
    <meta property="og:description" content="Монтаж головної ялинки в Києві розпочнуть 5 грудня, а завершення планують до 12 грудня. За організацію новорічних святкувань у столиці відповідає компанія Ukraine Folk. Головна ялинка України, яку встановлять у столиці на Софійській площі, важитиме понад 100 т, а її висота становитиме 30 м. Про це 21 листопада на брифінгу в “Укрінформі” повідомив засновник проєкту […]"/>
  </head>
  <body>
    <article>
      <h1>Головна ялинка України важитиме 100 т, її прикрасять у стилі “Лускунчика”</h1>
      <address><time datetime="2019-11-22T20:36:01+00:00">22 Nov 2019, 20:36</time> by <a rel="author">shnick</a></address>
      <figure>
        <img src="https://gordonua.com/img/article/14459/84_tn.jpg"/>
      </figure>
      <p>Монтаж головної ялинки в Києві розпочнуть 5 грудня, а завершення планують до 12 грудня. За організацію новорічних святкувань у столиці відповідає компанія Ukraine Folk.</p>
      <p>Головна ялинка України, яку встановлять у столиці на Софійській площі, важитиме понад 100 т, а її висота становитиме 30 м. Про це 21 листопада на брифінгу в “Укрінформі” повідомив засновник проєкту Folk Ukraine Ігор Добруцький, передає кореспондент видання <a href="https://gordonua.com/">“ГОРДОН”</a>.</p>
      <p>Для прикраси ялинки планують використати 750 іграшок у вигляді цукерок і 4 км гірлянд теплих кольорів. Навколо ялинки буде восьмикінцева зірка з яскравіших гірлянд. Локацію буде прикрашено у стилі “Лускунчика”. Біля ялинки з гілок сосни та ялиці розмістять героїв казки й українських козаків.</p>
      <p>Вартість іграшок та ілюмінацій становила 2,7 млн грн.</p>
      <p>Директор департаменту культури Київської міської держадміністрації Діана Попова зазначила, що для новорічного свята у столиці планують охопити максимальну кількість локацій.</p>
      <p>“У нас буде перший український новорічний парад, фестиваль китайських ліхтариків, каток, масштабне відкриття новорічної ялинки в центрі й усьому місті. Усі театри, кіно, музеї, бібліотеки, заклади культури будуть задіяні у святкуванні”, – розповіла чиновниця.</p>
      <p>Офіційне святкування на Софійській і Контрактовій площах триватиме з 14 грудня до 19 січня. Ялинки запалять 19 грудня о 19.00 – у День Святого Миколая.</p>
    </article>
  </body>
</html>