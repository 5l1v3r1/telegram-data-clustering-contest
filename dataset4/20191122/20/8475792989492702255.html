<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/sd-for-samkonade-adoptioner-och-abortlagen-1"/>
    <meta property="og:site_name" content="SVT Nyheter"/>
    <meta property="article:published_time" content="2019-11-22T20:00:19+00:00"/>
    <meta property="og:title" content="SD för samkönade adoptioner och abortlagen"/>
    <meta property="og:description" content="Sverigedemokraterna beslutade på fredagen att slopa sitt motstånd mot samkönade adoptioner. Partiet vill också överge sitt krav på 12-veckorsgräns för frivillig abort."/>
  </head>
  <body>
    <article>
      <h1>SD för samkönade adoptioner och abortlagen</h1>
      <address><time datetime="2019-11-22T20:00:19+00:00">22 Nov 2019, 20:00</time> by <a rel="author">TT</a></address>
      <p>
        <b>Sverigedemokraterna beslutade på fredagen att slopa sitt motstånd mot samkönade adoptioner. Partiet vill också överge sitt krav på 12-veckorsgräns för frivillig abort.</b>
      </p>
      <p>I den gamla skrivningen hävdade partiet att barn har rätt till både en man och en kvinna som ersättning för den far och mor man har förlorat. Därför har partiet varit emot samkönade adoptioner. Det försvinner nu ur programmet och i stället skriver man ”att alla barn bör ha rätt till både en moders- och en fadersgestalt i sina liv”.</p>
      <p>Förslaget att acceptera nuvarande abortlags 18-veckorsgräns för frivillig abort mötte inte något större motstånd.</p>
      <h3>Minimerad asylmottagning</h3>
      <p>Ett annat beslut blev att man ska driva förslaget att de övre åldersgränserna för kostnadsfria undersökningar gällande mammografi och screening av livmodershalscancer ska tas bort.</p>
      <p>Mot partiledningen beslutade landsdagarna att partistyrelsen till nästa landsdagar ska utreda de juridiska och etiska gränsdragningarna kring dödshjälp.</p>
      <p>Landsdagarna konstaterade också att partiet inte ska driva förslag om frivillig inkomstdelning eller sambeskattning mellan makar.</p>
      <p>På migrationsområdet beslutade landsdagarna bland annat att asylmottagandet ska minimeras i kombination med ökad återvandring och verkställda utvisningar generera ett netto-minus kopplat till asylmigration.</p>
      <h3>Skärpta medborgarskapskrav</h3>
      <p>Kraven för att få medborgarskap ska kraftigt skärpas och tydligare kopplas till anpassning till och deltagande i det svenska samhället.</p>
      <p>Medborgarskap som beviljats på felaktiga grunder samt medborgarskap som tillhör personer vilka anslutit till terrororganisationer ska kunna återkallas.</p>
      <p>Landsdagarna beslutade även att driva förslaget om betald polisutbildning, visitationszoner, utökade möjligheter till hemliga tvångsmedel och kriminalisering av deltagande i kriminella organisationer.</p>
      <h3>Avgår</h3>
      <p>Partiets avgående gruppledare Mattias Karlsson (SD) höll ett brandtal om partiets roll i att rädda landet.</p>
      <p>– Vi bär en tusenårig nations kulturs öde på våra axlar. Vi bär de svenska medborgarnas trygghet och välfärd på våra axlar. Väl tung men också en hedrande börda, och jag tror att vi kan och måste bära vårt hem och folk säkert i hamn, säger Mattias Karlsson.</p>
      <p>
        <a href="https://www.svt.se/nyheter/svtforum/sd-omval-av-sittande-partiledare">Här kan du se SVT Forums sändningar från Sverigedemokraternas landsdagar i Örebro.</a>
      </p>
      <details>
        <summary>Fakta: Beslut på landsdagarna</summary>
        <ul>
          <li>SD är nu för samkönades rätt att adoptera.</li>
          <li>Partiet accepterar nuvarande abortlag.</li>
          <li>Det kontroversiella begreppet ”nedärvd essens” i principprogrammet slopas.</li>
          <li>Förbudet mot dubbla medborgarskap slopas.</li>
          <li>Förslaget om frivillig inkomstdelning mellan makar slopas.</li>
          <li>Asylmottagandet ska minimieras och generera ett netto-minus.</li>
          <li>Flyktingmottagande ska bara ske genom FN:s kvotsystem.</li>
          <li>Möjigheten att utvisa till tredje land ska stärkas.</li>
          <li>Reglerna för arbetskraftsinvandring ska skärpas.</li>
          <li>Kraven för medborgarskap ska skärpas kraftigt.</li>
          <li>Medborgarskap ska kunna återkallas.</li>
          <li>Betald polisutbildning.</li>
          <li>Visitationszoner där polisen får kontrollera utan konkret brottsmisstanke.</li>
          <li>Utökad möjlighet till hemliga tvångsmedel.</li>
          <li>Kriminalisera deltagande i kriminella organisationer.</li>
          <li>Ökad kameraövervakning.</li>
          <li>Kronvittnessystem.</li>
          <li>Anonyma vittnen.</li>
          <li>Slopad mängdrabatt.</li>
          <li>Slopad så kallad ungdomsrabatt.</li>
          <li>Förvaringsdom för ”notoriska återfallsförbrytare.</li>
          <li>Förenkla för kommuner att införa så kallade paragraf 3-områden inom vilka ordingsvakter får utökade befogenheter mot personer som begår brott.</li>
          <li>De övre åldersgränserna för kostnadsfria undersökningar gällande mammografi och screening av livmodershalscancer ska tas bort.</li>
          <li>Partistyrelsen ska utreda de juridiska och etiska frågorna kring dödshjälp.</li>
        </ul>
        <p>
          <i>
            <b>Källa: TT</b>
          </i>
        </p>
      </details>
      <related>
        <h4>Relaterat</h4>
        <a href="https://www.svt.se/nyheter/inrikes/sd-vill-ha-ohelig-allians-mot-arbetskraftsinvandring"/>
        <a href="https://www.svt.se/nyheter/inrikes/svt-s-politikreporter-om-sd-s-framgang"/>
      </related>
    </article>
  </body>
</html>