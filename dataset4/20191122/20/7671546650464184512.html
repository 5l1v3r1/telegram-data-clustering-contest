<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914876"/>
    <meta property="og:site_name" content="Dnevnik"/>
    <meta property="article:published_time" content="2019-11-22T20:47:00+00:00"/>
    <meta property="og:title" content="Peter Prevc v Visli zunajserijski glede na zadnje treninge"/>
    <meta property="og:description" content="S kvalifikacijami za nedeljsko tekmo posameznikov se je včeraj v Visli na Poljskem začela 41. sezona svetovnega pokala v smučarskih skokih. Slovenci so pokazali dobro formo, saj je bil Peter Prevc sedmi in Timi Zajc deveti."/>
  </head>
  <body>
    <article>
      <h1>Peter Prevc v Visli zunajserijski glede na zadnje treninge</h1>
      <address><time datetime="2019-11-22T20:47:00+00:00">22 Nov 2019, 20:47</time> by <a rel="author">Jože Okorn</a></address>
      <p>
        <b>S kvalifikacijami za nedeljsko tekmo posameznikov se je včeraj v Visli na Poljskem začela 41. sezona svetovnega pokala v smučarskih skokih. Slovenci so pokazali dobro formo, saj je bil Peter Prevc sedmi in Timi Zajc deveti.</b>
      </p>
      <p>Smučarji skakalci so se zelo previdno lotili današnjih dveh serij za trening in kvalifikacij za nedeljsko tekmo posameznikov. Za večino so bili to sploh prvi skoki na snegu, doskočišče skakalnice Adama Malysza pa je bilo zaradi temperatur nad desetimi stopinjami Celzija mehko, zato so bili tekmovalci v strahu pred padcem zelo previdni pri pristajanju. Le redki so naredili ob doskoku tudi telemark. Potem ko je bil v obeh serijah za trening najboljši Avstrijec Stefan Kraft s skokoma po 129,5 metra, je kvalifikacije v spremenljivem vetru končal na 16. mestu, zmagal pa je Nemec Karl Geiger z najdaljšim skokom dneva 133 metrov. Lanski vladar zime Rjoju Kobajaši je šele ogreval motorje in kvalifikacije sklenil na četrtem mestu.</p>
      <p>Na nedeljsko tekmo posameznikov se je uvrstilo šest slovenskih tekmovalcev, medtem ko je bil Anže Semenič diskvalificiran zaradi neustreznega dresa. Prvo slovensko ime je bil najizkušenejši Peter Prevc, ki je imel v obeh serijah za trening drugi dosežek (125 m in 131,5 m), v kvalifikacijah pa je bil sedmi. »Zelo sem zadovoljen, saj so mi uspeli trije zelo dobri skoki. Malo me je bilo strah pri pristanku, ker na desno stran doskočišča ne skače veliko tekmovalcev, zato je bilo tam trdo. Tole, kar sem prikazal, je bilo zunajserijsko glede na treninge pred sezono. Že dolgo časa nisem naredil zapored treh tako dobrih skokov. Najpomembneje je, da ostanem miren,« je povedal kapetan slovenske zračne eskadrilje <b>Peter Prevc</b>.</p>
      <p>Timi Zajc, ki je v Visli poleti zmagal na veliki nagradi, je naredil tri zelo konstantne skoke. V kvalifikacijah je zasedel deveto mesto, potem ko je imel zelo zahtevne razmere z vetrom v hrbet. »Ni bilo vrhunsko, bilo pa je zelo dobro. Naredil sem tri zelo podobne skoke. Forma še ni zmagovalna. Moram le mirno nadaljevati. V vseh delih skoka imam še pomanjkljivosti, največja razlika se naredi na odskočni mizi,« je menil <b>Timi Zajc</b>.</p>
      <p>Rok Justin je bil povsem zadovoljen s 24. mestom, saj je bil pri doskoku malce negotov. Anže Lanišek s 30. mestom v kvalifikacijah ni bil na ravni obeh skokov za trening, ko je bil med dvajseterico. <b>Domen Prevc</b> (33. mesto) je zelo nihal iz skoka v skok: »Moram se resetirati in iti od tam naprej, kjer sem končal na treningu v Kranju.« Tilen Bartol (43. mesto) je bil iz skoka v skok slabši. Anže Semenič je imel v obeh serijah za trening šesti dosežek (123 m in 126 m), pred kvalifikacijami pa bil diskvalificiran zaradi neustreznega dresa, a ga je selektor Gorazd Bertoncelj zaradi dobre forme vseeno uvrstil v ekipo za današnjo moštveno tekmo, na kateri bodo tekmovali še Lanišek, Zajc in Peter Prevc. »Kot celota smo zadovoljni. Na zelo visoki ravni sta delovala Peter Prevc in Timi Zajc ter na treningu Anže Semenič. Lanišek je še malo zakrčen, a verjamem, da bomo to do tekme odpravili,« je povedal <b>Gorazd Bertoncelj</b>. Današnja tekma ekip se bo začela ob 16. uri, nedeljska posameznikov pa že ob 11.30.</p>
      <blockquote><b>Visla v številkah<br/></b>Svetovni pokal v smučarskih skokih, kvalifikacije za nedeljsko tekmo posameznikov: 1. Geiger (Nem) 138,6 (133), 2. Peier (Švi) 132,8 (125,5), 3. Huber (Avs) 128 (122), 4. R. Kobajaši (Jap) 127,6 (118,5), 5. Johansson (Nor) 127,4 (121), 6. Leyhe (Nem) 126,9 (126,5), 7. P. Prevc (Slo) 126 (125) in Kubacki (Pol) 126 (123), 9. Zajc (Slo) 124,9 (121,5), 10. Aschenwald (Avs) 124,3 (119,5), 24. Justin 109,6 (120), 30. Lanišek 106,6 (111), 33. D. Prevc 105,8 (110,5), 43. Bartol 97,4 (112), Semenič (vsi Slo) diskvalificiran.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914942/sport/skoki/geiger-vodi-po-prvi-seriji-v-finalu-vseh-sest-slovencev-"/>
        <a href="https://www.dnevnik.si/1042914712/sport/skoki/slovenija-mocnejsa-in-boljsa-kot-je-bila-lani"/>
        <a href="https://www.dnevnik.si/1042914510/sport/skoki/timi-zajc-brez-adrenalinskih-hobijev"/>
        <a href="https://www.dnevnik.si/1042914053/sport/skoki/za-planico-prodanih-ze-okroglih-4500-vstopnic"/>
      </related>
    </article>
  </body>
</html>