<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ditjesendatjes.nl/kees-holierhoek-scenarioprijs-voor-schrijvers-fenix/"/>
    <meta property="og:site_name" content="Ditjes &amp; Datjes"/>
    <meta property="article:published_time" content="2019-11-22T20:37:24+00:00"/>
    <meta property="og:title" content="Kees Holierhoek Scenarioprijs voor schrijvers Fenix"/>
    <meta property="og:description" content="De scenarioschrijvers van de serie Fenix hebben de Kees Holierhoek Scenarioprijs gewonnen. De prijs is in het leven geroepen voor het beste Nederlandstalige scenario voor een tv-dramaserie."/>
  </head>
  <body>
    <article>
      <h1>Kees Holierhoek Scenarioprijs voor schrijvers Fenix</h1>
      <address><time datetime="2019-11-22T20:37:24+00:00">22 Nov 2019, 20:37</time> by <a rel="author" href="https://www.ditjesendatjes.nl/author/ditjesdatjes/" target="_blank">DitjesDatjes</a></address>
      <p>De scenarioschrijvers van de serie Fenix hebben de Kees Holierhoek Scenarioprijs gewonnen. De prijs is in het leven geroepen voor het beste Nederlandstalige scenario voor een tv-dramaserie.</p>
      <p>Fenix beleefde dit jaar het eerste seizoen op het Video On Demand-kanaal van KPN. De serie gaat over oorlog in de Brabantse drugswereld. Het schrijfteam van Fenix bestaat uit Shariff Korver, Marco van Geffen, Jeroen Scholten van Aschat, Pim Algoed, Raul Serrano, Vincent van de Valk, Philip Delmar en Eva K. Mathijssen. In de serie spelen Rifka Lodeizen en Teun Luijkx de hoofdrollen.</p>
      <p>Behalve Fenix waren de schrijfteams van de series Penoza seizoen V en TreurTeeVee genomineerd voor de prijs.</p>
      <p>In het juryrapport werd de openingsaflevering van Fenix geprezen. “De rust waarmee verteld wordt, de vragen die het oproept zonder ongrijpbaar te worden en het late introduceren van de hoofdpersonages. Het sluit aan bij een internationale trend, waarbij kijkers minimaal twee afleveringen van een serie achter elkaar kijken en het tekent het vertrouwen dat de makers in hun kijkers hebben”, schreef de jury waarin oud-omroepbaas Joop Daalmeijer en Hans Beerenkamp zitting hadden. De jury pleitte voor een vervolg van de serie.</p>
      <p>Ashar Medina kreeg voor de film Tom Adelaar de stimuleringsprijs voor veelbelovend talent.</p>
      <p>BuzzE</p>
    </article>
  </body>
</html>