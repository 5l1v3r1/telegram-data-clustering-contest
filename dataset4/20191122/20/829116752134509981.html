<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191122-olyasmit-tettek-egy-bankkartyara-ami-eddig-csak-mobiltelefonokon-volt.html"/>
    <meta property="og:site_name" content="Origo"/>
    <meta property="article:published_time" content="2019-11-22T20:03:00+00:00"/>
    <meta property="og:title" content="Olyasmit tettek egy bankkártyára, ami eddig csak mobiltelefonokon volt"/>
    <meta property="og:description" content="Ezzel rögtön csúcstechnológiájú termék lett a bankkártyából."/>
  </head>
  <body>
    <article>
      <h1>Olyasmit tettek egy bankkártyára, ami eddig csak mobiltelefonokon volt</h1>
      <address><time datetime="2019-11-22T20:03:00+00:00">22 Nov 2019, 20:03</time> by <a rel="author">Origo</a></address>
      <p>
        <b>A svájci székhelyű, fizetési technológiával foglalkozó cég, a Cornèrcard a Gemalto és a Visa olyan bankkártyát fejlesztett ki, amelyen már biometrikus ujjlenyomat-olvasó is helyet kapott.</b>
      </p>
      <p>Amint azt a Cornèrcard hivatalos weboldalán írják, „az exkluzív Cornèrcard Biometrikus Gold Visa hitelkártyával egy csúcstechnológiájú terméket tart a kezében: az ujjlenyomat [...] a biztonság és a kényelem tökéletes kombinációját kínálja Önnek fizetéskor."</p>
      <p>A biometrikus azonosítóval ellátott kártya ugyanakkor nem lesz tömegtermék egyelőre:<br/><mark>legfeljebb 100 ilyen kártyát bocsátanak ki, amelyekhez egyéb kiegészítő szolgáltatásokat is kapcsolnak.</mark></p>
      <p>Az ügyfeleknek egy egyszeri 300 svájci frankos (kb. 91 ezer forintos) tagsági díjat kell kifizetniük a korlátozott kiadású bankkártya megszerzéséhez, az éves díj pedig 190 svájci frank (kb. 58 ezer forint).</p>
      <aside>A kártya az első évben teljesen költségmentesen használható (ami persze a 300 frankos díj kifizetése után már nem számít akkora előnynek).</aside>
      <p>Az ujjlenyomat rögzítésekor az ügyfélnek meg kell érinteniük egy érzékelőt, melyet követően egy felgyulladó LED jelzi a sikeres rögzítést.</p>
      <figure>
        <img src="https://cdn.nwmgroups.hu/s/img/i/1702/20170206bankkartya-telefon-mobil-mobiltelefon-fizetes1.jpg?w=644&amp;h=430"/>
        <figcaption>Ujjlenyomat olvasó is került a Cornèrcard bankkártyáira (a kép illusztráció)<cite>Forrás: PhotoAlto/Gabriel Sanchez / Altopress/Gabriel Sanchez</cite></figcaption>
      </figure>
      <p>Az első tranzakció végrehajtásához a kártyával az ügyfeleknek meg kell adniuk a PIN-kódot. A helyes PIN-kód megadása után a kártyabirtokosok megkezdhetik a vásárlásokat az elfogadóhelyeken az ujjlenyomat olvasó használatával.</p>
      <p>
        <mark>Az ujjlenyomat alapú azonosítás a PIN kód megadását válthatja ki olyan esetekben, amikor a kereskedő POS terminálja PIN kódot kér, így ezzel az érintéses fizetési élmény nem törik meg.</mark>
      </p>
      <p>A bankkártyákon már korábban is kísérleteztek nyomógombokkal és folyadékkristályos kijelzőkkel az egyenleg kijelzése érdekében, ezek a megoldások azonban nem terjedtek el. A mobiltelefonra lassan, de biztosan átterelődő fizetések kiválthatják a fizikai bankkártya innovációit, hiszen a kijelzők és az érzékelők részei a mobiltelefonnak.</p>
      <p>Forrás: <a href="https://www.crowdfundinsider.com/2019/11/154344-switzerland-based-cornercard-partners-with-gemalto-and-visa-to-launch-card-featuring-biometric-fingerprint-reader/">Crowdfundinsider.com</a></p>
    </article>
  </body>
</html>