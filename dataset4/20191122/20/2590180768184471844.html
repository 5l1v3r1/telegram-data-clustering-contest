<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184919/%E2%80%98%E0%A6%AA%E0%A7%8D%E0%A6%B2%E0%A7%87%E0%A7%9F%E0%A6%BE%E0%A6%B0-%E0%A6%AD%E0%A6%BE%E0%A6%B2%E0%A7%8B-%E0%A6%95%E0%A6%BF%E0%A6%A8%E0%A7%8D%E0%A6%A4%E0%A7%81-%E0%A6%AA%E0%A7%8D%E0%A6%B0%E0%A6%BF%E0%A6%AA%E0%A6%BE%E0%A6%B0%E0%A7%87%E0%A6%B6%E0%A6%A8%E0%A7%87%E0%A6%B0-%E0%A6%98%E0%A6%BE%E0%A6%9F%E0%A6%A4%E0%A6%BF-%E0%A6%86%E0%A6%9B%E0%A7%87%E2%80%99"/>
    <meta property="og:site_name" content="somoynews.tv"/>
    <meta property="article:published_time" content="2019-11-22T20:58:00+00:00"/>
    <meta property="og:title" content="‘প্লেয়ার ভালো, কিন্তু প্রিপারেশনের ঘাটতি আছে’"/>
    <meta property="og:description" content="১৯ বছরেও খুব একটা উন্নতি আসেনি টেস্ট ক্রিকেটে। ওয়ানডে ক্রিকেটে উন্নতি করলে..."/>
  </head>
  <body>
    <article>
      <h1>‘প্লেয়ার ভালো, কিন্তু প্রিপারেশনের ঘাটতি আছে’</h1>
      <address><time datetime="2019-11-22T20:58:00+00:00">22 Nov 2019, 20:58</time> by <a rel="author">সময় সংবাদ</a></address>
      <p><b>১৯ বছরেও খুব একটা উন্নতি আসেনি টেস্ট ক্রিকেটে। ওয়ানডে ক্রিকেটে উন্নতি করলেও, টেস্টে এখনও পিছিয়ে বাংলাদেশ। লঙ্গার ভার্সনের ক্রিকেটে বিসিবির আরো মনোযোগ দেয়া প্রয়োজন বলে মনে করেন অভিষেক টেস্ট খেলা সাবেক ক্রিকেটাররা।</b><br/><br/>এছাড়াও সৌরভ গাঙ্গুলি বিসিসিআই সভাপতি হওয়ায় দেশের ক্রিকেটের জন্য ইতিবাচক হবে বলেও মনে করেন তারা। সেই সঙ্গে ঐতিহাসিক এই টেস্টে, প্রথম টেস্ট খেলা ক্রিকেটারদের আমন্ত্রণ জানানোয় বিসিসিআই সভাপতিকে ধন্যবাদও জানিয়েছেন সাবেকরা।<br/><br/>নাঈমুর রহমান দুর্জয় বলেন, লঙ্গার ভার্সনের ক্রিকেট নিয়ে আরো গভীরভাবে চিন্তা করা উচিৎ। শর্টার ভার্সনগুলিতে আমরা পার পেয়ে গেলেও লঙ্গার ভার্সনে এখন তেমন ফল দেখতে পাইনি। বিচ্ছিন্নভাবে কিছু প্লেয়ার ভালো করলেও দলগতভাবে ভালো ফল পাওয়া যাচ্ছে না।<br/><br/>জাভেদ ওমর বেলিম বলেন, ইন্ডিয়ান ক্রিকেট বোর্ড ও সৌরভ গাঙ্গুলিকে ধন্যবাদ এমন একটা আয়োজনের জন্য। আমাদের প্রধানমন্ত্রীও এসেছিলেন, যেটা একটা বড় পাওয়া।<br/><br/>আকরাম খান বলেন, আমাদের যে কোয়ালিটি প্লেয়ার আছে, তাদের কিন্তু এর চেয়ে আরো ভালো পারফরমেন্স করার কথা। আমাদের মেইন ব্যাটসম্যানরা ফর্মে নাই, ওরা ভালো করছে না।<br/><br/>খালেদ মাসুদ পাইলট বলেন, ১৯ বছর আগে আমরা যখন টেস্ট স্ট্যাটাস পাই, তখনও আমরা প্রথম টেস্টে প্রথম ইনিংসে ৪০০ রান করি। ১৯ বছর পরে এসে লাস্ট ম্যাচে আমরা ভালো করি নাই, এই ম্যাচেও ভালো অবস্থা যাচ্ছে না। আমার মনে হয়, আরো ভালো ক্রিকেট খেলা উচিৎ। প্লেয়ার ভালো আছে, কিন্তু আমার মনে হয় প্রিপারেশনের ঘাটতি আছে।</p>
    </article>
  </body>
</html>