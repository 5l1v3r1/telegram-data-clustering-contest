<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/corbyn-neutral-vid-ny-brexitomrostning/"/>
    <meta property="og:site_name" content="DN.SE"/>
    <meta property="article:published_time" content="2019-11-22T20:18:24+00:00"/>
    <meta property="og:title" content="Corbyn neutral vid ny brexitomröstning"/>
    <meta property="og:description" content="Storbritanniens oppositionsledare Jeremy Corbyn kommer att hålla sig neutral om landet röstar igen om brexit."/>
  </head>
  <body>
    <article>
      <h1>Corbyn neutral vid ny brexitomröstning</h1>
      <address><time datetime="2019-11-22T20:18:24+00:00">22 Nov 2019, 20:18</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Storbritanniens oppositionsledare Jeremy Corbyn kommer att hålla sig neutral om landet röstar igen om brexit.</b>
      </p>
      <p>I det fall Labourledaren blir premiärminister efter valet den 12 december har han lovat att först förhandla fram ett nytt brexitavtal, i stället för det som ligger på bordet, och sedan låta britterna rösta om det.</p>
      <p>– Jag kommer som premiärminister, om jag är det då, att anta en neutral hållning så att jag på ett trovärdigt sätt kan genomföra resultatet av den omröstningen, säger Corbyn i ett direktsänt debattprogram i BBC där publiken ställer frågor.</p>
      <p><b>Tidigare har han sagt</b> att Labourpartiet i ett sådant scenario kommer att hålla en särskild partistämma för att bestämma hur det ska förhålla sig till brexit.</p>
      <p>Premiärminister Boris Johnson utlyste nyvalet för att försöka bryta dödläget i det brittiska parlamentet, få igenom det avtal han förhandlat fram med EU och lämna unionen den 31 januari.</p>
      <p>
        <a href="https://www.dn.se/nyheter/varlden/katrine-marcal-labours-valmanifest-det-mest-radikala-pa-flera-decennier/">Katrine Marçal: Labours valmanifest det mest radikala på flera decennier</a>
      </p>
    </article>
  </body>
</html>