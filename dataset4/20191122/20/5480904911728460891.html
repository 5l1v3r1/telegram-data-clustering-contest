<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sablikova-nevedela-jak-po-viroze-pojede-ale-vsechny-porazila/1824213?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T20:06:00+00:00"/>
    <meta property="og:title" content="Sáblíková nevěděla, jak po viróze pojede, ale všechny porazila"/>
    <meta property="og:description" content="Tomaszów Mazowiecki (Polsko) - Rychlobruslařka Martina Sáblíková vůbec nevěděla, co má od dnešního závodu Světového poháru v Polsku očekávat. Na start tříkilometrové trati nastoupila po viróze a tréninkovém výpadku, přesto dokázala porazit všechny soupeřky a připsat si jubilejní 50. triumf v individuálních závodech SP."/>
  </head>
  <body>
    <article>
      <h1>Sáblíková nevěděla, jak po viróze pojede, ale všechny porazila</h1>
      <address><time datetime="2019-11-22T20:06:00+00:00">22 Nov 2019, 20:06</time> by <a rel="author" href="http://www.ctk.cz/" target="_blank">ČTK</a></address>
      <p>Tomaszów Mazowiecki (Polsko) - Rychlobruslařka Martina Sáblíková vůbec nevěděla, co má od dnešního závodu Světového poháru v Polsku očekávat. Na start tříkilometrové trati nastoupila po viróze a tréninkovém výpadku, přesto dokázala porazit všechny soupeřky a připsat si jubilejní 50. triumf v individuálních závodech SP.</p>
      <p>"Tohle jsem dneska přitom v hlavě vůbec neměla. Nevěděla jsem, jak pojedu, jestli vůbec dojedu do cíle. Nikdo nevěděl, jak na tu týdenní pauzu budu reagovat. Včera jsem byla poprvé na ledě, jezdila jsem vlastně jen v háku za Niki (Nikolou Zdráhalovou)," řekla Sáblíková v audionahrávce pro média.</p>
      <p>Před týdnem se v Minsku na úvod MS neprosadila na medailové pozice a dlouho se nevědělo, zda ji zdravotní stav pustí na start v Tomaszówě Mazowieckém. "Od doktorů jsem měla zelenou, ale nastupovala jsem hlavně s tím, že si jdu pro body, abych mohla na příštím svěťáku v áčku startovat mezi první osmičkou. Že se to povedlo na bednu, to je neskutečný," prohlásila Sáblíková.</p>
      <p>"Padesáté vítězství je samozřejmě super, dvoustý závod taky. Ale pro mně ten dnešní závod po tom, co jsem prožívala minulý týden a co jsem nevěděla, jestli tady vůbec budu moct startovat, tak má mnohem větší cenu," doplnila trojnásobná olympijská vítězka.</p>
      <p>V Polsku vyhrála v novém traťovém rekordu 4:06,133, Nizozemku Carlijn Achtereekteovou za sebou nechala o 15 setin sekundy. "Nohy byly odpočaté. Kolikrát když hodně trénuješ a pak si odpočineš, tak to pak po ledě lítá. Až v posledních dvou kolech mě bolela stehna a po takové zátěži je jasné, že ty nohy budou chvíli mimo provoz," uvedla Sáblíková.</p>
      <p>Po viróze se nicméně cítí pořád unavená. "Chce se mi hlavně strašně spát. Po tom minulém týdnu jsem schopná úplně bez problémů spát 12 hodin, spala bych i přes den. Ale zbytek závodů už tady vynecháváme, sobota a neděle budou volnější. Ty nohy z toho nějak dostanu a pak máme čtrnáct dnů, abych se připravila na Astanu," připomněla prosincové pokračování Světového poháru v Kazachstánu.</p>
    </article>
  </body>
</html>