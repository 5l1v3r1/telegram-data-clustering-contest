<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562883/kakokairia-erchetai-o-giryonis-tin-kyriaki-me-nees-ischyres-broches-kai-thyellwdeis-anemoys-pics-"/>
    <meta property="og:site_name" content="NOOZ."/>
    <meta property="article:published_time" content="2019-11-22T20:59:00+00:00"/>
    <meta property="og:title" content="Κακοκαιρία: Έρχεται ο &quot;Γηρυόνης&quot; την Κυριακή με νέες ισχυρές βροχές και θυελλώδεις ανέμους [pics]"/>
    <meta property="og:description" content="Πριν καλά-καλά συνέλθουν οι κάτοικοι σε πολλές περιοχές της χώρας που &quot;βούλιαξαν&quot; από την πρόσφατη κακοκαιρία, ένα νέο κύμα, ο &quot;Γηρυόνης&quot;, αναμένεται από τις βραδινές ώρες της Κυριακής και από τα δυτικά, να επηρεάσει την Ελλάδα."/>
  </head>
  <body>
    <article>
      <h1>Κακοκαιρία: Έρχεται ο "Γηρυόνης" την Κυριακή με νέες ισχυρές βροχές και θυελλώδεις ανέμους [pics]</h1>
      <address>
        <time datetime="2019-11-22T20:59:00+00:00">22 Nov 2019, 20:59</time>
      </address>
      <p>
        <b>Πριν καλά-καλά συνέλθουν οι κάτοικοι σε πολλές περιοχές της χώρας που "βούλιαξαν" από την πρόσφατη κακοκαιρία, ένα νέο κύμα, ο "Γηρυόνης", αναμένεται από τις βραδινές ώρες της Κυριακής και από τα δυτικά, να επηρεάσει την Ελλάδα.</b>
      </p>
      <p>Κύρια χαρακτηριστικά θα είναι οι <b>ισχυρές βροχές και καταιγίδες</b>, καθώς και οι <b>πολύ θυελλώδεις άνεμοι νοτιοανατολικών διευθύνσεων</b>.</p>
      <p>Τη <b>Δευτέρα</b> θα επηρεαστεί το σύνολο της χώρας, και την <b>Τρίτη</b> κυρίως τα ανατολικά και νότια τμήματα, ενώ εκτιμάται ότι συνολικά θα πέσουν <b>σημαντικές ποσότητες βροχής</b>, ικανές να δημιουργήσουν κατά τόπους προβλήματα.</p>
      <p>Στο χάρτη που ακολουθεί απεικονίζεται το βαρομετρικό χαμηλό που θα προξενήσει την κακοκαιρία "Γηρυόνης" καθώς θα προσεγγίζει τη χώρα μας τη νύχτα της Κυριακής 24/11.</p>
      <hr/>
      <figure>
        <img src="https://www.nooz.gr/Multimedia/2019/11/e559cb92-612b-4b1f-84ec-d9aea37f0640.jpg"/>
      </figure>
      <hr/>
      <p>Το <b>Σάββατο</b> αναμένονται κατά περιόδους <b>αυξημένες νεφώσεις</b> σε ολόκληρη σχεδόν τη χώρα, με λίγες βροχές τοπικού χαρακτήρα, κυρίως στα δυτικά, στα βόρεια και στο Ανατολικό Αιγαίο, καθώς επίσης πιθανές μεμονωμένες καταιγίδες κυρίως πάνω από τη θάλασσα. Τις νυκτερινές και πρώτες πρωινές ώρες, η ορατότητα σε πολλές περιοχές θα είναι περιορισμένη και θα σχηματιστούν τοπικές ομίχλες.  </p>
      <p>Η <b>θερμοκρασία</b> θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 15, στην Ήπειρο από 7 έως 19 βαθμούς, στην Κεντρική Ελλάδα από 6 έως 18, στη Δυτική και Νότια Ελλάδα από 10 έως 19 βαθμούς, στα υπόλοιπα ηπειρωτικά από 8 έως 20, στα νησιά του Ιονίου από 12 έως 19 βαθμούς, και στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Αιγαίο θα πνέουν από διάφορες διευθύνσεις με εντάσεις έως 4 μποφόρ, ενώ στα βορειότερα πελάγη θα επικρατήσουν ανατολικοί βορειοανατολικοί άνεμοι εντάσεων 4 έως 5 μποφόρ. Στο Ιόνιο οι άνεμοι θα πνέουν νοτιοανατολικοί ασθενείς έως μέτριοι, 3 με 5 μποφόρ, και από τις βραδινές ώρες ισχυροί 6 μποφόρ, με περαιτέρω σημαντική ενίσχυση τη νύχτα προς Κυριακή.  </p>
      <p>Στην <b>Αττική</b> αναμένονται το Σάββατο, κατά περιόδους αυξημένες νεφώσεις με πιθανότητα πρόσκαιρων ασθενών βροχών. Οι άνεμοι θα πνέουν ανατολικοί βορειοανατολικοί με εντάσεις έως 4 μποφόρ. Η θερμοκρασία στην πόλη της Αθήνας θα κυμανθεί από 12 έως 18 βαθμούς.  </p>
      <p>Στη <b>Θεσσαλονίκη</b> αναμένονται νεφώσεις με ασθενείς τοπικές βροχές, κυρίως τις πρωινές ώρες. Τη νύκτα και νωρίς το πρωί η ορατότητα θα είναι περιορισμένη. Οι άνεμοι θα πνέουν από ανατολικές διευθύνσεις ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 9 έως 14 βαθμούς.</p>
      <p>
        <b>Διαβάστε: <a href="https://www.nooz.gr/greece/1562872/kakokairia-boyliaxe-i-thasos-apo-tin-entoni-brochoptwsi-dramatiki-i-katastasi-vids-">Κακοκαιρία: "Βούλιαξε" η Θάσος από την έντονη βροχόπτωση- Δραματική η κατάσταση [vids]</a></b>
        <br/>
        <b>Διαβάστε: <a href="http://nooz.gr/greece/1562768/kakokairia-kindyneysan-zwes-sti-chalkidiki-dyskoli-i-katastasi-stin-olympiada-vid-pics-">Κακοκαιρία: Κινδύνευσαν ζωές στη Χαλκιδική- Δύσκολη η κατάσταση στην Ολυμπιάδα [vid] [pics]</a></b>
      </p>
      <p>Με εντολή του πρωθυπουργού, Κυριάκου Μητσοτάκη, το πρωί του Σαββάτου, κυβερνητικό Κλιμάκιο με επικεφαλής τον υπουργό Εθνικής Άμυνας, <b>Νίκο Παναγιωτόπουλο</b> και τον υφυπουργό Εσωτερικών, <b>Θεόδωρο Λιβάνιο</b>, μεταβαίνει στις πληγείσες περιοχές από τα πλημμυρικά φαινόμενα του τελευταίου εικοσιτετραώρου στην <b>Χαλκιδική</b> και στην <b>Θάσο</b>.</p>
      <p>Μαζί τους μεταβαίνουν, ο γενικός γραμματέας Πολιτικής Προστασίας, <b>Νίκος Χαρδαλιάς</b>, ο γενικός γραμματέας Υποδομών, <b>Γεώργιος Καραγιάννης</b>, ο γενικός γραμματέας Αγροτικής Πολιτικής και Διαχείρισης Κοινοτικών Πόρων, <b>Κώστας Μπαγινέτας</b> και ο υπαρχηγός Επιχειρήσεων του Πυροσβεστικού Σώματος, <b>αντιστράτηγος Στέφανος Κολοκούρης</b>.</p>
      <p>Η αποστολή θα μεταβεί με ελικόπτερο του Πυροσβεστικού Σώματος και θα προσεγγίσει στις 8.30 την περιοχή Ολυμπιάδα Χαλκιδικής (Δημοτικό Γήπεδο) και στις 10.45 την νήσο Θάσο (Γήπεδο Λιμένα).</p>
      <figure>
        <img src="https://www.nooz.gr/Multimedia/2019/11/551b0d2c-c100-41e1-8d82-06e1e66524d0.jpg"/>
      </figure>
      <hr/>
      <h3>Αξιοσημείωτα ύψη βροχής</h3>
      <p>Οι ισχυρές βροχές και καταιγίδες που εκδηλώθηκαν το διήμερο Πέμπτη 21/11 και Παρασκευή 22/11 έδωσαν σημαντικούς όγκους νερού στις περιοχές που επηρέασαν. Στο χάρτη που ακολουθεί αποτυπώνονται τα αθροιστικά ύψη βροχόπτωσης έως τις 19:40 το βράδυ της Παρασκευής 22/11 όπως αυτά καταγράφηκαν από 328 μετεωρολογικούς σταθμούς του δικτύου αυτόματων μετεωρολογικών σταθμών του Εθνικού Αστεροσκοπείου Αθηνών / meteo.gr.</p>
      <p>Επισημαίνεται ότι 1 χιλιοστό βροχής αντιστοιχεί σε όγκο νερού 1 λίτρου ανά τετραγωνικό μέτρο ή 1 τόνου ανά στρέμμα.</p>
      <hr/>
      <figure>
        <img src="https://www.nooz.gr/Multimedia/2019/11/939ecbde-8d01-465c-af7e-2b732bf7f4bd.jpg"/>
      </figure>
      <hr/>
      <h3>Ποιος ήταν ο Γηρυόνης</h3>
      <p>Η μετεωρολογική υπηρεσία meteo του Εθνικού Αστεροσκοπείου Αθηνών, έδωσε στο νέο έντονο κύμα κακοκαιρίας το όνομα του Γηρυόνη, κατά το αρχαίο μυθικό ον.</p>
      <p>Σύμφωνα με το <b>wikipedia</b>, στην ελληνική μυθολογία ο <b>Γηρυόνης</b> (από το ρήμα γηρύω = φωνάζω, σκούζω) ήταν ένας τρισώματος ή τρικέφαλος γίγαντας, γιος του Χρυσάωρα ή του θεού Ποσειδώνα και της Καλλιρρόης, κόρης του Ωκεανού. Και στις δύο εκδοχές, είναι εγγονός της Μέδουσας Γοργώς. Είναι επίσης γνωστός με τα ονόματα Γηρυονέας, Γηρυονεύς και Γηρυών.</p>
      <p>Ο <b>Γηρυόνης</b> κατοικούσε στη νήσο Ερύθεια, στην ομιχλώδη Δύση, στα πέρατα του Ωκεανού. Είχε πλούσια κοπάδια βοδιών, που τα έβοσκε ο Ευρυτίων και ο δικέφαλος σκύλος Όρθρος ή Όρθος, κοντά στο μέρος όπου ο Μενοίτιος έβοσκε τα κοπάδια του Άδη. Με διαταγή του Ευρυσθέα ο Ηρακλής ήρθε στην Ερύθεια για να πάρει τα βόδια του Γηρυόνη στον ομώνυμο άθλο του, τον δέκατο κατά σειρά. Ο Ηρακλής σκότωσε τελικά τότε τον Γηρυόνη, κοντά στον ποταμό Ανθεμούντα, όπου συναντήθηκαν και αναμετρήθηκαν.</p>
      <p>Οι αρχαίοι προσπάθησαν να ερμηνεύσουν ποικιλότροπα τον μύθο του <b>τρισώματου Γηρυόνη</b>, λέγοντας ότι στην πραγματικότητα ήταν οι τρεις γιοί του Χρυσάορα, που εξεστράτευσαν κατά του Ηρακλή, είτε ότι ο Γηρυόνης εκφράζει τις τρεις χρονικές κατηγορίες (παρελθόν - παρόν - μέλλον). Επιστημονικότερος, ο Θουκυδίδης ερμηνεύει τον μύθο ως ανάμνηση της παλαιότερης εποχής, κατά την οποία οι ληστείες ήταν συχνές, αλλά δεν θεωρούνταν επίμεμπτη πράξη. Ο Παλαίφατος, στο βιβλίο του "Περί Απίστων", αναφέρει πως ο Γηρυόνης καταγόταν από την πόλη Τρικαρηνία (κάρα = κρανίο) κι έτσι από παρανόηση, όταν αναφέρονταν στον Γηρυόνη τον Τρικάρηνο, νόμιζαν πως είχε τρία κεφάλια.</p>
      <p>Η πάλη του <b>Ηρακλή</b> με τον <b>Γηρυόνη</b> απεικονιζόταν κατά τον Παυσανία στη Λάρνακα του Κυψέλου στην Ολυμπία. Επίσης, η πάλη αυτή παριστανόταν στη μετόπη του «θησαυρού» των Αθηναίων στους Δελφούς, στη μετόπη του ναού του Δία στην Ολυμπία, στις δύο μετόπες του ναού του Ηφαίστου στην Αθήνα (το γνωστό «Θησείο»), σε πολλά αρχαϊκά αγγεία, ιδίως χαλκιδικά, καθώς και σε αττικά μελανόμορφα και ερυθρόμορφα αγγεία. Από τα μελανόμορφα το πιο αξιόλογο θεωρείται ο αμφορέας του Εξηκία (σήμερα στο Λούβρο), ενώ από τα ερυθρόμορφα η κύλιξ του Ευφρονίου.</p>
      <p>Ο Στησίχορος έγραψε ένα άσμα για τον Γηρυόνη, το «Γηρυονηίς», σπαράγματα του οποίου διασώθηκαν σε Πάπυρο της Οξυρρύγχου.</p>
      <p>Ο Γηρυόνης ταυτοποιείται μερικές φορές ως χθόνιος δαίμονας του θανάτου, κυρίως εξαιτίας του συνειρμού με την ακραία δυτική κατεύθυνση. Στη «Θεία Κωμωδία» του Δάντη, ο Γηρυόνης εμφανίζεται ως φτερωτό θηρίο με ουρά σκορπιού αλλά με το πρόσωπο ενός τίμιου ανθρώπου, να κατοικεί στην πλαγιά ανάμεσα στον έβδομο και τον όγδοο κύκλο της Κολάσεως (οι κύκλοι της βίας και της απάτης, αντιστοίχως).Ρ<br/> </p>
      <related>
        <a href="https://www.nooz.gr/greece/1562872/kakokairia-boyliaxe-i-thasos-apo-tin-entoni-brochoptwsi-dramatiki-i-katastasi-vids-"/>
        <a href="https://www.nooz.gr/greece/1562768/kakokairia-kindyneysan-zwes-sti-chalkidiki-dyskoli-i-katastasi-stin-olympiada-vid-pics-"/>
      </related>
    </article>
  </body>
</html>