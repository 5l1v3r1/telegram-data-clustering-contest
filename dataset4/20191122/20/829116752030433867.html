<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/utazas/20191122-igy-epitik-ujja-magyarorszag-egyik-legszebb-varat-fuzer.html"/>
    <meta property="og:site_name" content="Origo"/>
    <meta property="article:published_time" content="2019-11-22T20:14:00+00:00"/>
    <meta property="og:title" content="Így építik újjá Magyarország egyik legszebb várát"/>
    <meta property="og:description" content="Ez lesz a Nemzeti Várprogram első teljesen befejezett projektje."/>
  </head>
  <body>
    <article>
      <h1>Így építik újjá Magyarország egyik legszebb várát</h1>
      <address><time datetime="2019-11-22T20:14:00+00:00">22 Nov 2019, 20:14</time> by <a rel="author">MTI</a></address>
      <p>
        <b>Várhatóan 2025-ben fejeződik be a füzéri vár felújítása, amely a Nemzeti Várprogram első teljesen befejezett projektje lesz. Most kezdődik a második ütem, aminek megünneplésére időkapszulát helyeztek el a várkonyha falába.</b>
      </p>
      <p>A beruházás mintát adhat a többi erődítmény későbbi felújításához is – fogalmazott a Miniszterelnökség közszolgálatért felelős államtitkára az ünnepségen. Tuzson Bence elmondta: a Nemzeti Kastélyprogram és Nemzeti Várprogram keretében körülbelül 30 várunk és kastélyunk újul meg mintegy 68 milliárd forintos keretből. <br/><mark>Jelenleg 12 projekt zajlik, amelyekből hat a jövő évben lezárul. <br/></mark>A füzéri beruházás második üteme 2021-ben fejeződik be, 2025-re érhet véget a teljes beruházás – mondta az államtitkár, hozzátéve: az építkezéssel nemcsak a falakat és a tetőket húzzák fel, de a látogatók számára megelevenedik az a középkori hangulat, amellyel átélhetővé válik a történelem.</p>
      <p>
        <b>Kattintson az alábbi képre, és nézze meg, miként építik újjá a füzéri várat!</b>
      </p>
      <figure>
        <img src="https://cdn.nwmgroups.hu/s/img/i/1911/20191122fuzeri-var-felujitasa13.jpeg?w=645&amp;h=455"/>
        <figcaption>
          <a href="https://www.origo.hu/utazas/galeria/20191122-a-fuzeri-var-felujitasa-kepgaleria.html">Kattintson a képre a galériáért!</a>
          <cite>
            <a href="https://www.origo.hu/utazas/galeria/20191122-a-fuzeri-var-felujitasa-kepgaleria.html">Forrás: MTI/Vajda János</a>
          </cite>
        </figcaption>
      </figure>
      <p>Füzér és a füzéri vár jelentős történelmi események tanúja volt, hiszen a terület Bánk bán tulajdona volt, 1235-től királyi birtok, utána pedig olyan neves családok birtokolták, mint a Nádasdyak vagy a Perényiek.</p>
      <aside>1526-27-ben Perényi Péter koronaőr az erődítményben őrizte a Szent Koronát.</aside>
      <p>Később a vár áldozatául esett az osztrák hadsereg rombolásának, ami miatt 300 éven át "Csipkerózsika álmát" aludta az erőd, ebből ébredt most fel – közölte az államtitkár.</p>
      <p>Virág Zsolt, a Nemzeti Kastélyprogramért és Nemzeti Várprogramért felelős kormánybiztos arról beszélt, hogy a füzéri vár turisztikai vonzerejének növelése mellett <br/><mark>céljuk a vár és környezete megóvása, megőrzése az eljövendő nemzedékek számára. <br/></mark>A kivitelezés során konyhát, sütőházat, ecetesházat, darabont házakat, gyümölcsaszalót, liktárium helyiséget alakítanak ki. A pincékben papírmerítő műhely várja a látogatókat, de felépül majd a Várkapitány háza, a Rimay ház – Rimay János életét bemutató szoba is.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d1352556.968429085!2d20.34069668640257!3d48.53873488998104!2m3!1f0!2f0!3f0!3m2!1i1024!2i768!4f13.1!3m3!1m2!1s0x473f2f05030b817f%3A0x5ef2d922fb8e2d7c!2zRsO8esOpciBWw6FyYQ!5e0!3m2!1shu!2shu!4v1574443418384!5m2!1shu!2shu" data-embed-type="--simple-iframe" width="640" height="450" data-service="GoogleMaps" scrolling="no"/>
      </figure>
      <p>Egyedi élményelemként az úgynevezett Csillag ösvény csillagda, csillagászati animációs program várja az érdeklődőket. Kiállítással bővül a füzéri alsóvár, a vár infrastruktúrájához, a költségek csökkentése érdekében kiépül egy napelempark, bővítik a parkolót és váruradalmi függőkertet is kialakítanak. Az erdei környezetben egy tematizált játéktér kap helyet a Fehérlófia ősi mondájára alapozva.</p>
      <h3>Máris több a látogató</h3>
      <p>Horváth Jenő, Füzér polgármestere az MTI-nek elmondta, hogy a vár felújításának első üteme mintegy kétmilliárd forintból valósult meg 2016-ra, amelynek eredményeként azóta jelentősen megnövekedett a turistaforgalom. A felújítás óta 280 ezer látogatója volt a várnak, ami évi 70 ezer fizető vendéget jelent. <br/><mark>Most a konyha és sütőház kivitelezése kezdődik meg 622 millió forintból, <br/></mark>Rudolf Mihály tervei alapján. A parkoló bővítése, a parkoló és játékkert fejlesztése további 200 millió forintba kerül majd, azután következik a kiállítási és programelemek elhelyezése. A második ütem teljes költségvetése másfél milliárd forint - mondta a polgármester.</p>
      <aside>Eddig körülbelül négymilliárd forintot költöttek a vár felújítására,</aside>
      <p>a teljes befejezéshez pedig további hatmilliárd forintra lesz szükség. Horváth Jenő hozzáfűzte: a szakemberek szerint a befejezés után a vár vendégforgalma meghaladhatja az évi 140 ezer látogatót.</p>
      <related>
        <h4>KAPCSOLÓDÓ CIKK</h4>
        <a href="https://www.origo.hu/utazas/20160328-megujult-magyarorszag-egyik-legszebb-vara.html"/>
      </related>
    </article>
  </body>
</html>