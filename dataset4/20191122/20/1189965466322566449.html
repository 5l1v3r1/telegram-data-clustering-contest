<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260305/servia-enoplos-eisevale-se-sxoleio-ton-akinitopoiise-o-kathigitis-gymnastikis"/>
    <meta property="og:site_name" content="LiFO"/>
    <meta property="article:published_time" content="2019-11-22T20:16:00+00:00"/>
    <meta property="og:title" content="Σερβία: Ένοπλος εισέβαλε σε σχολείο - Τον ακινητοποίησε ο καθηγητής γυμναστικής"/>
    <meta property="og:description" content="Καθηγητής γυμναστικής πάλεψε και κατάφερε να ακινητοποιήσει ένοπλο που εισέβαλε σε σχολείο της Σερβίας"/>
  </head>
  <body>
    <article>
      <h1>Σερβία: Ένοπλος εισέβαλε σε σχολείο - Τον ακινητοποίησε ο καθηγητής γυμναστικής</h1>
      <h2>Καθηγητής γυμναστικής πάλεψε και κατάφερε να ακινητοποιήσει ένοπλο που εισέβαλε σε σχολείο της Σερβίας</h2>
      <address><time datetime="2019-11-22T20:16:00+00:00">22 Nov 2019, 20:16</time> by <a rel="author">NEWSROOM</a></address>
      <p>
        <b>Δύο πυροβολισμοί σημειώθηκαν σήμερα το μεσημέρι σε σχολείο μέσης εκπαίδευσης στην πόλη Βέλικα Πλάνα της <a href="https://www.lifo.gr/tags/%CE%A3%CE%B5%CF%81%CE%B2%CE%AF%CE%B1">Σερβίας</a>, που βρίσκεται 92 χιλιόμετρα νότια του Βελιγραδίου.</b>
      </p>
      <p>Όπως αναφέρεται σε ανακοινωθέν του υπουργείου Παιδείας «σε αίθουσα του σχολείου της μέσης εκπαίδευσης Vuk Karadjic στην Βέλικα Πλάνα εισέβαλε σήμερα το μεσημέρι, κατά τη διάρκεια της έκτης ώρας του μαθήματος της φιλοσοφίας, άγνωστος άνδρας, ένοπλος, με αυτόματο όπλο και εκρηκτικά κάτω από το γιλέκο, ο οποίος βρισκόταν σε κατάσταση ψυχικής διαταραχής και μιλούσε ασυνάρτητα».</p>
      <p>Στην ανακοίνωση αναφέρεται επίσης ότι ο καθηγητής που βρισκόταν εκείνη την στιγμή στην αίθουσα του μιλούσε για να τον ηρεμήσει ενώ κάποιος μαθητής κατάφερε να βγει και ειδοποίησε τον γυμναστή που είναι ο υπεύθυνος του τμήματος.</p>
      <p>Ο καθηγητής της γυμναστικής προσπάθησε να ακινητοποιήσει τον εισβολέα κρατώντας το όπλο του μέχρι να εκκενώσουν όλοι οι μαθητές την αίθουσα. Ακολούθησε πάλη κατά την διάρκεια της οποίας ο δράστης πυροβόλησε δύο φορές, χωρίς ωστόσο να τραυματίσει τον καθηγητή. Στο τέλος ακινητοποιήθηκε και παραδόθηκε στην αστυνομία, αναφέρεται στο ανακοινωθέν που εξέδωσε το υπουργείο Παιδείας της Σερβίας.</p>
      <p>Σε ανακοινωθέν της αστυνομίας λέγεται ότι ο δράστης είναι 46 χρόνων, δεν είχε καμία σχέση με το σχολείο και διεξάγονται έρευνες για τα κίνητρα του. Τα σερβικά ΜΜΕ μεταδίδουν ότι πρόκειται για ψυχικά άρρωστο άτομο και εικάζεται ότι «πρόθεση του ήταν να προκαλέσει κατάσταση ομηρίας στο σχολείο».</p>
    </article>
  </body>
</html>