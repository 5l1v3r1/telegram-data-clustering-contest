<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/hokej/extraliga-hokej-vysledky-cesko-hokejova-pardubice-kladno-jagr-liberec-kometa_1911222015_mov"/>
    <meta property="og:site_name" content="iROZHLAS"/>
    <meta property="article:published_time" content="2019-11-22T20:15:00+00:00"/>
    <meta property="og:title" content="Hokejisté Komety Brno utnuli sérii extraligových porážek. Boleslav si poradila s Litvínovem a je třetí"/>
    <meta property="og:description" content="Středočeši o zisku tří bodů rozhodli již v první třetině, ve které si vypracovali tříbrankový náskok. Litvínov prohrál počtvrté za sebou."/>
  </head>
  <body>
    <article>
      <h1>Hokejisté Komety Brno utnuli sérii extraligových porážek. Boleslav si poradila s Litvínovem a je třetí</h1>
      <address><time datetime="2019-11-22T20:15:00+00:00">22 Nov 2019, 20:15</time> by <a rel="author">ČTK</a></address>
      <p>
        <b>V nejsledovanějším zápase 20. kola hokejové extraligy porazila brněnská Kometa Hradec Králové 3:2 v prodloužení. Domácí vedli po dvou využitých přesilovkách kapitána Martina Zaťoviče. Za hosty nejprve snížil ve třetí třetině Jergl a minutu a půl před koncem základní doby vyrovnal rovněž v početní výhodě Červený. V prodloužení rozhodl svojí třetí brankou v zápase Zaťovič.</b>
      </p>
      <p>Brňané tak ukončili sérii šesti porážek v řadě, naopak trápení Mountfieldu pokračuje, čtvrtfinalista Ligy mistrů nevyhrál už pět kol, v pátek získal alespoň bod.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/kometa-brno-libor-zabransky-trener-hokej-extraliga-matej-stransky-trinec_1911201155_mov"/>
      </related>
      <p>Klubový šéf Libor Zábranský při své obnovené premiéře na střídačce před vlastním publikem nenechal v sestavě kámen na kameni. Vedle jiného se lídrem prvního útoku stal Plekanec, složení jednotlivých řad pak nástupce Petra Fialy měnil i během utkání. Změny ve svých formacích udělal i poslední český zástupce v play-off Ligy mistrů.</p>
      <p>Nezměnil se ale očekávaný charakter hry, v němž převládala opatrnost a snaha neudělat chybu. Šancí bylo v první třetině poskrovnu, na straně Brna je měli Plekanec, Orsava a Lev, u hostů Rosandič. Do vedení ale šli přece jen aktivnější domácí, když Zaťovič zblízka využil přesilovou hru.</p>
      <p>Partie s důrazem na pečlivost a bezchybnost pokračovala i po první přestávce. Kometa však měla navrch v početní výhodě. Zatímco Královéhradečtí svoji početní výhodu nevyužili, Brnu stačilo 18 vteřin při vyloučení Smoleňáka, aby kapitán Zaťovič přidal svůj druhý gól.</p>
      <p>Další šance na navýšení náskoku měl Orsava, jemuž ale střelecké štěstí nepřálo, stejně tak se vedlo i Svačinovi. Kometa měla nakročeno k tříbodovému vítězství, ale Východočeši se nevzdali. Na začátku 47. minuty využil přesilovou hru Jergl a vrátil je do hry o body.</p>
      <p>Domácí neuhnuli od své poctivé obrany, důrazného forčekinku a dobrého bruslení, jenže dvě a půl minuty před koncem si Hradec Králové vybojoval přesilovku a zbytečné vyloučení Hrušky potrestal Červený.</p>
      <p>V prodloužení pykal pro změnu hostující Rosandič a po kombinaci nejzkušenějších hráčů Komety poslal puk pod horní tyčku Mazancovy branky dnešní hrdina Brna Zaťovič.</p>
      <figure>
        <iframe data-src="https://twitter.com/HCKometa/status/1197964057522913283?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>HC Kometa Brno - Mountfield Hradec Králové 3:2 v prodl. (1:0, 1:0, 0:2 - 1:0)</b><br/><b>Branky a nahrávky:</b> 19. Zaťovič (Orsava), 35. Zaťovič (P. Holík), 63. Zaťovič (Plekanec, O. Němec) - 47. Jergl (Smoleňák, Červený), 59. Červený (Vincour, Jergl). <b>Rozhodčí</b>: Pešina, R. Svoboda - Jindra, Zíka. <b>Vyloučení</b>: 4:5. <b>Využití</b>: 3:2. <b>Diváci</b>: 7415.</p>
      <h3>Boleslav se posunula na třetí místo</h3>
      <p>Hokejisté Mladé Boleslavi vyhráli na ledě Litvínova 5:2 a porazili tak Severočechy popáté za sebou. Z toho počtvrté v řadě uspěli na Stadionu Ivana Hlinky. Středočeši o zisku tří bodů rozhodli již v v první třetině, ve které si vypracovali tříbrankový náskok. Litvínov prohrál počtvrté za sebou.</p>
      <p>O první gól utkání se postaral v šesté minutě Kousal, jenž přesnou střelou k tyčce zakončil rychlý protiútok. Poté hosté promarnili 92 sekund dlouhou přesilovku pět na tři, dlouho je to však mrzet nemuselo. Ve 12. minutě využil zakrytého výhledu brankáře Honzíka Najman a o 51 sekund později zvyšoval již na 3:0 pro Mladou Boleslav kapitán Vondrka.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/ledni-hokej-tipsport-extraliga-hc-ocelari-trinec-hc-vitkovice-ridera-petr-vrana_1911212239_and"/>
      </related>
      <p>Verva za první třetinu vyslala na gólmana soupeře Krošelje jen tři střely, probudila ji až přesilovka na přelomu první a druhé části. Slovinský brankář měl najednou mnohem více práce, svůj tým ale podržel. Před polovinou zápasu měli domácí k dispozici 48 sekund dlouhou výhodu dvojnásobné přesilové hry, ani oni se však proti bránící trojici neprosadili.</p>
      <p>Po sérii nevyužitých šancí přišla pro domácí studená sprcha. Vyloučení Ščotky potrestal Zbořil a otočil vývoj duelu opět na stranu hostů. Asistenci si připsal Jeglič, jenž nastoupil za Mladou Boleslav poprvé po svém příchodu ze Zlína. Hlavní postavou dalších minut se stal Honzík, jenž ve zbývajících sedmi minutách druhé třetiny zlikvidoval minimálně pět velkých šancí soupeře.</p>
      <p>Ve 45. minutě se podařilo snížit Douderovi a domácí se pokusili duel ještě zdramatizovat. Krošelj si následně připsal několik dobrých zákroků, v 53. minutě jej ale podruhé překonal v přesilovce Mahbod. Šanci na možný obrat ale vzal Litvínovu Jeglič.</p>
      <figure>
        <iframe data-src="https://twitter.com/bkboleslav/status/1197955048367628292?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>HC Verva Litvínov - BK Mladá Boleslav 2:5 (0:3, 0:1, 2:1)</b><br/><b>Branky a nahrávky:</b> 45. L. Doudera (J. Mikúš), 53. Mahbod (J. Petružálek, F. Lukeš) - 6. P. Kousal (Flynn, Najman), 12. Najman (P. Kousal, Fillman), 13. Vondrka (A. Zbořil, Skalický), 33. A. Zbořil (Jeglič, J. Stránský), 58. Jeglič (P. Kousal, J. Stránský). <b>Rozhodčí</b>: Hodek, Úlehla - Ondráček, Špůr. <b>Vyloučení</b>: 4:5. <b>Využití</b>: 1:1. <b>Diváci</b>: 4039.</p>
      <h3>Lukáš vychytal první nulu</h3>
      <p>Olomouc zvítězila na ledě Plzně 3:0 a připsala si třetí venkovní výhru za sebou. Po bezbrankové první třetině hosté dvakrát udeřili během prostřední části. Vítězný gól si připsal útočník Zbyněk Irgl, jenž přidal i asistenci. Dalším hrdinou Hanáků se stal s první nulou sezony brankář Jan Lukáš, na něhož Západočeši vyslali 40 střeleckých pokusů. Plzeňští tak neprodloužili sedmizápasovou bodovou šňůru.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/hokejova-liga-mistru-mountfield-hradec-hokej-postup-ctvrtfinale-vladimir-ruzicka_1911192238_mim"/>
      </related>
      <p>Domácí s uzdravenými oporami Mertlem a Gulašem začali aktivněji a právě plzeňský kapitán již ve třetí minutě osamocený před brankou ztroskotal na Lukášovi. Olomoucký gólman si za chvíli poradil i s nebezpečnou střelou Koldy. Hosté sice poté otupili nápor Indiánů, ale směrem dopředu se neprosazovali.</p>
      <p>Naopak Lukáš jen s obtížemi vyrazil táhlý pokus Mertla z levého křídla a především ve 13. minutě se štěstím zlikvidoval Strakův samostatný únik. Kohouti se neprobudili ani během přesilové hry, naopak Kantner vracející se z trestné lavice neproměnil z bezprostřední blízkosti přečíslení dvou na jednoho. Na druhé straně se mezi kruhy objevil Nahodil, střeleckou příležitost však promarnil.</p>
      <p>Po pauze už se hosté radovali, když zmatek v plzeňském obranném pásmu potrestal ve 23. minutě přesným bekhendem Irgl. Obraz hry se změnil a nervózně hrající domácí v prostřední části obtížně přecházeli přes střední pásmo a navíc chybovali v rozehrávce.</p>
      <p>V polovině utkání ještě stačil Irglovu střelu vyrazit svým levým betonem gólman Frodl, ale ve 31. minutě další zaváhání defenzivy Indiánů potrestal nekrytý Kolouch trefou na 2:0. Domácí nedokázali odpovědět během dvou početních výhod a přes střeleckou převahu je dobře organizovaná obrana hostů nepouštěla do gólových šancí.</p>
      <p>Na začátku závěrečné dvacetiminutovky Olomouc od pohromy uchránil při vyloučení Tomečka Lukáš, který stačil na brankovou konstrukci vytěsnit ránu Roba bez přípravy. Další oslabení už hosté zvládli lépe a naopak při přesilovce v 51. minutě mohl definitivně rozhodnout agilní Irgl, po ideální přihrávce Olesze ale po kličce do bekhendu nepřehodil Frodlův pravý beton. Kohouti poté ještě přežili trest svého kapitána Vyrůbalíka a v 59. minutě při plzeňské power play přidal třetí gól Nahodil.</p>
      <figure>
        <iframe data-src="https://twitter.com/HC_Plzen/status/1197949851364925446?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>HC Škoda Plzeň - HC Olomouc 0:3 (0:0, 0:2, 0:1)</b><br/><b>Branky a nahrávky:</b> 23. Irgl (Handl, Vodný), 31. Kolouch (Strapáč, Irgl), 59. Nahodil (V. Tomeček). <b>Rozhodčí</b>: Pražák, Veselý - Brejcha, D. Jelínek. <b>Vyloučení</b>: 2:5. <b>Bez využití</b>. <b>Diváci</b>: 5742.</p>
      <h3>Bílí tygři pokračují ve vítězné sérii</h3>
      <p>Liberec zdolal Kladno 2:1 a pošesté za sebou naplno bodoval. I ve třetím vystoupení v domácí nejvyšší soutěži vychytal výhru gólman Dominik Hrachovina. Rytíři prohráli teprve podruhé z posledních šesti zápasů.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/tomas-rolinek-hokej-vrchlabi-druha-liga-prestup_1911201701_mov"/>
      </related>
      <p>Vystoupení kladenské hvězdy Jaromíra Jágra sledovala po roce a téměř deseti měsících opět vyprodaná Home Credit Arena. Tehdy se Jágr představil v Liberci poprvé po návratu z Calgary ještě v první lize proti Benátkám nad Jizerou, za které nastoupil i Petr Nedvěd. K výhře 7:2 tehdy Jágr pomohl třemi asistencemi. Proti Liberci, kterému dal v prvním duelu doma při výhře 5:3 dva góly včetně vítězného, se dnes bodově neprosadil.</p>
      <p>V úvodu se hrálo bez velkých šancí a nic se na tom nezměnilo ani při Graborenkově trestu. Právě běloruský bek měl možnost otevřít skóre v deváté minutě, kdy Godla jeho střelu vyrazil ještě do Lence a od něho se puk odrazil těsně vedle levé tyče.</p>
      <p>Při Dernerově trestu se také domácí ubránili, hosté pak odolali při pobytu Hajného na trestné lavici. Rytířům se nepovedla ani další přesilovka při Vlachově vyloučení. V 18. minutě se pokusil zakončit sám přečíslení Bulíř, ale situace skončila jeho srážkou s gólmanem Godlou.</p>
      <p>V 25. minutě ztratil Zikmund puk ve středním pásmu, v pokračující akci Marosz našel mezi kruhy ideálně Filippiho, který pohotovou střelou otevřel skóre. Rytíři odolali při O'Donnellově vyloučení a jejich snahu o vyrovnání přibrzdil i Romančíkův trest, při němž si Godla poradil s Bulířovou šancí a neuspěl ani Jelínek.</p>
      <p>Kladno se neprosadilo ani při Maroszově vyloučení, při kterém měl v přečíslení s Musilem možnost Vlach. Odpovědět se snažil O'Donnell. Austin faulem zabránil gólu Ordoše a Godla podržel svůj tým v oslabení při Hudáčkově šanci.</p>
      <p>Ve 44. minutě nejdříve neproměnil dva šance Bulíř, ale vzápětí už kladenského gólmana překonal Hudáček střelou zpoza levého kruhu. Ve 47. minutě se snažil z pozice mezi kruhy vrátit Kladno do hry Jágr, jenže Hrachovina zasáhl proti jeho pokusu betonem.</p>
      <p>Liberec si náskok hlídal a mohl zvýšit, ale Jelínek neměl přesnou mušku a dvě možnosti nevyužil ani Lenc. Naopak Hrachovinovi sebral nulu 36 sekund před koncem kapitán hostů Strnad. V závěru už ale domácí Rytíře k ničemu nepustili.</p>
      <figure>
        <iframe data-src="https://twitter.com/bilitygrilbc/status/1197960818203250688?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>Bílí Tygři Liberec - Rytíři Kladno 2:1 (0:0, 1:0, 1:1)</b><br/><b>Branky a nahrávky:</b> 25. Filippi (Marosz, Lenc), 45. L. Hudáček (Derner, Birner) - 60. J. Strnad (O'Donnell, P. Machač). <b>Rozhodčí</b>: Hradil, Kika - L. Kajínek, Špringl. <b>Vyloučení</b>: 4:5, navíc Hajný (Kladno) 10 min. Bez využití. <b>Diváci</b>: 7500 (vyprodáno).</p>
      <h3>Souboj ohrožených týmů ovládl Zlín</h3>
      <p>Hokejisté Zlína zvítězili na ledě Pardubic 2:0. Poslednímu Dynamu, které stejně bodů jako Litvínov, ale horší skóre, se tak vzdálili na rozdíl čtyř bodů. O výhře Beranů rozhodl 46 sekund před koncem druhé třetiny Štěpán Fryšara, v závěru přidal druhý gól Pavel Sedláček. Čisté konto vychytal díky 21 zákrokům Marek Čiliak.</p>
      <related>
        <h4>Číst článek</h4>
        <a href="https://www.irozhlas.cz/sport/hokej/karolina-erbanova-hokej-jicin-rychlobrusleni-rychlobruslarka-hokejistka_1911222115_mov"/>
      </related>
      <p>Utkání týmů ze dna tabulky nebylo podle očekávání příliš bohaté na šance. Zlínské ofenzivní pokusy si vzal na starost Kubiš, jenž ale dvakrát z dobré pozice mířil vedle. Pardubičtí mohli otevřít skóre při oslabení, jenže Látalovi před odkrytou brankou přeskočil kotouč hokejku. Největší příležitost první části měl v jejím závěru Machala, který vyjel od zadního mantinelu a Čiliak musel jít rychle na zem, aby zvládl zasáhnout.</p>
      <p>Převážně tuhý boj o puk vždy na chvíli změnily jen přesilové hry. Dynamo dostalo ve druhé dvacetiminutovce k dispozici hned tři pokusy, ale viditelně se v nich trápilo. Neúspěšné pokusy o dobytí Čiliakovy branky doprovázel pískot diváků. Při ojedinělé - zato velmi nadějné - příležitosti napálil Hovorka kotouč jen do zlínského gólmana.</p>
      <p>Zlín byl v ofenzivě přece jen kreativnější a dvakrát v krátkém sledu se dostal k zakončení z ideální pozice mezi kruhy, Šlahař ani Fryšara ale na Kacetla nevyzráli. Druhý jmenovaný si vše vynahradil při jediné přesilovce Beranů ve druhé části, když ve 40. minutě po nabití od Noska ideálně trefil horní roh branky. Dynamo v trenérské výzvě neúspěšně reklamovalo postavení útočícího hráče v brankovišti.</p>
      <p>Po druhé pauze domácí přece jen dokázaly přeřadit na vyšší rychlostní stupeň a soupeře i díky zlepšeným přesilovkám dostali pod tlak. Naráželi však na bezchybného Čiliaka, jemuž při Tyborově střele přálo i štěstí. Postupně přibývalo marných útočných pokusů a Zlín se na bránění hubeného náskoku ani moc nenadřel. Definitivní pojistku vítězství přidal do opuštěné branky Sedláček.</p>
      <figure>
        <iframe data-src="https://twitter.com/hokejzlin/status/1197959609035689985?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>HC Dynamo Pardubice - PSG Berani Zlín 0:2 (0:0, 0:1, 0:1)</b><br/><b>Branky a nahrávky:</b> 40. Fryšara (D. Nosek, Claireaux), 59. P. Sedláček (Kubiš, J. Ondráček). <b>Rozhodčí</b>: Hejduk, Šindel - Ganger, D. Klouček. <b>Vyloučení</b>: 3:6. <b>Využití</b>: 0:1. <b>Diváci</b>: 6794.</p>
      <related>
        <h4>Související články</h4>
        <a href="https://www.irozhlas.cz/sport/hokej/hokej-extraliga-kometa-brno-trener-libor-zabransky-trinec-zapas_1911191956_mim"/>
        <a href="https://www.irozhlas.cz/sport/hokej/hokej-faul-dansko-bitka-brutalita-soud-pravnik-trest-danska-hokejova-liga_1911191544_mim"/>
        <a href="https://www.irozhlas.cz/sport/hokej/hokej-vaclav-nedomansky-sin-slavy-oceneni-historie-cesky-hokej_1911190829_mim"/>
        <a href="https://www.irozhlas.cz/sport/hokej/hokej-extraliga-kometa-brno-trener-libor-zabransky-majitel-morava_1911182001_mim"/>
        <a href="https://www.irozhlas.cz/sport/hokej/hokej-extraliga-kometa-brno-trener-libor-zabransky-majitel-navrat-petr-fiala_1911181021_tat"/>
      </related>
    </article>
  </body>
</html>