<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/oppositieleider-corbyn-belooft-neutraal-te-blijven-bij-nieuw-referendum-over-brexit-en-of-akkoord~a3e4e2be/"/>
    <meta property="og:site_name" content="HLN"/>
    <meta property="article:published_time" content="2019-11-22T20:42:00+00:00"/>
    <meta property="og:title" content="Oppositieleider Corbyn belooft “neutraal” te blijven bij nieuw referendum over brexit en/of -akkoord"/>
    <meta property="og:description" content="De leider van de grootste Britse oppositiepartij Labour zegt dat hij zich &quot;neutraal&quot; zal opstellen als hij een nieuw referendum uitschrijft over de brexit. Dat moet hem in staat stellen op een &quot;gel..."/>
  </head>
  <body>
    <article>
      <h1>Oppositieleider Corbyn belooft “neutraal” te blijven bij nieuw referendum over brexit en/of -akkoord</h1>
      <address><time datetime="2019-11-22T20:42:00+00:00">22 Nov 2019, 20:42</time> by <a rel="author">AW</a></address>
      <p>
        <b>De leider van de grootste Britse oppositiepartij Labour zegt dat hij zich "neutraal" zal opstellen als hij een nieuw referendum uitschrijft over de brexit. Dat moet hem in staat stellen op een "geloofwaardige manier" de uitkomst van die volksraadpleging uit te voeren, aldus Jeremy Corbyn tijdens een vraaggesprek met kiezers bij de BBC.</b>
      </p>
      <p>De linkse oppositieleider geldt bij de verkiezing van 12 december als de belangrijkste rivaal van de conservatieve premier Boris Johnson. Eerder liet hij nog in het midden waar hij bij zo'n tweede referendum campagne voor zou voeren: de nieuwe brexitdeal van Labour of toch maar in de EU blijven. Hij lijkt nu zijn kaarten op tafel te hebben gelegd. “Ik zou een neutraal standpunt innemen als premier, zodat ik op een geloofwaardige manier de uitslag (van het referendum) kan implementeren en onze gemeenschappen en ons land bij elkaar kan brengen in plaats van het eindeloze debat over de EU en de brexit voort te zetten.”</p>
      <related>
        <h4>Lees ook</h4>
        <a href="https://www.hln.be/nieuws/buitenland/labour-leider-jeremy-corbyn-lanceert-manifest-van-hoop~af56053c/"/>
      </related>
      <p>Als Corbyn verkozen geraakt, wil hij binnen de drie maanden een akkoord onderhandelen met de Europese Unie en wil hij dat binnen de zes maanden voorleggen aan de Britten voor een stemming. Ze zouden er ook voor kunnen opteren om de brexit te annuleren en in de Europese Unie te blijven.</p>
      <p>“Mijn rol en de rol van onze regering is ervoor te zorgen dat dit referendum in een goede sfeer wordt gehouden en dat we ons schikken naar het resultaat”, aldus Corbyn nog.</p>
      <h3>“Geen plan"</h3>
      <p>De Conservatieve Partij van Johnson reageerde direct op die uitspraak. "Jeremy Corbyn bevestigde zojuist dat hij geen plan heeft voor de brexit", aldus de partij in een schriftelijke verklaring. "Hij wil zelfs niet zeggen of hij denkt dat we in de EU moet blijven of dat we moeten vertrekken."</p>
    </article>
  </body>
</html>