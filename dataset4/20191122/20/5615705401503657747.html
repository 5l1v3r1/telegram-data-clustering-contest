<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204804-v-ukrayini-dozvolili-fotografuvatisya-na-pasport-v-golovnomu-ubori"/>
    <meta property="og:site_name" content="Mind UA"/>
    <meta property="article:published_time" content="2019-11-22T20:40:00+00:00"/>
    <meta property="og:title" content="В Україні дозволили фотографуватися на паспорт в головному уборі"/>
    <meta property="og:description" content="Але тільки якщо дана особа носить його в повсякденному житті"/>
  </head>
  <body>
    <article>
      <h1>В Україні дозволили фотографуватися на паспорт в головному уборі</h1>
      <h2>Але тільки якщо дана особа носить його в повсякденному житті</h2>
      <address>
        <time datetime="2019-11-22T20:40:00+00:00">22 Nov 2019, 20:40</time>
      </address>
      <p>Відтепер громадяни України отримали право фотографуватися на паспорт у головному уборі, якщо його носіння обумовлено релігійними поглядами або медичними показаннями, <a href="https://dmsu.gov.ua/news/dms/6100.html">йдеться </a>в офіційній заяві міграційної служби країни.</p>
      <p>«Відтепер фотографування у головному уборі допускається, але лише в тому випадку, коли особа носить його у повсякденному житті з огляду на релігійні переконання. Крім того, фотографування у головних уборах, штучних предметах та матеріалах допускається згідно з медичними показаннями, підтвердженими медичним висновком відповідного закладу охорони здоров’я», – вказано в повідомленні.</p>
      <p>Окремо підкреслюється, що головні убори не повинні змінювати форми окремих частин обличчя (лоб, вилиці, щоки, підборіддя, очі), закривати обличчя і підборіддя, проходити по контуру лінії росту волосся, закривати вуха і шию.</p>
      <p>Раніше, відповідно до державного стандарту, фотографування віруючих здійснювалося виключно без головних уборів.</p>
      <p>Формулювання наказу обговорювалися в ході зустрічі з Всеукраїнською радою церков і релігійних організацій. Представники різних релігійних конфесій підтримали позицію МВС і ДМС і погодили затверджені вимоги до фотографій, додали у відомстві.</p>
      <related>
        <h4>Також читайте</h4>
        <a href="https://mind.ua/news/20204733-livijska-vlada-za-koshti-es-sadzhae-bizhenciv-do-taboriv-ta-prodae-yih-u-rabstvo-the-guardian"/>
        <a href="https://mind.ua/news/20204008-ukrayinske-mzs-viklikalo-posla-franciyi-dlya-rozyasnennya-sliv-makrona-pro-migrantiv"/>
        <a href="https://mind.ua/news/20203177-britaniya-viselyatime-gromadyan-es-yaki-ne-oformlyat-vidpovidni-dokumenti-britanskij-ministr"/>
      </related>
    </article>
  </body>
</html>