<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/aristeio_andragathias_ston_yparxifylaka_pou_traumatistike_sobara_sti_syllipsi_tou_mazioti-588990/"/>
    <meta property="og:site_name" content="Real.gr"/>
    <meta property="article:published_time" content="2019-11-22T20:40:00+00:00"/>
    <meta property="og:title" content="Νοσοκομείο Ρίου: Λουκέτο από τη Δευτέρα στα χειρουργεία - Θα εξυπηρετούνται μόνο επείγοντα περιστατικά"/>
    <meta property="og:description" content="Ειδική τελετή για την επίδοση αστυνομικού μεταλλίου, μετ' αντίστοιχου διπλώματος 'Αστυνομικό Αριστείο Ανδραγαθίας', στον υπαρχιφύλακα Νίκο Παναγιωτόπουλο που συνέβαλε στη σύλληψη του Νίκου Μαζιώτη πραγματοποιήθηκε το πρωί της Παρασκευής στη Λέσχη του Αστυνομικού Μεγάρου της Διεύθυνσης Αστυνομίας Αχαΐας."/>
  </head>
  <body>
    <article>
      <h1>
        <a href="https://www.real.gr/koinonia/arthro/nosokomeio_riou_louketo_apo_ti_deutera_sta_xeirourgeia_tha_eksypiretountai_mono_epeigonta_peristatika-588982/">Νοσοκομείο Ρίου: Λουκέτο από τη Δευτέρα στα χειρουργεία - Θα εξυπηρετούνται μόνο επείγοντα περιστατικά</a>
      </h1>
      <address><time datetime="2019-11-22T20:40:00+00:00">22 Nov 2019, 20:40</time> by <a rel="author">ant1news.gr</a></address>
      <p>
        <b>Ειδική τελετή για την επίδοση αστυνομικού μεταλλίου, μετ' αντίστοιχου διπλώματος «Αστυνομικό Αριστείο Ανδραγαθίας», στον υπαρχιφύλακα Νίκο Παναγιωτόπουλο που συνέβαλε στη σύλληψη του Νίκου Μαζιώτη πραγματοποιήθηκε το πρωί της Παρασκευής στη Λέσχη του Αστυνομικού Μεγάρου της Διεύθυνσης Αστυνομίας Αχαΐας.</b>
      </p>
      <p>Το αστυνομικό μετάλλιο «Αστυνομικό Αριστείο Ανδραγαθίας» αποτελεί την ύψιστη ηθική αμοιβή για αστυνομικό και απονεμήθηκε στον υπαρχιφύλακα με Προεδρικό Διάταγμα του Προκόπη Παυλόπουλου, μετά από πρόταση της τέως υπουργού Προστασίας του Πολίτη Όλγας Γεροβασίλη, καθώς στις 16 Ιουλίου 2014, στο Μοναστηράκι Αθηνών, «εξέθεσε αποδεδειγμένα τη ζωή του σε άμεσο και προφανή κίνδυνο», σε ένοπλη συμπλοκή με τον διαβόητο κακοποιό κατά την οποία τραυματίστηκε σοβαρά.</p>
      <p>Σύμφωνα με την ΕΛΑΣ, η πράξη του αυτή συνιστά έξοχο ανδραγάθημα και υπερβαίνει κατά πολύ την εκτέλεση του καλώς εννοούμενου υπηρεσιακού καθήκοντος.</p>
      <p>Όπως είπε ο διευθυντής της Διεύθυνσης Αστυνομίας Αχαΐας, ταξίαρχος Γεώργιος Μιχαλόπουλος, που απένειμε το μετάλλιο, «ο τιμώμενος αστυνομικός, εκτελώντας υπηρεσία στην ομάδα ΔΙΑΣ Αττικής, με απαράμιλλο ζήλο και ανδρεία, θέτοντας τον εαυτόν του σε κίνδυνο ζωής, συμμετείχε με συναδέλφους του στη σύλληψη ένοπλου δράστη.</p>
      <figure>
        <img src="https://media.real.gr/filesystem/images/20191122/low/ast02_252863_180240.JPG"/>
      </figure>
      <p>Η σύλληψη του επικίνδυνου δράστη πραγματοποιήθηκε έπειτα από πεζή καταδίωξη από τους αστυνομικούς, οι οποίοι δέχθηκαν πυροβολισμούς. Δύο από τους πυροβολισμούς έπληξαν τον υπαρχιφύλακα στην κοιλιακή χώρα και στο πόδι, με αποτέλεσμα να τραυματιστεί σοβαρά και να κινδυνεύσει άμεσα η ζωή του.</p>
      <p>Παρά τους πυροβολισμούς που δέχθηκε, ο τιμώμενος αστυνομικός, αντέδρασε ψύχραιμα, βοηθώντας με επαγγελματισμό και θάρρος τους υπόλοιπους συναδέλφους του που συμμετείχαν στη σύλληψη. Θέλω να εκφράσω τις ολόθερμες ευχαριστίες μου και τα ειλικρινή συγχαρητήρια μου στον υπαρχιφύλακα Νικόλαο Παναγιωτόπουλο, που με τις ενέργειές του συνέβαλε καθοριστικά και έμπρακτα στη σύλληψη του δράστη. Τέτοιες πράξεις αποτελούν θετικό παράδειγμα προς μίμηση».</p>
      <p>Στην τελετή απηύθυναν χαιρετισμό ο Σεβασμιώτατος Μητροπολίτης Πατρών κ.κ. Χρυσόστομος, ο Αντιπεριφερειάρχης Αχαΐας κ. Χαράλαμπος ΜΠΟΝΑΝΟΣ, ο Πρόεδρος της Ένωσης Συνταξιούχων Αστυνομίας Πόλεων και Ελληνικής Αστυνομίας Νομού Αχαΐας « Ο Άγιος Μηνάς», κ. Αθανάσιος ΠΑΠΑΔΟΠΟΥΛΟΣ, ο Πρόεδρος του Συνδέσμου Αποστράτων πρώην Χωροφυλακής και Ελληνικής Αστυνομίας Αχαΐας κ. Κωνσταντίνος ΒΟΡΓΙΑΣ.</p>
      <figure>
        <img src="https://media.real.gr/filesystem/images/20191122/low/as03_252863_180241.JPG"/>
      </figure>
      <p>Παράλληλα, στην τελετή παρέστησαν και τίμησαν με την παρουσία τους, εκπρόσωποι Πολιτικών, Δικαστικών και Εισαγγελικών Αρχών, πρώην Υπουργός, εκπρόσωποι των Στρατιωτικών Αρχών, εκπρόσωποι των Σωμάτων Ασφαλείας, οι Πρόεδροι των εν ενεργεία και εν αποστρατεία συνδικαλιστικών ενώσεων, συλλόγων και συνδέσμων αστυνομικών, αλλά και πολιτικών υπαλλήλων, καθώς και οι Διευθυντές και Διοικητές όλων των Αστυνομικών Υπηρεσιών του Νομού Αχαΐας.</p>
      <p>Επίσης, την ειδική τελετή απονομής του Αστυνομικού Μεταλλίου τίμησαν με την παρουσία τους η οικογένεια, οι γονείς και πολλοί συγγενείς και φίλοι του τιμώμενου αστυνομικού.</p>
    </article>
  </body>
</html>