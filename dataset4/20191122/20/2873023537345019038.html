<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/latiniki-ameriki-karaibiki/220124_eisaggeliki-ereyna-kata-morales-gia-tromokratia-kai-stasi"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T20:14:49+00:00"/>
    <meta property="og:title" content="Εισαγγελική έρευνα κατά Μοράλες για... «τρομοκρατία και στάση»"/>
    <meta property="og:description" content="Η κατηγορία της κυβέρνησης της Ζανίν Ανιές, βασίζεται σε μια ηχογραφημένη τηλεφωνική συνομιλία, στην οποία υποστηρίζεται ότι ακούγεται ο Μοράλες να καλεί ηγέτη των διαδηλωτών να αποκλείσει τις πόλεις και να μην επιτρέψει την είσοδο τροφίμων."/>
  </head>
  <body>
    <article>
      <h1>Εισαγγελική έρευνα κατά Μοράλες για... «τρομοκρατία και στάση»</h1>
      <address><time datetime="2019-11-22T20:14:49+00:00">22 Nov 2019, 20:14</time> by <a rel="author">efsyn.gr</a></address>
      <p>
        <b>Μοράλες: «Κατασκεύασμα» οι κατηγορίες, για να σταματήσουν οι αγώνες για ελευθερία</b>
      </p>
      <p>Η γενική εισαγγελία της Βολιβίας ξεκίνησε έρευνα εναντίον του προέδρου της χώρας Έβο Μοράλες, ο οποίος εξαναγκάστηκε να εγκαταλείψει τη χώρα δεχόμενος πιέσεις από τον στρατό και καταγγέλλοντας πραξικόπημα. Η εισαγγελική έρευνα ξεκίνησε έπειτα από αίτημα που υπέβαλε ο υπουργός Εσωτερικών της μεταβατικής κυβέρνησης, Αρτούρο Μουρίγιο, σύμφωνα με τον οποίο ο Μοράλες υπέπεσε στα εγκλήματα της στάσης και της τρομοκρατίας.</p>
      <p>Η κατηγορία της κυβέρνησης της Ζανίν Ανιές, η οποία ανέλαβε την προεδρία μετά την αυτοεξορία του Μοράλες στο Μεξικό, βασίζεται σε μια ηχογραφημένη τηλεφωνική συνομιλία, στην οποία υποστηρίζεται ότι ακούγεται ο Μοράλες να μιλάει σε έναν από τους ηγέτες του κινήματος κατά της μεταβατικής κυβέρνησης. «Μην αφήσετε κανένα τρόφιμο στις πόλεις, θα τις μπλοκάρουμε και θα τις περικυκλώσουμε όλες», λέει η φωνή την οποία ο Αρτούρο Μουρίγιο απέδωσε στον πρώην πρόεδρο.</p>
      <p>«Ζητούμε να του επιβληθεί η μέγιστη ποινή για στάση και τρομοκρατία», είπε ο υπουργός Εσωτερικών στους δημοσιογράφους, κατά την έξοδό του από το γραφείο του εισαγγελέα όπου υπέβαλε μήνυση. Η προτροπή αυτή, είπε ο Μουρίγιο συνιστά «έγκλημα κατά της ανθρωπότητας» και προειδοποίησε ότι «εντός των επόμενων ωρών θα προσφύγουμε στους διεθνείς θεσμούς».</p>
      <p>Ο Έβο Μοράλες, μέσω του λογαριασμού του στο Twitter, χαρακτήρισε την ηχογράφηση «κατασκεύασμα» και «μοντάζ» με στόχο να σταματήσουν οι αγώνες για τη δημοκρατία και τη ζωή, ενώ δηλώνει την έκπληξή του για την έρευνα όταν η εισαγγελείς δεν διερευνούν τους θανάτους από σφαίρες 30 ανθρώπων τις τελευταίες ημέρες.</p>
      <figure>
        <iframe data-src="https://twitter.com/evoespueblo/status/1197833450079821825?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Η κυβέρνηση της Ανιές υποστηρίζει ότι η ηχογράφηση προέρχεται από το κινητό τηλέφωνο του γιου του Φαουστίνο Γιούρκα, ενός από τους ηγέτες των κινητοποιήσεων, με τους αγρότες, κυρίως καλλιεργητές κόκας, να αποκλείουν δρόμους της χώρας. Ο Γιούρκα είναι φυγάς και οι αρχές υποστηρίζουν ότι στο παρελθόν έκανε διακίνηση ναρκωτικών.</p>
      <p>Στην ηχογράφηση, ο φέρεται να μιλάει στο κινητό τηλέφωνο και η φωνή που ακούγεται από την άλλη άκρη της γραμμής αποδίδεται στον Έβο Μοράλες, που τον καλεί να οργανώσει προσεκτικά τα οδοφράγματα ώστε να προλάβει την κούραση των ανθρώπων. Επίσης φέρεται να του ζητά να είναι πολύ αυστηρός ώστε να αντιμετωπιστεί αποτελεσματικά το «πραξικόπημα και η ρατσιστική δικτατορία» της κυβέρνησης της προσωρινής προέδρου Ζανίν Ανιές.</p>
      <p>Για να πείσουν δε για τη βασιμότητα των κατηγοριών εναντίον του Μοράλες, ο απερχόμενος επικεφαλής της δίωξης ναρκωτικών, δήλωσε ότι μεταξύ των ηγετών των κινητοποιήσεων κατά της κυβέρνησης Ανιές βρίσκονται τουλάχιστον 50 άτομα που διώκονται για διακίνηση ναρκωτικών.</p>
      <p>Όλα αυτά γίνονται εν όψει της <u><a href="https://www.efsyn.gr/kosmos/latiniki-ameriki-karaibiki/219988_nea-epeisodia-sti-bolibia-ekloges-horis-morales-exetazei">προκήρυξης εκλογών</a></u>, από τις οποίες η Ζανίν Ανιές και η κυβέρνησή της προσπαθούν να αποτρέψουν τη συμμετοχή του Έβο Μοράλες.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/latiniki-ameriki-karaibiki/219175_agries-sygkroyseis-sti-bolibia"/>
        <a href="https://www.efsyn.gr/kosmos/latiniki-ameriki-karaibiki/218846_etoimos-na-epistrepsei-sti-bolibia-gia-politiko-dialogo-o"/>
        <a href="https://www.efsyn.gr/kosmos/latiniki-ameriki-karaibiki/218744_i-bolibia-apektise-metabatiki-proedro"/>
        <a href="https://www.efsyn.gr/kosmos/latiniki-ameriki-karaibiki/218574_tha-epistrepso-syntoma-me-perissoteri-dynami-kai-energeia"/>
        <a href="https://www.efsyn.gr/kosmos/latiniki-ameriki-karaibiki/218529_paraitisi-morales-me-kataggelia-gia-praxikopima"/>
        <a href="https://www.efsyn.gr/kosmos/latiniki-ameriki-karaibiki/218435_paraitisi-morales-me-kataggelies-gia-en-exelixei"/>
      </related>
    </article>
  </body>
</html>