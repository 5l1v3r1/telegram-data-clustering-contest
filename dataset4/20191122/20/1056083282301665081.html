<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98083019493/%D8%B1%DA%A9%D8%A7%D8%A8%D8%B2%D9%86-%D9%85%D9%84%DB%8C-%D9%BE%D9%88%D8%B4-%D8%A8%D8%B1%D8%A7%DB%8C-%D8%A2%D8%B3%DB%8C%D8%A7%DB%8C%DB%8C-%D8%A8%D8%B1%D9%86%D8%A7%D9%85%D9%87-%D9%86%D8%AF%D8%A7%D8%B1%DB%8C%D9%85-%DA%86%D9%87-%D8%A8%D8%B1%D8%B3%D8%AF-%D8%A8%D9%87-%D8%A7%D9%84%D9%85%D9%BE%DB%8C%DA%A9"/>
    <meta property="og:site_name" content="ایسنا"/>
    <meta property="article:published_time" content="2019-11-22T20:50:00+00:00"/>
    <meta property="og:title" content="رکابزن ملی پوش: برای آسیایی برنامه‌ نداریم چه برسد به المپیک/ با باندبازی حقم را در ریو خوردند"/>
    <meta property="og:description" content="رکابزن ملی پوش ایران گفت: از الان برای المپیک برنامه ها را شروع کنند می توان در توکیو نتیجه گرفت اما برنامه فدراسیون حتی برای قهرمانی آسیا مشخص نیست چه برسد به المپیک."/>
  </head>
  <body>
    <article>
      <h1>رکابزن ملی پوش: برای آسیایی برنامه‌ نداریم چه برسد به المپیک/ با باندبازی حقم را در ریو خوردند</h1>
      <address><time datetime="2019-11-22T20:50:00+00:00">22 Nov 2019, 20:50</time> by <a rel="author">آتنا خلیلی</a></address>
      <p>رکابزن ملی پوش ایران گفت: از الان برای المپیک برنامه ها را شروع کنند می توان در توکیو نتیجه گرفت اما برنامه فدراسیون حتی برای قهرمانی آسیا مشخص نیست چه برسد به المپیک.</p>
      <p>امیر کلاهدوز در گفتگو با ایسنا درباره اینکه تا المپیک چه برنامه‌ریزی می‌توان انجام داد تا یک سهمیه دوچرخه سواری ایران در توکیو نتیجه بگیرد، بیان کرد: اگر قرار باشد مانند دوره های قبل بدون آگاهی از مسیر  و شناخت نفرات گزینه را انتخاب کنند، نتیجه مثل دفعات قبل می شود. آن طور که من اطلاع دارم مسیر المپیک کوهستانی است و حتی بزرگان دوچرخه سواری جهان نظیر کریس فروم از الان دارند در مسیر المپیک تمرین می کنند.</p>
      <p>
        <b>اگر فدراسیون برای المپیک انتخاب غلطی داشته باشد، برای آن رکابزن فقط مسافرت خوبی خواهد بود</b>
      </p>
      <p>او ادامه داد: با توجه به اینکه مسیر سربالارو است بنابراین مشخص است در ایران چه کسی برای این مسیر مناسب است. اگر فدراسیون انتخاب غلطی کند و رکابزن کفی رو به المپیک بفرستد، المپیک فقط می تواند برای آن رکابزن مسافرت خوبی باشد!</p>
      <p>
        <b>برای آسیایی بهمن ماه برنامه نداریم چه رسد به المپیک</b>
      </p>
      <p>کلاهدوز در مورد اینکه فدراسیون هنوز گزینه های اعزام به المپیک را مشخص نکرده و حتی برنامه خاصی هم برای نتیجه گرفتن در المپیک ارائه نکرده است، تصریح کرد: همیشه  همین طور بوده و کارها را دقیقه 90 انجام می‌دهند. ما در بهمن ماه قهرمانی آسیا جاده را پیش رو داریم. هیچ برنامه ای برای این مسابقات مشخص نیست چه برسد به المپیک.</p>
      <figure>
        <img src="https://cdn.isna.ir/d/2019/11/20/3/61491189.jpg"/>
      </figure>
      <p>
        <b>باید فرد اعزامی به المپیک را مشخص و برنامه‌ریزی کنند</b>
      </p>
      <p>رکابزن ملی پوش ایران در پاسخ به این پرسش که در این 9 ماه می توان کار خاصی انجام داد تا در المپیک نتیجه گرفت، تصریح کرد: اگر از الان فدراسیون برنامه ریزی کند می‌توان کاری کرد. رییس فدراسیون گفته اگر باشگاه ها اعزام به مسابقات نداشته باشند خود فدراسیون اعزام خواهد داشت تا رکابزن آمادگی داشته باشد. یک نفر قرار است به المپیک برود و باید آن یک نفر را مشخص و روی آن سرمایه گذاری کنند.</p>
      <p>
        <b>المپیک ریو حقم بود اما با باندبازی حقم را خوردند</b>
      </p>
      <p> رکابزن لژیونر ایران در پاسخ به پرسش دیگری مبنی بر اینکه به دنبال حضور در المپیک توکیو است یا خیر، تاکید کرد: 100درصد. در المپیک ریو حق من را آقایانی که الان دیگر نیستند، خوردند. بزرگترین ملاک انتخابی چه چیزی می تواند باشد جز یک تور بین المللی. قبل از المپیک ریو در تور چین هایلک شرکت کردیم و من بهترین نتیجه را بین ایرانی ها گرفتم اما حتی برای انتخابی المپیک هم از من دعوت نکردند چون آن موقع باند بازی بود.</p>
      <p>
        <b>مسیر توکیو در تخصص من و پورهاشم‌ است</b>
      </p>
      <p>او ادامه داد: من خیلی برای رفتن به المپیک انگیزه دارم و مسیر المپیک هم در تخصص من و حمید پورهاشم است. المپیک  قبل که حقم را خوردند و برای المپیک توکیو هم ببینیم چه می شود. من الان شرایط خوبی دارم. نیم فصل دوم سال 2019 با یک تیم چینی همکاری می کردم و برای سال 2020 تیمم را تغییر دادم و با تیم دیگری از چین به نام نینگشیا لیوال که در رنکینگ تیم های چینی اول است،  قرارداد بسته ام. البته حمید پورهاشم هم با من در این تیم است. ما با تیم خود به مسابقات می رویم و از الان می دانیم که بعد از مسابقات قهرمانی آسیا قرار است در تور حرفه ای هاینان چین شرکت کنیم.</p>
      <p>کلاهدوز در مورد اینکه کارشناسان معتقدند صرفا حضور در اردو نمی تواند کمک زیادی به رکابزن ایران برای المپیک کند، تصریح کرد: در اردوی قهرمانی آسیا ازبکستان لاستیک دوچرخه‌ام ترکید و زمین خوردم چون لاستیکی که فدراسیون داده بود، کهنه بود و اشتباهم این بود که خودم باید لاستیک تهیه می کردم تا آن اتفاق برایم رخ ندهد. بهترین کار این است ژاپن اردو بزنیم که چنین چیزی هم غیر ممکن است چون برای پول یک اعزام مانده اند چه برسد به اینکه بخواهند برای اردوی خارج از کشور هزینه کنند. بهترین کار همین است با تیم خود در تورها شرکت کنم و موقعیتش را هم دارم وگرنه با حضور در اردو اتفاق خاصی نمی افتد و پیشرفتی حاصل نمی شود.</p>
      <p> انتهای پیام</p>
    </article>
  </body>
</html>