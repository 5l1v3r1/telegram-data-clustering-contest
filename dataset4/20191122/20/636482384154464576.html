<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/s-a-dat-startul-sarbatorilor-de-iarna-un-milion-de-beculete-aprinse-in-craiova-20097654"/>
    <meta property="og:site_name" content="Cancan.ro"/>
    <meta property="article:published_time" content="2019-11-22T20:06:06+00:00"/>
    <meta property="og:title" content="S-a dat startul sărbătorilor de iarnă. Un milion de beculețe, aprinse în Craiova"/>
    <meta property="og:description" content="Un milion de beculețe au fost aprinse vineri seara în Craiova. Inaugurarea iluminatului festiv a marcat startul sărbătorilor de iarnă, în centrul orașului"/>
  </head>
  <body>
    <article>
      <h1>S-a dat startul sărbătorilor de iarnă. Un milion de beculețe, aprinse în Craiova</h1>
      <address><time datetime="2019-11-22T20:06:06+00:00">22 Nov 2019, 20:06</time> by <a rel="author">Cristian Blanuta</a></address>
      <p>
        <b>Un milion de beculețe au fost aprinse vineri seara în Craiova. Inaugurarea iluminatului festiv a marcat startul sărbătorilor de iarnă, în centrul orașului fiind deschis și Târgul de Crăciun.</b>
      </p>
      <p>Pe melodia reprezentativă a Băniei, „Oltenia Eterna Terra Nova”, piesă ale cărei versuri au fost scrise de poetul Adrian Păunescu, edilul Craiovei, ajutat de mai mulți copii și de mascota echipei de fotbal Universitatea Craiova, a aprins beculețele multicolore.</p>
      <p>Potrivit reprezentanților Primăriei Craiova, toate ornamentele sunt realizate din beculețe led, care au un consum mult mai mic. Și bradul natural din anii trecuți a fost înlocuit cu unul artificial, luminat tot de beculețe led.</p>
      <p><i><b>„Am aprins în această seară luminițele. Am dorit foarte mult să începem sărbătorile de iarnă cu această festivitate, așa cum se începe în toate orașele Europei, ceva mai devreme, pentru ca imediat după sărbători să se închidă acest minunat parc pe care l-am deschis anul acesta. Sunt peste un milion de luminițe. Eu zic că este o îmbinare perfectă între un iluminat prețios, în nuanțe de auriu și de argintiu, și tradițiile care sunt prezente în cele peste 60 de căsuțe cu comercianți de pe tot cuprinsul țării”,</b></i> a declarat Mihail Genoiu, primarul Craiovei.</p>
      <p>Câteva sute de craioveni au participat la aprinderea iluminatului festiv.</p>
      <p><i><b>„Am fost și anul trecut. Am vrut să venim și anul acesta, în special pentru fetiță. Anul acesta pare un pic mai deosebit”</b></i>, a spus o craioveancă.</p>
      <p>Vineri seara a fost deschis și Târgul de Crăciun. Acesta cuprinde 60 de căsuțe amenajate în centrul orașului, unde vizitatorii pot găsi de la produse tradiționale de patiserie, la preparate din carne de porc, realizate după rețete moștenite din bătrâni, și până la decorațiuni de Crăciun realizate hand-made.</p>
    </article>
  </body>
</html>