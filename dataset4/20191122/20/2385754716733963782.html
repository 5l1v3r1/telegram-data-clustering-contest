<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598677/proxorate-eipe-stin-defa-o-proedros-anastasiadis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T20:16:00+00:00"/>
    <meta property="og:title" content="Προχωράτε, είπε στην ΔΕΦΑ ο Πρόεδρος Αναστασιάδης"/>
    <meta property="og:description" content="Πράσινο φως στις διαδικασίες της Δημόσιας Επιχείρησης Φυσικού Αερίου για την έλευση φυσικού αερίου για σκοπούς ηλεκτροπαραγωγής έλαβε η ΔΕΦΑ κατά την..."/>
  </head>
  <body>
    <article>
      <h1>Προχωράτε, είπε στην ΔΕΦΑ ο Πρόεδρος Αναστασιάδης</h1>
      <address><time datetime="2019-11-22T20:16:00+00:00">22 Nov 2019, 20:16</time> by <a rel="author">SigmaLive</a></address>
      <p>Πράσινο φως στις διαδικασίες της Δημόσιας Επιχείρησης Φυσικού Αερίου για την έλευση φυσικού αερίου για σκοπούς ηλεκτροπαραγωγής έλαβε η ΔΕΦΑ κατά την σημερινή σύσκεψη στο Προεδρικό Μέγαρο, υπό τον Πρόεδρο της Δημοκρατίας, Νίκο Αναστασιάδη, παρά τις επιπλοκές που δημιουργήθηκαν σχετικά με τον αποκλεισμό της Aktor από την κοινοπραξία.<br/> <br/> <br/>Όπως πληροφορείται το ΚΥΠΕ, στην σημερινή ευρεία σύσκεψη, ο Πρόεδρος Αναστασιάδης κατέστησε σαφές ότι η ΔΕΦΑ πρέπει να προχωρήσει και με την βοήθεια της Νομικής Υπηρεσίας να διασφαλίσει τα συμφέροντα του κράτους.<br/> <br/>Υπενθυμίζεται ότι η ΔΕΦΑ απέκλεισε την εταιρεία Aktor SA, η οποία συμμετείχε στην κοινοπραξία JV China Petroleum Pipeline Engineering Co Ltd και METRON S.A., με τις Hudong-Zhonghua Shipbuilding Co. Ltd and Wilhelmsen Ship Management Limited, που είχε καταταγεί πρώτη στην αξιολόγηση για το έργο κατασκευής των απαραίτητων υποδομών για την εισαγωγή του φυσικού αερίου στην Κύπρο.<br/> <br/>Ο αποκλεισμός της εταιρείας έγινε ύστερα από υπόδειξη του Γενικού Ελεγκτή της Δημοκρατίας, αφού η Aktor σχετίζεται με τις HELECTORCYPRUSLTD η οποία αποκλείστηκε από τις διαδικασίες σύναψης δημοσίων συμβάσεων κατόπιν απόφασης της αρμόδιας επιτροπής λόγω της εμπλοκής της στην υπόθεση ΧΥΤΥ Πάφου και Κόσιης. Ο αποκλεισμός ισχύει μέχρι τον Μάριο του 2021.<br/> <br/>Σύμφωνα με τις ίδιες πηγές, όλοι συμφώνησαν ότι το έργο της έλευσης υγροποιημένου φυσικού αερίου είναι έργο εθνικού συμφέροντος.<br/> <br/>Στη σύσκεψη συμμετείχαν οι Υπουργοί Οικονομικών και Ενέργειας, οι Γενικοί Διευθυντές των δύο Υπουργείων μαζί με άλλους λειτουργούς, ο Γενικός Εισαγγελέας, ο Γενικός Ελεγκτής, η Γενική Λογίστρια και η ΔΕΦΑ μαζί με τους νομικούς της συμβούλους.<br/> <br/>Πλέον, μετά και την δικαίωσή της από την Αναθεωρητική Αρχή Προσφορών, η ΔΕΦΑ βρίσκεται σε διαβουλεύσεις με την κοινοπραξία για την ολοκλήρωση του εγγράφου του συμβολαίου στο οποίο θα επέλθουν κάποιες διαφοροποιήσεις. Όπως ανέφεραν στο ΚΥΠΕ πηγές που συμμετέχουν στις διεργασίες, η ολοκλήρωση των εγγράφων είναι θέμα εβδομάδων, ενώ η υπογραφή των συμβολαίων τοποθετείται στα τέλη του χρόνου.<br/> <br/>Το έργο προνοεί την κατασκευή πλωτής μονάδας αποθήκευσης και αποϋγροποίησης φυσικού αερίου (FSRU), με εκτιμώμενο κόστος €300 εκατομμύρια. Ήδη υπάρχει χρηματοδότηση €100 εκατ από την ΕΕ, ενώ η ΑΗΚ θα καταβάλει €43 εκατ. με συμμετοχή στην Εταιρεία Υποδομών Φυσικού Αερίου (ΕΤΥΦΑ, θυγατρική της ΔΕΦΑ). Τα υπόλοιπα €150 εκατ θα εξασφαλιστούν από δανεισμό.<br/> <br/>KYΠΕ</p>
    </article>
  </body>
</html>