<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/raporty/raport-swiat-kontra-panstwo-islamskie/najnowsze-fakty/news-9-belgijek-nalezacych-do-isis-ucieklo-z-kurdyjskich-obozow,nId,3349135"/>
    <meta property="og:site_name" content="RMF24"/>
    <meta property="article:published_time" content="2019-11-22T20:12:55+00:00"/>
    <meta property="og:title" content="9 Belgijek należących do ISIS uciekło z kurdyjskich obozów"/>
    <meta property="og:description" content="Od czasu rozpoczęcia tureckiej operacji w północnej Syrii z obozów kurdyjskich uciekło dziewięć kobiet, które są obywatelkami Belgii i należały do Państwa Islamskiego. Rrazem z nimi obozy opuściło 12 dzieci - informują belgijskie media."/>
  </head>
  <body>
    <article>
      <h1>9 Belgijek należących do ISIS uciekło z kurdyjskich obozów</h1>
      <address><time datetime="2019-11-22T20:12:55+00:00">22 Nov 2019, 20:12</time> by <a rel="author" href="https://www.rmf24.pl/tylko-w-rmf24/magdalena-partyla" target="_blank">Magdalena Partyła</a></address>
      <p>
        <b>Od czasu rozpoczęcia tureckiej operacji w północnej Syrii z obozów kurdyjskich uciekło dziewięć kobiet, które są obywatelkami Belgii i należały do Państwa Islamskiego. Rrazem z nimi obozy opuściło 12 dzieci - informują belgijskie media.</b>
      </p>
      <figure>
        <img src="https://i.iplsc.com/zdj-ilustracyjne/0009EN6GW2JK7C5P-C123-F4.png"/>
        <figcaption>Zdj. ilustracyjne<cite>/PAP/Abaca</cite></figcaption>
      </figure>
      <p>Po wybuchu wojny w Syrii udała się do tego kraju pewna liczba obywateli belgijskich pochodzenia arabskiego, by walczyć w szeregach Państwa Islamskiego. Niektórzy mężczyźni zabrali też swoje rodziny. Po upadku ISIS część z nich trafiła do kurdyjskich obozów. Wiele osób uciekło z nicj po rozpoczęciu tureckiej ofensywy przeciwko milicjom kurdyjskim.</p>
      <h4>Kobiety były związane z organizacją terrorystyczną Sharia4Belgium</h4>
      <p>Gazeta "Het Laatste Nieuws" informuje, że <b>wszystkie Belgijki, które uciekły z obozów, pochodzą z tego samego środowiska</b>. Były związane z organizacją terrorystyczną Sharia4Belgium. Cytowane przez portal gazety źródło w siłach bezpieczeństwa poinformowało, że jest oczywiste, że kobiety są w kontakcie z ludźmi mieszkającymi w Belgii i otrzymują pomoc.<br/><br/>Dziennikarze belgijskiej telewizji VRT opisali tożsamość oraz historie kilku z nich.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fraporty%2Fraport-swiat-kontra-panstwo-islamskie%2Fnajnowsze-fakty%2Fnews-swiadkowie-ostatnich-dni-zycia-lidera-isis-byl-klebkiem-nerw%2CnId%2C3318826%3Fparametr%3Dembed_tyt">Świadkowie ostatnich dni życia lidera ISIS: Był "kłębkiem nerwów"</a>
      </p>
      <h4>Nigdy nie zerwały z ISIS</h4>
      <p>Jedną z nich jest <b>27-letnia Tatiana Wielandt z Borgerhout</b>, która pojechała do Syrii w 2013 r. wraz z mężem. Należał on do Sharia4Belgium i zmarł w Syrii. Jej pierwsze dziecko urodziło się w Belgii. Wyjeżdżając do Syrii, zabrała je ze sobą. W 2014 r. w Syrii po raz kolejny zaszła w ciążę i z pomocą władz belgijskich została sprowadzona do Belgii, gdzie urodziła dziecko.<br/><br/>Wielandt nie zerwała ze swoją przeszłością. <b>Nadała swoim dzieciom <a href="http://kobieta.interia.pl/horoskopy/imiennik">imiona</a> odnoszące się do dżihadu</b> i działała w tym samym środowisku. Latem 2015 roku wróciła do Syrii, gdzie urodziła trzecie dziecko.<br/><br/>Po upadku Państwa Islamskiego trafiła do obozu kurdyjskiego, skąd uciekła prawdopodobnie do Turcji. Nieznane jest obecnie jej miejsce pobytu. W Belgii Wielandt została skazana pod koniec października na pięć lat więzienia i grzywnę w wysokości 8 tys. euro za udział w działaniach grupy terrorystycznej. Jak podaje VRT News, jeśli władze tureckie oficjalnie poinformują Belgię, że Wielandt została schwytana, kraj zwróci się o jej ekstradycję, aby mogła odbyć karę w Belgii.</p>
      <h3>Zobacz również:</h3>
      <p>
        <a href="http://interia.hit.gemius.pl/hitredir/id=1vaV9GNUyavUs1ALlIkgOOVEXhyRwHt_dAWYRBWCA2..Z7/url=http%3A%2F%2Fwww.rmf24.pl%2Fraporty%2Fraport-swiat-kontra-panstwo-islamskie%2Fnajnowsze-fakty%2Fnews-uzywana-bielizna-przypieczetowala-los-przywodcy-isis-kryjowk%2CnId%2C3306201%3Fparametr%3Dembed_tyt">Używana bielizna przypieczętowała los przywódcy ISIS. Kryjówkę zdradziła żona</a>
      </p>
      <h4>"Obserwowaliście nas 24 godzinę na dobę 7 dni w tygodniu i wciąż nie byliście w stanie nas zatrzymać"</h4>
      <p>Na identyczną karę jak Wielandt skazana została <b>26-letnia Belgijka Bouchra Abouallal</b>. Do Syrii pojechała w 2013 r. wraz z Wielandt. Jej mąż również był członkiem organizacji terrorystycznej Sharia4Belgia i zmarł w Syrii. Podobnie jak jej przyjaciółka, została sprowadzona do Belgii, gdy była w ciąży z drugim dzieckiem.<br/><br/>Również Abouallal nie zerwała z przeszłością, kiedy wróciła do Belgii. <b>Z tyłu telefonu komórkowego nakleiła symbol Państwa Islamskiego. </b>Po porodzie wyjechała ponownie do Syrii, gdzie również urodziła trzecie dziecko. Kiedy uciekła do Syrii po raz drugi, opublikowała wpis na Facebooku: "Wasz system zawiódł, Belgio. Obserwowaliście nas 24 godzinę na dobę 7 dni w tygodniu i wciąż nie byliście w stanie nas zatrzymać... Wyjechaliśmy do Syrii, ponieważ uważamy, że jest to obowiązek każdego muzułmanina".<br/><br/>Po upadku Państwa Islamskiego Abouallal trafiła do obozu Al-Hol, a potem obozu Ajn Isa (Ain Issa). Uciekła stamtąd do Turcji i jej miejsce pobytu obecnie nie jest znane.<br/><br/>Nora Marzkioui z Antwerpii wyjechała do Syrii w 2013 roku, podążając za swoim mężem Nabilem Kasmim. Został on skazany w procesie przeciwko organizacji Sharia4Belgia na 15 lat więzienia. Nie jest znany jego los, być może - jak informują media - zmarł w Syrii.<br/><br/>Pod koniec marca tego roku, po upadku ostatniej twierdzy Państwa Islamskiego w Baguz, Marzkioui i jej dzieci znaleźli się w obozie jenieckim Al-Hol w północnej Syrii, skąd uciekli, i nie wiadomo, gdzie przebywają. W Belgii toczy się przeciwko niej proces w sprawie dotyczącej działalności terrorystycznej. Orzeczenie zostanie wydane 19 grudnia.<br/><br/>Według telewizji VRT News <b>w obozach kurdyjskich przebywa obecnie około 25 Belgijek, które należały do Państwa Islamskiego, wraz z 53 małoletnimi</b>, którzy są Belgami lub mają związek z Belgią przez obywatelstwo rodziców.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-swiat-kontra-panstwo-islamskie%2Fnajnowsze-fakty%2Fnews-rodziny-dzihadystow-chca-pozwac-belgie%2CnId%2C3295696%3Fparametr%3Dembed_linki">Rodziny dżihadystów chcą pozwać Belgię</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-swiat-kontra-panstwo-islamskie%2Fnajnowsze-fakty%2Fnews-chcialy-zdetonowac-samochod-pulapke-przed-notre-dame-proces-%2CnId%2C3219172%3Fparametr%3Dembed_linki">Chciały zdetonować samochód-pułapkę przed Notre Dame. Proces dżihadystek</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Fraporty%2Fraport-swiat-kontra-panstwo-islamskie%2Fnajnowsze-fakty%2Fnews-wyszla-za-maz-za-dzihadyste-teraz-niemiecki-rzad-musi-ja-spr%2CnId%2C3091539%3Fparametr%3Dembed_linki">Wyszła za mąż za dżihadystę. Teraz niemiecki rząd musi ją sprowadzić</a>
        </li>
      </ul>
      <p>   </p>
    </article>
  </body>
</html>