<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321751/Honderdduizenden-kilo-s-ijs-en-sneeuw-beelden-voor-Zwolse-IJsbeeldenfestival-kunnen-worden-gemaakt"/>
    <meta property="og:site_name" content="RTV Oost"/>
    <meta property="article:published_time" content="2019-11-22T20:45:00+00:00"/>
    <meta property="og:title" content="Honderdduizenden kilo's ijs en sneeuw: beelden voor Zwolse IJsbeeldenfestival kunnen worden gemaakt"/>
    <meta property="og:description" content="Met tien vrachtwagens is vandaag het ijs voor het Nederlands IJsbeeldenfestival in Zwolle gearriveerd. Maar liefst 550.000 kilo ijs ligt te wachten op de kunstenaars, die vanaf volgende week hun ijssculpturen gaan cre&amp;euml;ren. Organisator Eric Boekaart is opgelucht dat het er is. &quot;Zonder ijs kan ik niets. Dus het is altijd weer spannend.&quot;"/>
  </head>
  <body>
    <article>
      <h1>Honderdduizenden kilo's ijs en sneeuw: beelden voor Zwolse IJsbeeldenfestival kunnen worden gemaakt</h1>
      <address>
        <time datetime="2019-11-22T20:45:00+00:00">22 Nov 2019, 20:45</time>
      </address>
      <slideshow>
        <figure>
          <img src="https://imgo.rgcdn.nl/6186acec9d6946b0b89bbdc657512b2a/opener/IJs-voor-IJsbeeldenfestival-is-in-Zwolle.jpg?v=2HqOXGQNEhrFgvZxzOBCWA2"/>
        </figure>
        <figure>
          <img src="https://imgo.rgcdn.nl/d786ddafef064c01958269ccbcf95bc6/opener/Ijs-voor-ijsbeeldenfestival-is-in-Zwolle-Foto-Rob-van-der-Wardt-RTV-Oost.jpg?v=lrFGQcp5A6O6edTmgb2vRg2"/>
        </figure>
        <figure>
          <img src="https://imgo.rgcdn.nl/d786ddafef064c01958269ccbcf95bc6/opener/Ijs-voor-ijsbeeldenfestival-is-in-Zwolle-Foto-Rob-van-der-Wardt-RTV-Oost.jpg?v=lrFGQcp5A6O6edTmgb2vRg2"/>
        </figure>
        <figcaption>Ijs voor ijsbeeldenfestival is in Zwolle (Foto: Rob van der Wardt / RTV Oost)</figcaption>
      </slideshow>
      <p>Met tien vrachtwagens is vandaag het ijs voor het Nederlands IJsbeeldenfestival in Zwolle gearriveerd. Maar liefst 550.000 kilo ijs ligt te wachten op de kunstenaars, die vanaf volgende week hun ijssculpturen gaan creëren. Organisator Eric Boekaart is opgelucht dat het er is. "Zonder ijs kan ik niets. Dus het is altijd weer spannend."</p>
      <p>De lading komt uit Frankrijk en België. Het is gemaakt van regenwater, waar de mineralen zijn uitgefilterd en al roerend wordt ingevroren. "Het ijs is daardoor prachtig transparant. Zeker als je er licht bij gebruikt, ontstaat er een magische wereld."</p>
      <p>
        <b>Professionals</b>
      </p>
      <p>Maar van die magische wereld is nu helemaal niets te zien. De hal is vooral koud en leeg. Het ijs dat uit de vrachtwagens wordt geladen, moet eerst worden opgestapeld op de juiste plekken. "Ik heb daar een groep professionals uit Letland voor laten komen. Het is echt precisiewerk waar veel meer bij komt kijken dan je denkt."</p>
      <p>De ploeg uit Estland is bezig de eerste muren van ijs op te bouwen. Met een motorzaag wordt een metershoog blok ijs gehalveerd. Boekaart kijkt er met een bewonderend oog naar. "Zo'n blok ijs weegt 1200 kilo. Daar moet je echt heel voorzichtig mee om gaan."</p>
      <p>
        <b>Thema</b>
      </p>
      <p>Volgende week gaan de kunstenaars beginnen met 'carven', zoals het schaven en hakken van het ijs wordt genoemd. Dit jaar is gekozen voor het thema 'R-ijs door de tijd'. Bezoekers worden van de prehistorie, door de gouden eeuw, het stoomtijdperk meegenomen naar de toekomst als ruimtereiziger naar Mars. </p>
      <p>
        <b>Drukte</b>
      </p>
      <p>Vorig jaar was het vooral rond de feestdagen te druk, vond ook de organisatie. "Mensen stonden te lang in de rij. Dit jaar gaan we daarom werken met tickets met een tijdslot. Je hebt dan alleen toegang rond een bepaald tijdstip. Maar je mag wel zo lang blijven als je wilt."</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Honderdduizenden+kilo%27s+ijs+en+sneeuw%3a+beelden+voor+Zwolse+IJsbeeldenfestival+kunnen+worden+gemaakt">06 - 57 03 33 33</a>.</aside>
      <related>
        <h4>Lees ook</h4>
        <a href="https://www.rtvoost.nl/nieuws/304798/Grote-drukte-bij-IJsbeelden-Festival-Zwolle-quot-Hier-krijg-je-toch-dat-echte-kerstgevoel-quot"/>
        <a href="https://www.rtvoost.nl/nieuws/304250/In-beeld-IJsbeelden-Festival-Zwolle"/>
      </related>
    </article>
  </body>
</html>