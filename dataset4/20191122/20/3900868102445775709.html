<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/economy/1562875/ypoik-ayximeno-ews-kai-50-to-epidoma-thermansis-analytikoi-pinakes"/>
    <meta property="og:site_name" content="NOOZ."/>
    <meta property="article:published_time" content="2019-11-22T20:51:00+00:00"/>
    <meta property="og:title" content="ΥΠΟΙΚ: Αυξημένο έως και 50% το επίδομα θέρμανσης- Αναλυτικοί πίνακες"/>
    <meta property="og:description" content="Το επίδομα για το πετρέλαιο θέρμανσης της φετινής χειμερινής περιόδου θα δοθεί εμπροσθοβαρώς και προσαυξημένο σε όλους τους δικαιούχους μέχρι τις 31 Δεκεμβρίου 2019 αναφέρει σε ανακοίνωσή του το υπουργείο Οικονομικών."/>
  </head>
  <body>
    <article>
      <h1>ΥΠΟΙΚ: Αυξημένο έως και 50% το επίδομα θέρμανσης- Αναλυτικοί πίνακες</h1>
      <address>
        <time datetime="2019-11-22T20:51:00+00:00">22 Nov 2019, 20:51</time>
      </address>
      <p>
        <b>Το επίδομα για το πετρέλαιο θέρμανσης της φετινής χειμερινής περιόδου θα δοθεί εμπροσθοβαρώς και προσαυξημένο σε όλους τους δικαιούχους μέχρι τις 31 Δεκεμβρίου 2019 αναφέρει σε ανακοίνωσή του το υπουργείο Οικονομικών.</b>
      </p>
      <p>Μάλιστα, όπως σημειώνει το υπουργείο, φέτος κάποιος που δικαιούται επίδομα <b>250 ευρώ</b> για να το λάβει θα πρέπει να αγοράσει πετρέλαιο θέρμανσης <b>500 ευρώ</b>, ενώ πέρυσι για να πάρει το ίδιο επίδομα έπρεπε να αγοράσει πετρέλαιο θέρμανσης <b>1.600 ευρώ</b>.</p>
      <p>Ειδικότερα, με αφορμή τη χορήγηση του επιδόματος πετρελαίου θέρμανσης για τη χειμερινή περίοδο 2019/2020, το υπουργείο Οικονομικών διευκρινίζει τα ακόλουθα:</p>
      <p><b>-</b> Το επίδομα ολόκληρης της χειμερινής περιόδου θα δοθεί <b>εμπροσθοβαρώς</b> και <b>προσαυξημένο</b>, σε όλους τους δικαιούχους πριν τα τέλη του τρέχοντος έτους.</p>
      <p><b>-</b> Το επίδομα της χειμερινής περιόδου <b>2019-2020</b> θα πιστωθεί στους λογαριασμούς των δικαιούχων μέχρι τις <b>31 Δεκεμβρίου 2019</b>. Για τη χειμερινή περίοδο <b>2020-2021</b>, το επίδομα θα διατεθεί στο πρώτο δεκαήμερο του Ιανουαρίου 2021 το αργότερο.</p>
      <p><b>-</b> Ο προγραμματισμός με βάση την πολιτική <b>ΣΥΡΙΖΑ</b>, ήταν να πάρουν οι πολίτες το επίδομα της περιόδου <b>2019-2020</b>, τμηματικά μέχρι τον <b>Ιούνιο του 2020</b> και αντίστοιχα για την περίοδο <b>2020-2021</b>, τμηματικά μέχρι τον <b>Ιούνιο του 2021</b>.</p>
      <p><b>-</b> Σε σύγκριση με πέρυσι, η επιδότηση αυξάνεται στο <b>50%</b> επί του σχετικού κόστους που καταβάλλει ο δικαιούχος για τις αγορές πετρελαίου θέρμανσης, από <b>15%</b> που ίσχυε το <b>2018-2019</b>.</p>
      <p><b>-</b> Επιδίωξη είναι το επίδομα να ωφελήσει κυρίως αυτούς που έχουν πραγματικά ανάγκη. Για παράδειγμα, φέτος, κάποιος που μπορεί να λάβει επίδομα <b>250 ευρώ</b> πρέπει να αγοράσει πετρέλαιο για <b>500 ευρώ</b>, ενώ με το προηγούμενο σύστημα έπρεπε να δαπανήσει <b>1.600 ευρώ</b> με τα ίδια κριτήρια. Φέτος όλοι λαμβάνουν το ίδιο επίδομα (ανά κατηγορία δήμου και οικογενειακή κατάσταση) ανεξάρτητα από το αν έχουν ή όχι μετρητά στη διάθεσή τους. Μπορούν να ζεσταθούν, δηλαδή και οι πιο φτωχοί.</p>
      <p><b>-</b> Με αυτό τον τρόπο, νοικοκυριά που δεν έχουν την δυνατότητα να καταναλώσουν μεγάλες ποσότητες, θα λάβουν σημαντικά υψηλότερο επίδομα. Επιπροσθέτως προβλέπεται αύξηση του επιδόματος κατά <b>10%</b> για κάθε εξαρτώμενο τέκνο, ώστε να είναι το επίδομα ακόμη πιο δίκαιο κοινωνικά.</p>
      <p><b>-</b> Πέρυσι είχε δοθεί επίδομα ύψους <b>0,16 ευρώ ανά λίτρο πετρελαίου εσωτερικής καύσης θέρμανσης</b> και υπήρχαν συγκεκριμένα όρια κατανάλωσης με βάση τα τετραγωνικά της κατοικίας και την γεωγραφική ζώνη. Ωστόσο, αυτό είχε ως συνέπεια να επιδοτείται ένα μικρό μόνο μέρος του κόστους που κατέβαλε ο δικαιούχος <b>(περί του 0,15%)</b>, ενώ νοικοκυριά που δεν είχαν την οικονομική δυνατότητα να καταναλώσουν το μέγιστο επιτρεπτό, λάμβαναν πολύ μικρότερη επιδότηση.</p>
      <p><b>-</b> Δεν αλλάζουν οι δήμοι που περιλαμβάνονται στις αντίστοιχες ζώνες. Ωστόσο, φέτος θα λάβουν οι <b>ορεινοί δήμοι</b> σε κάθε ζώνη υψηλότερο επίδομα κατά <b>20%</b>, ενώ για πρώτη φορά θα λάβουν και <b>ορεινές κοινότητες πεδινών δήμων</b>, υψηλότερο επίδομα κατά <b>20%</b>, όπως προβλέπεται για τους ορεινούς δήμους.</p>
      <p><b>-</b> Το επίδομα θα δοθεί κατόπιν αίτησης του δικαιούχου στη σχετική εφαρμογή του <b>TAXISNET</b>, την οποία θα πρέπει να συμπληρώσει έως τις <b>20 Δεκεμβρίου 2019</b> και θα πρέπει να πραγματοποιήσει τις σχετικές αγορές από τις <b>15 Οκτωβρίου</b> έως τις <b>31 Δεκεμβρίου 2019</b>.</p>
      <p>Συμπερασματικά, τα <b>εισοδηματικά και περιουσιακά κριτήρια</b> για τη χορήγηση του <b>επιδόματος</b> παραμένουν τα ίδια με πέρυσι, ωστόσο το επίδομα θα είναι σημαντικά αυξημένο όπως παρατίθεται στο ακόλουθο συγκριτικό πίνακα:</p>
      <figure>
        <img src="https://www.nooz.gr/Multimedia/2019/11/a351895b-5a23-40ff-86b7-1919576caa52.jpg"/>
      </figure>
      <related>
        <a href="https://www.nooz.gr/economy/1562852/syriza-machairi-ws-kai-70-sto-epidoma-thermansis"/>
        <a href="https://www.nooz.gr/economy/1562323/epidoma-thermansis-oi-dikaioychoi-ta-posa-kai-ta-kritiria-ews-tis-20-dekembrioy-oi-aitiseis"/>
        <a href="https://www.nooz.gr/economy/1562451/epidoma-thermansis-anoixe-i-efarmogi-ola-osa-prepei-na-gnwrizete"/>
      </related>
    </article>
  </body>
</html>