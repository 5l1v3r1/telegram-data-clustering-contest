<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/limnos-glytose-apo-to-norman-atlantic-apo-aeroporiko-atyxima-kai-apo-kerayno/2921407/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T20:33:00+00:00"/>
    <meta property="og:title" content="Λήμνος: Γλύτωσε από το Norman Atlantic, από αεροπορικό ατύχημα και από κεραυνό"/>
    <meta property="og:description" content="Τυχερή στην ατυχία της η γυναίκα από τη Λήμνο που κινδύνευσε από κεραυνό. Βρισκόταν στο ναυάγιο του Norman Atlantic που στοίχισε τη ζωή σε εννιά ανθρώπους. Είχε περιπέτειες και με μια πτήση που αντιμετώπισε μηχανικό πρόβλημα. Περιγράφει σοκαρισμένη στο newsit.gr την στιγμή που χτύπησε κεραυνός το σπίτι."/>
  </head>
  <body>
    <article>
      <h1>Λήμνος: Γλύτωσε από το Norman Atlantic, από αεροπορικό ατύχημα και από κεραυνό</h1>
      <h2>Τυχερή στην ατυχία της η γυναίκα από τη Λήμνο που κινδύνευσε από κεραυνό. Βρισκόταν στο ναυάγιο του Norman Atlantic που στοίχισε τη ζωή σε εννιά ανθρώπους. Είχε περιπέτειες και με μια πτήση που αντιμετώπισε μηχανικό πρόβλημα. Περιγράφει σοκαρισμένη στο newsit.gr την στιγμή που χτύπησε κεραυνός το σπίτι.</h2>
      <address><time datetime="2019-11-22T20:33:00+00:00">22 Nov 2019, 20:33</time> by <a rel="author">Newsit Newsroom</a></address>
      <p>Απίστευτο παιχνίδι έπαιξε η μοίρα σε μια γυναίκα από τη Λήμνο. Πρόκειται για την ιδιοκτήτρια του σπιτιού το οποίο χθες το βράδυ <a href="https://www.newsit.gr/topikes-eidhseis/limnos-keraynos-xtypise-spiti-kai-anoikse-trypa-stin-orofi/2921175/">χτυπήθηκε</a> από κεραυνό και η οποία είχε στη ζωή της δύο ακόμη συγκλονιστικές εμπειρίες.</p>
      <p>Βρισκόταν τόσο στο πλοίο Norman Atlantic το οποίο άρπαξε εν πλω φωτιά τον Δεκέμβριο του 2014 προκαλώντας τον θάνατο τουλάχιστον εννέα ανθρώπων, αλλά και στην πτήση που τον περασμένο Φεβρουάριο επέστρεψε αναγκαστικά στο “Ελ. Βενιζέλος” μετά την απογείωσή του λόγω μηχανικού προβλήματος. Στην εν λόγω πτήση μάλιστα, πολλοί επιβάτες είχαν χάσει τις αισθήσεις με αποτέλεσμα να παραληφθούν μετά την προσγείωση από ασθενοφόρα.</p>
      <figure>
        <img src="https://www.newsit.gr/wp-content/uploads/2019/11/keraunos2.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/keraunos1.jpg"/>
      </figure>
      <p>Σοκαρισμένη ακόμη από το χτύπημα του κεραυνού στο σπίτι της περιέγραψε στο newsit.gr τι ακριβώς συνέβη το βράδυ της Πέμπτης. «Χθες το βράδυ, περίπου στις 21:00 συνέβη ό,τι συνέβη. Είχε κακό καιρό κι έπεφταν συνεχώς κεραυνοί. Βρισκόμουν μέσα στο σπίτι και ξαφνικά άκουσα έναν δυνατό θόρυβο σαν βόμβα και σαν να έσπαγαν γυαλιά. Αμέσως κόπηκε και το ρεύμα. Έτρεξα στο σαλόνι, ήταν σκοτεινά παντού, όμως είδα κάτι πεσμένο κάτω. Ήρθα ένας γείτονας μ’ έναν φακό και είδαμε την τρύπα που είχε ανοίξει στην οροφή» ανέφερε.</p>
      <figure>
        <img src="https://www.newsit.gr/wp-content/uploads/2019/11/keraunos5.jpg"/>
      </figure>
      <figure>
        <img src="https://www.newsit.gr/wp-content/uploads/2019/11/keraunos3.jpg"/>
      </figure>
      <p>«Σήμερα το πρωί διαπίστωσα ότι και στο μπάνιο είχαν σπάσει πράγματα. Ήρθε σήμερα στο σπίτι και μηχανικός και ηλεκτρολόγος. Ευτυχώς το σπίτι είναι εντάξει. Υπάρχει αυτή η μικρή τρύπα αλλά όχι κάποιο άλλο πρόβλημα. Ο κεραυνός έπεσε πάνω στην κεραία. Αυτή τον τράβηξε και το ρεύμα πέρασε μέσα από τα καλώδια, καίγοντας ό,τι βρήκε στο δρόμο του. Μύριζε πολύ, είχε πολύ καπνό ο χώρος. Ήταν πολύ τρομακτικό» είπε η γυναίκα.</p>
      <p>Ρεπορτάζ: Μάριος Αραβαντινός</p>
      <p>Φωτογραφίες: <a href="https://www.limnosfm100.gr/limnos/item/44393-limnos-keravnos-anoikse-trypa-stin-orofi-spitioy-kai-prokalese-fotia-photos.html">limnosfm100</a></p>
    </article>
  </body>
</html>