<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Matt-Carthy-No-Parlament-Europeu_0_2348765237.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T20:02:10+00:00"/>
    <meta property="og:title" content="Matt Carthy: &quot;El Parlament Europeu no mantindrà la immunitat dels independentistes&quot;"/>
    <meta property="og:description" content="Entrevista a l'eurodiputat del Sinn Féin i membre de la Plataforma Diàleg UE-Catalunya"/>
  </head>
  <body>
    <article>
      <h1>Matt Carthy: "El Parlament Europeu no mantindrà la immunitat dels independentistes"</h1>
      <h2>Entrevista a l'eurodiputat del Sinn Féin i membre de la Plataforma Diàleg UE-Catalunya</h2>
      <address>
        <time datetime="2019-11-22T20:02:10+00:00">22 Nov 2019, 20:02</time>
      </address>
      <p>Fa un mes, l'Eurocambra <a href="https://www.ara.cat/judici-presos-politics-1-octubre/Eurocambra-rebutja-debatre-sobre-Catalunya_0_2329567105.html">tancava la porta a debatre sobre la situació a Catalunya</a> després de la sentència del Procés per l'oposició de populars, socialistes i liberals. El Parlament Europeu sempre es reserva un espai als plens per debatre i votar resolucions sobre drets humans, democràcia i estat de dret, però fins ara no s'ha aconseguit que la qüestió catalana entri a l'agenda, malgrat que és un dels escenaris en què l'independentisme lliura una de les batalles clau per internacionalitzar el Procés. Els polítics independentistes <a href="https://www.ara.cat/politica/Puigdemont-Comin-demanar-president-Eurocambra_0_2348165304.html">han reclamat els seus escons a la justícia europea i s'han enfrontat directament amb una Eurocambra</a> de moment hermètica. El silenci és la tònica dominant, però hi ha un grup minoritari d'eurodiputats afins a l'independentisme que intenta mantenir viu el debat. L'irlandès del Sinn Féin Matt Carthy és un dels membres de la Plataforma Diàleg UE-Catalunya, i avisa que la influència dels grans partits espanyols a la cambra bloqueja el debat.</p>
      <p>
        <b>¿Li va sorprendre que el Parlament Europeu no permetés a Oriol Junqueras, Carles Puigdemont i Toni Comín prendre possessió de l'escó?</b>
      </p>
      <p>Em va impactar. Vetar tres dels seus membres per tecnicismes nacionals és increïble. Si Polònia o Hongria intentessin fer una cosa similar s'hi hauria oposat del tot. Però sembla que per a Espanya hi ha unes altres normes.</p>
      <p>
        <b>¿Com s'explica el posicionament de l'Eurocambra si, <a href="https://www.ara.cat/en/Advocate-EU-VP-Junqueras-MEP_0_2343365742.html">segons l'advocat general de la UE</a>, defensar que Junqueras és eurodiputat és clau per a la seva pròpia autonomia?</b>
      </p>
      <p>El gran problema dins el Parlament Europeu és que els dos grans partits espanyols pesen molt. Hi ha hagut molta pressió des de les delegacions espanyoles als grups. La pregunta és què faran els eurodiputats si han de votar sobre la immunitat dels independentistes: ¿posaran la seva lleialtat al grup per davant dels principis pels quals van ser escollits?</p>
      <p>
        <b>No sembla gaire optimista. </b>
      </p>
      <p>No soc gens optimista. Si el TJUE sentencia en la línia de l'advocat general, la majoria de diputats votaran per retirar-los la immunitat. El Parlament Europeu no mantindrà la seva immunitat encara que el principi en què es basa aquest privilegi sigui per evitar que un polític pugui ser jutjat per càrrecs motivats políticament. Fins ara, quan ha tocat parlar de Catalunya l'Eurocambra no ha defensat els principis democràtics. </p>
      <p>
        <b>¿Parlar de Catalunya a les institucions europees és més difícil ara que fa dos anys?</b>
      </p>
      <p>El 2017 va ser impossible no parlar-ne. Molta gent ho volia ignorar, però les imatges van ser tan brutals que era impossible. Però ni tan sols aleshores es va poder fer un debat específic. Els membres de la plataforma pel diàleg continuarem intentant-ho. Crec que hi ha alguns eurodiputats que se senten avergonyits per com han votat al respecte, però encara no hem arribat al moment en què sentin que poden dir-ho. </p>
      <p>
        <b>Arribarà el moment?</b>
      </p>
      <p>El principal problema que té Catalunya és que no té un govern europeu que defensi els seus interessos, i això és una vergonya. La pressió internacional és clau, com ho va ser a Irlanda. El govern irlandès no farà res per a Catalunya si els mateixos irlandesos no pressionen, i la meva funció també és conscienciar en aquest sentit. </p>
      <p>
        <b>¿L'enfrontament amb les institucions està fent que qualli una imatge euroescèptica i negativa de l'independentisme?</b>
      </p>
      <p>Que el moviment independentista a Catalunya es retrati només com a nacionalista és un problema. Però el nacionalisme no sempre és dolent. Pot ser molt positiu si és progressista i sobretot si evoluciona al republicanisme. A Escòcia és molt més progressista que l'unionisme, com passa a Irlanda. S'ha fet servir una imatge molt agressiva del nacionalisme per la crescuda del populisme d'extrema dreta per malmetre l'independentisme català. Però tothom que coneix Puigdemont o qualsevol dels líders catalans sap que són pro europeus i progressistes.</p>
    </article>
  </body>
</html>