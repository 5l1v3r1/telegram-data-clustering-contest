<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-dsns-evakuatsiya-ostriv-byriuchyi/30287310.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-22T20:30:12+00:00"/>
    <meta property="og:title" content="Через негоду на Азовському узбережжі з острова Бирючий евакуювали людей"/>
    <meta property="og:description" content="У Держслужбі з надзвичайних ситуацій України повідомили, що сильний поривчастий вітер упродовж останніх трьох днів на Азовському узбережжі призвів до підвищення рівня води на Федотовій косі у селищі К"/>
  </head>
  <body>
    <article>
      <h1>Через негоду на Азовському узбережжі з острова Бирючий евакуювали людей</h1>
      <address>
        <time datetime="2019-11-22T20:30:12+00:00">22 Nov 2019, 20:30</time>
      </address>
      <p>У Держслужбі з надзвичайних ситуацій України повідомили, що сильний поривчастий вітер упродовж останніх трьох днів на Азовському узбережжі призвів до підвищення рівня води на Федотовій косі у селищі Кирилівка Якимівського району Запорізької області, в результаті чого острів Бирючий залишився відрізаним від суходолу, а піщану дорогу вкрило водою.</p>
      <p>Як повідомили рятувальники, оперативний штаб вирішив передислокувати з Кирилівки плаваючий транспортер з тягачем на острів, щоб евакуювати людей.</p>
      <p>«Рятувальники доставили на суходіл 11 людей. Медична допомога евакуйованим не знадобилась. Органи місцевої влади організували їхнє перевезення на автовокзал Кирилівки», – йдеться в повідомленні.</p>
      <p>Бирючий острів розташований у північно-західній частині <a href="https://uk.wikipedia.org/wiki/%D0%90%D0%B7%D0%BE%D0%B2%D1%81%D1%8C%D0%BA%D0%B5_%D0%BC%D0%BE%D1%80%D0%B5">Азовського моря</a>, розширеній частині Федотової коси. Перешийок, яким Бирючий острів з’єднаний з косою, повністю ховається під водою під час осінніх та весняних штормів.</p>
      <p>Раніше сьогодні у Держслужбі з надзвичайних ситуацій <a href="https://www.dsns.gov.ua/ua/Ostanni-novini/101393.html">попередили</a> про погіршення погодних умов через сильний вітер. Попередження, зокрема, стосувалося акваторії Азовського моря.</p>
      <p>У суботу, 23 листопада, на сході та півні країни очікуються пориви вітру 15-20 м/с, вночі у Приазов’ї 25 м/с.</p>
    </article>
  </body>
</html>