<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/egklhma/epanastatiki-aytoamyna-synagermos-stin-antitromokratiki-gia-tin-emfanisi-tou-katazitoumenou-xatzivasileiadi-1/2920963/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T20:26:03+00:00"/>
    <meta property="og:title" content="Επαναστατική Αυτοάμυνα: Συναγερμός στην Αντιτρομοκρατική για την “εμφάνιση” του καταζητούμενου Χατζηβασιλειάδη"/>
    <meta property="og:description" content="Ο καταζητούμενος για συμμετοχή στην Επαναστατική Αυτοάμυνα, Δημήτρης Χατζηβασιλειάδης, «εμφανίστηκε» λίγο πριν από τα μεσάνυχτα της Πέμπτης προς την Παρασκευή (22.11.2019) και σήμανε συναγερμό στην Αντιτρομοκρατική."/>
  </head>
  <body>
    <article>
      <h1>Επαναστατική Αυτοάμυνα: Συναγερμός στην Αντιτρομοκρατική για την “εμφάνιση” του καταζητούμενου Χατζηβασιλειάδη</h1>
      <h2>Ο καταζητούμενος για συμμετοχή στην Επαναστατική Αυτοάμυνα, Δημήτρης Χατζηβασιλειάδης, «εμφανίστηκε» λίγο πριν από τα μεσάνυχτα της Πέμπτης προς την Παρασκευή (22.11.2019) και σήμανε συναγερμό στην Αντιτρομοκρατική.</h2>
      <address><time datetime="2019-11-22T20:26:03+00:00">22 Nov 2019, 20:26</time> by <a rel="author">Newsit Newsroom</a></address>
      <p>Με μακροσκελές κείμενό του στο indymedia, ο Δημήτρης Χατζηβασιλειάδης υποστηρίζει ότι «η “Επαναστατική Αυτοάμυνα” είχε πάψει να υφίσταται ως πολιτικό σώμα, οργανωτική διεργασία και πρακτική δραστηριότητα ήδη από το 2017», ενώ ισχυρίζεται πως οι δύο συλληφθέντες για συμμετοχή σε αυτήν δεν είχαν σχέση με την οργάνωση.</p>
      <p>Ο Δημήτρης Χατζηβασιλειάδης είναι ο άνθρωπος που, κατά την αστυνομία, συμμετείχε μαζί με άλλον έναν συλληφθέντα για την «Επαναστατική Αυτοάμυνα» στη ληστεία σε κατάστημα τυχερών παιχνιδιών στο Χολαργό τον περασμένο Οκτώβριο. Τότε, από λάθος χειρισμό του καλάσνικοφ, ο συνεργός του τον είχε τραυματίσει στο πόδι.</p>
      <related>
        <a href="https://www.newsit.gr/egklhma/epanastatiki-aytoamyna-aytoi-einai-oi-dyo-syllifthentes-kai-o-katazitoumenos/2913363/"/>
      </related>
      <p>Η ανάρτηση του κειμένου του, ενός ανθρώπου που καταζητείται κατηγορούμενος για συμμετοχή σε τρομοκρατική οργάνωση, δεν ήταν δυνατόν να μην προκαλέσει συναγερμό στην Αντιτρομοκρατική.</p>
      <p>Η πρώτη εκτίμηση είναι πως η ανάρτηση του κειμένου δείχνει πως ο Χατζηβασιλειάδης βρίσκεται σε περιβάλλον όπου νιώθει ασφαλής. Οι αξιωματικοί της Αντιτρομοκρατικής θεωρούν πως βρίσκεται ακόμη στην Αθήνα.</p>
      <p>Σύμφωνα με πληροφορίες, στην Αντιτρομοκρατική πιστεύουν επίσης πως η ανάρτηση του κειμένου έγινε από internet cafe. Γι’ αυτό και μέσα από τα ηλεκτρονικά ίχνη επιχειρείται να εντοπιστεί το κατάστημα ώστε σε περίπτωση που υπάρχουν κάμερες ασφαλείας να δουν οι αξιωματικοί ποιος ανέβασε το κείμενο. Εκτιμάται πως δεν εμφανίστηκε ο ίδιος ο Χατζηβασιλειάδης, αλλά κάποιο μέλος από την ομάδα που τον περιθάλπει.</p>
      <figure>
        <img src="https://www.newsit.gr/wp-content/uploads/2019/11/xatzivasiliadis1-798x1200.jpg"/>
      </figure>
      <p>Στο κείμενό του, ο Δημήτρης Χατζηβασιλειάδης χαρακτηρίζει τους δυο προφυλακισθέντες, κατηγορούμενους για συμμετοχή στην «Επαναστατική Αυτοάμυνα», «πολιτικούς κρατουμένους» και αρνείται πως ο ίδιος και οι συλληφθέντες ετοίμαζαν τρομοκρατική επίθεση. «Είναι αντικειμενικό δεδομένο ότι η οργάνωση Επαναστατική Αυτοάμυνα είναι ανενεργή επί χρόνια», αναφέρει ο καταζητούμενος στο κείμενο.</p>
      <p>«Από τη θέση αυτουνού που πήρε υπ’ ευθύνη του τη φύλαξη ενός όπλου-σημαία μιας αντιστασιακής οργάνωσης, ενημερώνω το κίνημα ότι η Επαναστατική Αυτοάμυνα είχε πάψει να υφίσταται ως πολιτικό σώμα, οργανωτική διεργασία και πρακτική δραστηριότητα ήδη από το 2017», αναφέρει επίσης ο Χατζηβασιλειάδης.</p>
      <p>Ο 46χρονος καταζητούμενος υποστηρίζει πως η μεταφορά των όπλων από το διαμέρισμα στην Κυψέλη σε εκείνο στο Χολαργό, όπου ζούσε ο 45χρονος συλληφθέντας, σε ένα νόμιμο σπίτι, όπως λέει, «δεν αντιστοιχεί στην προμελέτη, την μέριμνα, την προεργασία, τα μέτρα ασφάλειας που χαρακτηρίζουν μια οργάνωση. Και σίγουρα καμία οργάνωση δεν θα σχεδίαζε μια ληστεία με ευτελείς προβλεπόμενες απολαβές και δίπλα σ’ ένα σπίτι όπου κατά τα σενάρια της «αντι»-τρομοκρατικής η οργάνωση είχε δραστηριότητες.</p>
      <related>
        <a href="https://www.newsit.gr/egklhma/epanastatiki-aytoamyna-otan-o-syllifthentas-ekpaideye-kosmo-stis-polemikes-texnes-video-6/2917158/"/>
      </related>
      <p>Οπωσδήποτε κάποιος έχει την ευθύνη για την κατοχή αυτών των αντικειμένων. Είμαι εγώ αποκλειστικά αυτός που είχα την απόφαση και την πρακτική ευθύνη να φυλάω αυτά τα αντικείμενα γνωρίζοντας τι κρατάω. Ήταν μια προσωπική πολιτική απόφαση».</p>
      <p>Κατά τον Χατζηβασιλειάδη, ο 45χρονος στο σπίτι του οποίου βρέθηκαν τα όπλα είναι απλά ένας φίλος του, ο οποίος δέχτηκε να τον περιθάλψει μετά τον τραυματισμό του. «Δεν είχε ουδεμία πολιτική στράτευση και ουδεμία σχέση με προηγούμενες ή μελλούμενες παράνομες πολιτικές δραστηριότητες. Η εμπλοκή του είναι τραγική. Είναι ένας προσωπικός φίλος που δέχτηκε να με βοηθήσει σε μια δύσκολη στιγμή. Αφού με περιέθαλψε, αποδέχτηκε σαν αναπόφευκτη αναγκαιότητα λόγω της δικής μου ιδιαίτερα δύσκολης κατάστασης, χωρίς κανένα όφελος, παρά μόνο κινδύνους, να μεταφέρω προσωρινώς δικά μου πράγματα στο σπίτι του, χωρίς να γνωρίζει το ακριβές περιεχόμενο των αποσκευών μου. Όλα τα υλικά μεταφέρθηκαν με δική μου πρωτοβουλία στο σπίτι του μετά τον τραυματισμό μου (…) Το μοναδικό «λάθος» του ανθρώπου που με φιλοξένησε ήταν η φιλική αφοσίωσή του».</p>
      <figure>
        <img src="https://www.newsit.gr/wp-content/uploads/2019/11/xatzhvasileiadis3-1143x1200.jpg"/>
      </figure>
      <p>Αθώος, αναφέρει, είναι και ο δεύτερος συλληφθέντας που «επίσης δεν γνώριζε τι είχε μεταφερθεί στο σπίτι του φίλου μου. Κανένας τους, αλλά και κανένας άλλος δεν γνώριζε και δεν έχει ευθύνη για κανένα συγκεκριμένο αντικείμενο που είχα εγώ υπό την φύλαξή μου».</p>
      <p>Παράλληλα, ο Χατζηβασιλειάδης αναφέρεται και στη ληστεία στο Χολαργό, όπου τραυματίστηκε και «αθωώνει» και γι’ αυτό τον συνεργό του. «Τραυματίστηκα μόνος μου. Άλλωστε, όπως φαίνεται στο βίντεο του καταστήματος, το όπλο πέρασε στα χέρια μου, κάτι που δεν θα μπορούσε να είχε γίνει αν είχα ήδη τραυματιστεί. Η ευθύνη του αδέξιου χειρισμού είναι αποκλειστικώς δική μου. Το σενάριο ότι ο ένας τραυμάτισε τον άλλον αποσκοπεί στη διόγκωση του κατηγορητηρίου (…) Και βέβαια, τίποτα δεν συνδέει τον σύντροφο Σταθόπουλο με την ληστεία», γράφει.</p>
      <p>
        <b>ΡΕΠΟΡΤΑΖ: ΘΕΟΔΟΣΗΣ ΠΑΝΟΥ</b>
      </p>
    </article>
  </body>
</html>