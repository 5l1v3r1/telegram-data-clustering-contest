<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/598682/poreia-ek-kai-tk-gia-na-entharrynoun-anastasiadi-akintzi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-22T20:37:00+00:00"/>
    <meta property="og:title" content="Πορεία Ε/κ και Τ/κ για να ενθαρρύνουν Αναστασιάδη – Ακιντζί"/>
    <meta property="og:description" content="Πορεία ε/κ και τ/κ οργανώσεων για ενθάρρυνση των δύο ηγετών ενόψει 25ης Νοεμβρίου.   Κοινή διακήρυξη επέδωσαν το απόγευμα στους εκπροσώπους του..."/>
  </head>
  <body>
    <article>
      <h1>Πορεία Ε/κ και Τ/κ για να ενθαρρύνουν Αναστασιάδη – Ακιντζί</h1>
      <address><time datetime="2019-11-22T20:37:00+00:00">22 Nov 2019, 20:37</time> by <a rel="author">SigmaLive</a></address>
      <p>Πορεία ε/κ και τ/κ οργανώσεων για ενθάρρυνση των δύο ηγετών ενόψει 25ης Νοεμβρίου.</p>
      <p>Κοινή διακήρυξη επέδωσαν το απόγευμα στους εκπροσώπους του Πρόεδρου της Δημοκρατίας Νίκου Αναστασιάδη και του Τουρκοκύπριου ηγέτη Μουσταφά Ακιντζί, ελληνοκυπριακές και τουρκοκυπριακές οργανώσεις που διοργάνωσαν δικοινοτική κινητοποίηση υπό τον τίτλο «ΛΥΣΗ-ΕΠΑΝΕΝΩΣΗ-ΕΙΡΗΝΗ ΤΩΡΑ».</p>
      <p>Οι οργανώσεις αρχικά πορεύτηκαν στην οδό Λήδρας και πέρασαν το σημείο ελέγχου, για να μεταβούν στο γραφείο του Μουσταφά Ακιντζί. Εκεί επέδωσαν την διακήρυξη στα τουρκικά, ενώ μπροστά από το γραφείο του Ακιντζί ο ΓΓ της συντεχνίας των Τ/κ δασκάλων, KTOS, Σενέρ Ελτζίλ και ο ΓΓ της ΠΕΟ Πάμπης Κυρίτσης ανέγνωσαν ομιλίες.</p>
      <p>Στη συνέχεια, οι οργανώσεις πορεύτηκαν στο Προεδρικό Μέγαρο όπου τη διακήρυξη παρέλαβε εκ μέρους του Προέδρου της Δημοκρατίας, ο Κυβερνητικός Εκπρόσωπος Πρόδρομος Προδρόμου. Έξω από το Προεδρικό οι οργανώσεις πραγματοποίησαν εκδήλωση με καλλιτεχνικό πρόγραμμα. Οι συμμετέχοντες κρατούσαν πανό με συνθήματα στα ελληνικά και στα τουρκικά όπως «Λύση, επανένωση, ειρήνη τώρα» και «Όχι στην διχοτόμηση, ναι στην επανένωση», «Κύπρος ενωμένη ομοσπονδιακή».</p>
      <p>Παραδίδοντας την κοινή διακήρυξη στον Κυβερνητικό Εκπρόσωπο, ο ΓΓ της ΠΕΟ Πάμπης Κυρίτσης ανέφερε ότι η πορεία αυτή έχει μοναδικό στόχο να ασκήσει καλώς νοούμενη πίεση και να ενθαρρύνει τους δύο ηγέτες, ώστε ενόψει της συνάντησης που θα έχουν στο Βερολίνο να δείξουν όλη την αποφασιστικότητά τους, όλη την καλή τους διάθεση και θέληση για να υπάρξει αποτέλεσμα.</p>
      <p>Ο Κυβερνητικός Εκπρόσωπος, Πρόδρομος Προδρόμου, ευχαρίστησε την δικοινοτική πρωτοβουλία και διαβεβαίωσε εκ μέρους του Προέδρου της Δημοκρατίας για την καλή του θέληση και βούληση με την οποία πηγαίνει στο Βερολίνο για την επανέναρξη των διαπραγματεύσεων.</p>
      <p>Σημείωσε ότι είναι κοινός στόχος να υπάρξει κατάληξη σε μια συμφωνία, εφόσον υπάρξει κατάληξη στους όρους αναφοράς, στη βάση και της κοινής δήλωσης με την οποία ξεκίνησαν οι διαπραγματεύσεις στην οποία γίνεται αναφορά σε μια λύση διζωνικής δικοινοτικής ομοσπονδίας, με πολιτική ισότητα που προσδιορίζουν τα ψηφίσματα του ΟΗΕ. Παράλληλα είπε, θα πρέπει να αξιοποιούνται και οι έξι παράμετροι που είχε προτείνει ο ΓΓ στο Κραν Μοντάνα.</p>
      <p>Πρόσθεσε ότι ο Πρόεδρος της Δημοκρατίας νιώθει την αυτοπεποίθηση ότι με καλή θέληση και με πολιτική βούληση - εφόσον αυτή υπάρξει και από την άλλη πλευρά και από τους Τουρκοκύπριους και από την Τουρκία- στο Βερολίνο θα ανοίξει ο δρόμος για την επανέναρξη των διαπραγματεύσεων.</p>
      <p>Στην ομιλία του έξω από το γραφείο του Μουσταφά Ακιντζί, ο κ. Ελτζίλ ανέφερε ότι οι τουρκόφωνοι και ελληνόφωνοι Κύπριοι  περιμένουν να λυθεί το Κυπριακό πρόβλημα στη βάση, διζωνικής, δικοινοτικής ομοσπονδιακής Κύπρου, με βάση την πολιτική ισότητα των δύο κοινοτήτων με ενιαία κυριαρχία, ενιαία ιθαγένεια και ενιαία διεθνή εκπροσώπηση.</p>
      <p>«Ως Κύπριοι, αξίζουμε την ανεξαρτησία, την ελευθερία, αξίζουμε να ζούμε ελεύθερα στην ανεξάρτητη Κύπρο. Αυτός είναι ο στόχος μας. Για να τον πετύχουμε, το νησί πρέπει να είναι ενωμένο. Καλούμε τους δύο ηγέτες να εργαστούν και να επιδείξουν βούληση γι’ αυτό», είπε.</p>
      <p>Στην κοινή διακήρυξή τους οι οργανώσεις αναφέρουν ότι μετά την διακοπή των συνομιλιών στο Crans-Montana, το κυπριακό πρόβλημα βρίσκεται σε στασιμότητα, γεγονός που δημιουργεί τεράστιους κινδύνους για την οριστικοποίηση της διχοτόμησης του νησιού.</p>
      <p>«Όλοι εμείς που συνυπογράφουμε αυτό το κείμενο, θέλουμε να υπογραμμίσουμε για ακόμη μια φορά την δέσμευση μας στον στόχο για λύση δικοινοτικής διζωνικής ομοσπονδίας, για ένα κράτος, με μια κυριαρχία, μια ιθαγένεια, μια διεθνή προσωπικότητα και με πολιτική ισότητα των δυο κοινοτήτων όπως αυτή περιγράφεται στις σχετικές αποφάσεις των Ηνωμένων Εθνών. Λύση που να σέβεται τα δικαιώματα των δυο κοινοτήτων και να υπηρετεί τα συμφέροντα όλων των Κύπριων», προσθέτουν.</p>
      <p>Εκφράζουν επίσης την πεποίθηση ότι οι Κύπριοι, Ελληνοκύπριοι και Τουρκοκύπριοι μπορούν και πρέπει  να αφήσουν πίσω τους  και να θάψουν οριστικά την βία του παρελθόντος, τις εθνικιστικές εξάρσεις και  τη μισαλλοδοξία και να οικοδομήσουν μαζί  ένα κοινό  ελπιδοφόρο μέλλον.</p>
      <p>«Θεωρούμε ότι η επικείμενη συνάντηση των ηγετών των δυο κοινοτήτων  με τον ΓΓ του ΟΗΕ στο Βερολίνο στις 25 Νοεμβρίου, αποτελεί σημαντική ευκαιρία για να ανοίξει ξανά η διαδικασία για επίλυση του Κυπριακού. Ως εκ τούτου είναι εξαιρετικά σημαντική για το μέλλον της Κύπρου», αναφέρουν.</p>
      <p>Οι οργανώσεις, εν όψει της συνάντησης  της 25ης του Νοεμβρίου,  απαιτούν από τους δύο ηγέτες να αρθούν στο ύψος των περιστάσεων και με θέληση και αποφασιστικότητα να προχωρήσουν  στην συνέχιση της διαδικασίας  από το σημείο που διακόπηκε,  με στόχο την κατάληξη σε συμφωνία το συντομότερο δυνατό.  </p>
      <p>Οι δυο ηγέτες, προσθέτουν, οφείλουν  να πείσουν τον ΓΓ ότι παραμένουν προσηλωμένοι στις αποφάσεις και τα ψηφίσματα του ΟΗΕ για λύση Δικοινοτικής Διζωνικής Ομοσπονδίας, και στην βάση του πλαισίου που έθεσε ο Γενικός Γραμματέας των Ηνωμένων Εθνών Γκουτέρες στο Crans-Montana. Διαφυλάσσοντας τις μέχρι σήμερα συγκλίσεις, αναφέρουν, να συμπεριφερθούν με θάρρος και υπευθυνότητα, ώστε να μην αφήσουν να  ανοίξει η πόρτα προς το άγνωστο, την αβεβαιότητα, την αντιπαράθεση, και τελικά την διχοτόμηση του τόπου.</p>
    </article>
  </body>
</html>