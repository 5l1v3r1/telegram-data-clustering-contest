<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622816/%D9%BE%D8%B1%DB%8C-%D9%85%D9%84%DA%A9%DB%8C-%D8%AE%D9%88%D8%A7%D9%86%D9%86%D8%AF%D9%87%E2%80%8C%D8%A7%DB%8C-%DA%A9%D9%87-%D8%A8%D8%B3%DB%8C%D8%A7%D8%B1%DB%8C-%D8%A7%D9%88-%D8%B1%D8%A7-%D9%86%D9%85%DB%8C%E2%80%8C%D8%B4%D9%86%D8%A7%D8%B3%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T20:02:00+00:00"/>
    <meta property="og:title" content="پری ملکی؛ خواننده‌ای که بسیاری او را نمی‌شناسند"/>
    <meta property="og:description" content="پری ملکی، موسیقی‌دان و خواننده در مراسم رونمایی از کتاب زندگی‌اش، گفت: «گاهی برخی به من می‌گویند چرا هنوز افرادی تو را نمی‌شناسند؟ من در پاسخ می‌گویم برایم مهم نیست که همه مرا بشناسند، مهم رسالتی است که بر گردن من بوده و تا چه حد توانسته‌ام آن را به انجام برسانم.»"/>
  </head>
  <body>
    <article>
      <h1>پری ملکی؛ خواننده‌ای که بسیاری او را نمی‌شناسند</h1>
      <address>
        <time datetime="2019-11-22T20:02:00+00:00">22 Nov 2019, 20:02</time>
      </address>
      <p>
        <i>پری ملکی، موسیقی‌دان و خواننده در مراسم رونمایی از کتاب زندگی‌اش، گفت: «گاهی برخی به من می‌گویند چرا هنوز افرادی تو را نمی‌شناسند؟ من در پاسخ می‌گویم برایم مهم نیست که همه مرا بشناسند، مهم رسالتی است که بر گردن من بوده و تا چه حد توانسته‌ام آن را به انجام برسانم.»</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مراسم رونمایی از کتاب «آوای یک زندگی، گفت‌وگو با پری ملکی» عصر امروز (جمعه یکم آذر) با حضور علاقه‌مندان و برخی از هنرمندان در موزه موسیقی تهران برگزار شد.</p>
      <p>در ابتدای این مراسم، ویدیویی در مصاحبه با این خواننده و موسیقیدان ایرانی پخش شد. او گفت: «گاهی برخی به من می‌گویند چرا هنوز افرادی تو را نمی‌شناسند؟ من در پاسخ می‌گویم برایم مهم نیست که همه مرا بشناسند، مهم رسالتی است که بر گردن من بوده و تا چه حد توانسته‌ام آن را به انجام برسانم. من در یک خانواده مرفه بزرگ شده‌ام و پدرم مذهبی بود. رفت و آمدهای زیادی به خانه داشتیم که روضه‌ها و آواهای خاصی در خانه‌مان به گوش می‌رسید. از همان هفت سالگی آرزو داشتم در سالنی بزرگ برای دیگران بخوانم. از وقتی به یاد دارم در مدرسه برای دوستانم و دیگران می‌خواندم. زمانی که ازدواج کردم حمایت‌های همسرم در کار من موثر بود و هرگز سد راه من نشد. به آن چیزی که می‌خواسته‌ام رسیده‌ام و تا زمانی که بتوانم می‌خوانم.»</p>
      <figure>
        <img src="https://aftabnews.ir/files/fa/news/1398/9/1/362178_373.jpg"/>
      </figure>
      <p>او درباره این کتاب که توسط دختر او توکا ملکی نوشته شده است، اظهار کرد: «زمانی که این کتاب نوشته شد برایم خیلی عجیب بود و تازه احساس کردم که هستم و این چیزی است که از من به جا می‌ماند. حس می‌کنم با نوشته شدن این کتاب، جادوانه شدم.»</p>
      <p>علیرضا خمسه (بازیگر) که در این مراسم حاضر شده بود، درباره پری ملکی و انتشار این کتاب عنوان کرد: «خیلی خوشحالم که امشب در این مراسم شرکت کردم. به نظرم امشب شب توکا ملکی است که این کتاب را نوشته است. توکا روزنامه‌نگار بزرگی است ولی شرایط باعث می‌شود که گاهی زنان اینچنین دیده نشوند. امیدوارم انتشار این‌گونه کتاب‌ها ادامه پیدا کند. پری ملکی کار بزرگی کرده است؛ او سعی کرده در این سال‌ها بگوید زن ایرانی مانند مرد ایرانی می‌تواند فعالیت کند و نشان دهد زن و موسیقی نمرده بلکه مانند موسیقی مردان زیباست و هنوز جریان دارد.»</p>
      <p>بردیا صدرنوری، نوازنده پیانو نیز درباره پری ملکی اظهار کرد: «یکم بهمن ۱۳۷۲ برای اولین بار در مراسمی برای نکوداشت جواد معروفی با او ملاقات کردم. خانم ملکی یکی از کسانی است که در زندگی من تاثیر مداوم داشته و امیدوارم این اثرگذاری او ادامه داشته باشد. این تاثیرگذاری در زندگی هنری من و نوازندگی پیانو بالا بود و جسارت من بیشتر شد و توانستم کارهای بیشتری انجام دهم‌. اگر بگویم او درس مردانگی به همه شاگردان خود داده گزاف نگفته‌ام. در کنار او تجربیات زیادی فرا گرفتم. او هر کنسرتی را با یک تفکر و ایده برگزار می‌کرد و حتما درباره موضوع آن فکر و مشورت می‌کرد. او خستگی نداشت و همه کارهای گرفتن مجوز را به تنهایی انجام می‌داد. او در فضایی کار کرد که خانم‌ها اجازه اجرا به ویژه برای مردان را نداشتند. ولی او این سدها را شکست و به افراد زیادی میدان می‌داد تا خود را نشان دهند.»</p>
      <p>در ادامه، توکا ملکی، دختر پری ملکی و نویسنده کتاب بیان کرد: «خیلی خوشحالم که به عنوان یک فرزند این کار را برای مادرم کردم و در درجه دوم این کار را به عنوان یک روزنامه‌نگار که دغدغه موسیقی زنان را دارد، انجام دادم. در ابتدای این کتاب اشاره کردم که شاید عجیب باشد که آدم با مادر خودش مصاحبه کند ولی در نهایت دوست داشتم این کار را انجام دهم حتی اگر آن را در آرشیو خودم نگه می‌داشتم.»</p>
      <p>در بخش پایانی مراسم، بردیا صدرنوری قطعاتی را به صورت بداهه اجرا کرد و پری ملکی کتاب را برای علاقه‌مندان امضا کرد.</p>
      <p>پری ملکی، موسیقی‌دان، خواننده، نوازنده و مدرس، هنرمندی است که تاکنون کنسرت‌های بسیاری را در ایران و دیگر کشورها برگزار، بیش از ۱۰ آلبوم را منتشر و شاگردان بسیاری را به جامعه موسیقی کشور معرفی کرده است.</p>
    </article>
  </body>
</html>