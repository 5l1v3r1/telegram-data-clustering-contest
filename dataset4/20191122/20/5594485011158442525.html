<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/layfstayl/donatela-versache-poludya-po-kiril-ot-etropole-snimki_news710860.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T20:35:00+00:00"/>
    <meta property="og:title" content="Донатела Версаче полудя по Кирил от Етрополе СНИМКИ"/>
    <meta property="og:description" content="В социалните мрежи двамата споделят общи снимки заедно"/>
  </head>
  <body>
    <article>
      <h1>Донатела Версаче полудя по Кирил от Етрополе СНИМКИ</h1>
      <h2>В социалните мрежи двамата споделят общи снимки заедно</h2>
      <address>
        <time datetime="2019-11-22T20:35:00+00:00">22 Nov 2019, 20:35</time>
      </address>
      <p>https://blitz.bg/layfstayl/donatela-versache-poludya-po-kiril-ot-etropole-snimki_news710860.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1574445324-11.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574445324-2.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574445324-33.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1574445324-hotel-markovo-park-spa-interior-lifestyle-6.jpg"/>
        </figure>
      </slideshow>
      <p>
        <b>Кирил Василев от Етрополе е един от талантливите коафьори в света на шоуто и модата, който само за няколко години покорява Милано, работи с Лейди Гага, запознава се с Дженифър Лопес, работи с Ирина Шейк и се превръща в личен коафьор на Донатела Версаче.</b>
      </p>
      <p>Кирил потегля след страстта си към прическите още като дете. Едва 14-годишен, той започва да се упражнява върху своите съученички. „Те бяха чули, че съм правил косите на други момичета, и бяха много удивени. На мен ми беше интересно, а те постепенно започнаха да ми се доверяват“, спомня си Василев.<br/><br/>С годините той не изоставя хобито си и дори решава да преследва мечтата си извън България.</p>
      <p>Заминава за Милано, където работи близо 5 години в два различни салона за красота. Така научава много за бизнеса, за Седмицата на модата в Милано и за модната индустрия като цяло.</p>
      <figure>
        <img src="https://static.blitz.bg/documents/thumbnails/520/201911/1574445324-2.jpg"/>
      </figure>
      <p>Кирил научава и за агенции, които предлагат работа на гримьори и фризьори. „Клиентите, които могат да бъдат и цели фирми, се свързват с агенцията, за да търсят фризьори и гримьори за фотосесии, ревюта и реклами“, разказва Кирил. Решава да даде данните си в една такава агенция и да се надява да бъде изпратен някъде на работа.</p>
      <p>И един ден, преди 7 години, той получава обаждане, което променя живота му завинаги. Точно в този момент се подготвя да отиде в Париж, за да наблюдава Седмицата на модата. От агенцията обаче му заявяват, че трябва да остане в Милано.</p>
      <p>„Казаха ми, че във вторник ще работя с г-жа Версаче и Лейди Гага. Всъщност, първия път, когато се видях с г-жа Версаче, за да й правя косата, на гости в Милано й дойде Лейди Гага“, разказа коафьорът.</p>
      <p>Така Кирил успял да се докосне до две звезди. Разбира се, първата им среща била предшествана от много притеснение и липса на сън. Срещата му с Донатела обаче минава повече от добре и двамата вече са един екип. Според българина собственичката на модната марка всъщност не е толкова капризна, колкото всички си мислят.<br/><br/>„По-скоро бих я определил като жена, която знае какво желае и как иска да изглежда“. По неговите думи, тя не се възползва от славата си и често прави щедри подаръци на своя екип. Едно от нейните правила е всеки от обкръжението й да носи дрехи „Версаче“, които тя лично им подарява.</p>
      <p>В социалните мрежи Кирил и Донатела споделят общи снимки заедно. Близката връзка между тях се изградила благодарение на дългите часове, които прекарват в работа. „Понякога работим 18 часа на ден. Били сме на пътувания за два дни, но сме били заедно и 18 дни“, признава той.</p>
      <figure>
        <img src="https://static.blitz.bg/documents/thumbnails/520/201911/1574445324-33.jpg"/>
      </figure>
      <p>През цялото това време българинът е този, който отговаря за това косата на Донатела да изглежда перфектно. Тя толкова му се доверява, че дори му позволява да отреже голяма част от косата. „Гледах едно списание, в което видях прическа, която беше на черта и много ми хареса. И Донатела предложи да й направя същата“.<br/><br/><br/>Признава, че дизайнерката иска да изглежда естествено и това е целта на Василев. „Опитвам се да правя леки вълни и чупки, които да имитират естествена коса“.</p>
      <figure>
        <img src="https://static.blitz.bg/documents/thumbnails/520/201911/1574445324-hotel-markovo-park-spa-interior-lifestyle-6.jpg"/>
      </figure>
      <p>Освен че се запознава с Лейди Гага и работи с Донатела Версаче, Василев се докосва и до Ирина Шейк и Дженифър Лопес. „Запознах се с Дженифър Лопес на Мет Гала преди 3 години. Тогава тя беше заедно с Донатела на червения килим“. За двете дами твърди, че изглеждат дори по-добре, отколкото на снимките.</p>
      <p>Коафьорът говори и за тенденциите в прическите. Според него те се определят от известните личности. А колкото до Донатела, Кирил я определя като типична италианка. „Държи много на външния си вид, културата, храната. Изключително забавна, щедра, интелигентна и интересна е“.<br/><br/>Източник: <a href="https://bg-voice.com/">bg-voice.com</a></p>
    </article>
  </body>
</html>