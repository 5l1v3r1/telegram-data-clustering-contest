<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/italy/inter-si-haresa-alternativa-na-lukaku-vyv-visshata-liga-1408895.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-22T20:14:00+00:00"/>
    <meta property="og:title" content="Интер си хареса алтернатива на Лукаку във Висшата лига"/>
    <meta property="og:description" content="Отборът на Интер не се е отказал от намерението си да привлече опитния нападател на Челси Оливие Жиру през януарския трансферен прозорец, съобщава Скай Спортс По-рано този месец се появиха информации, че наставникът на нерадзурите Антонио Конте иска да увеличи опциите си в атака с френския национал, който от своя страна също иска да си тръгне от Стамфорд Бридж през януари заради липсата на игрово време"/>
  </head>
  <body>
    <article>
      <h1>Интер си хареса алтернатива на Лукаку във Висшата лига</h1>
      <address><time datetime="2019-11-22T20:14:00+00:00">22 Nov 2019, 20:14</time> by <a rel="author">Sportlive.bg</a></address>
      <p>Отборът на Интер не се е отказал от намерението си да привлече опитния нападател на Челси Оливие Жиру през януарския трансферен прозорец, съобщава Скай Спортс. По-рано този месец се появиха информации, че наставникът на "нерадзурите" Антонио Конте иска да увеличи опциите си в атака с френския национал, който от своя страна също иска да си тръгне от "Стамфорд Бридж" през януари заради липсата на игрово време.</p>
      <p>От началото на сезона 33-годишният футболист е изиграл едва шест мача за "сините", в които е отбелязал един гол, като мениджърът на Челси Франк Лампард предпочита да разчита на по-младите Тами Ейбрахам и Миши Батшуай.</p>
      <p>До момента Жиру запазва доверието на селекционера на Франция Дидие Дешан, но той иска да играе по-често, за да бъде сигурен, че ще бъде в състава на "петлите" за Европейското първенство следващото лято. Поради тези причини е много вероятно Жиру да смени клубната си принадлежност съвсем скоро, като на Интер няма да се наложи да плаща особено голяма трансферна сума, тъй като договорът на нападателя с лондончани изтича след малко повече от половин година.</p>
      <p>Според информацията друга възможна дестинация за Жиру е Лион, но елитният френски клуб ще прибегне до подобен ход, единствено ако загуби звездата си Муса Дембеле, към когото интерес проявява Манчестър Юнайтед.</p>
      <related>
        <h4>Още по темата</h4>
        <a href="https://www.sportlive.bg/worldfootball/italy/Yuventus-dogovori-half-kojto-razvinti-otbora-dva-pyti-prez-esenta--1408569.html"/>
        <a href="https://www.sportlive.bg/worldfootball/france/Majkata-na-Mbape-zapochna-da-urezhda-transfera-mu-v-Real-Madrid-1408016.html"/>
        <a href="https://www.sportlive.bg/worldfootball/spain/Real-Madrid-se-priceli-v-zvezda-na-Chelsi-shte-se-konkurira-s-Bajern-1406859.html"/>
        <a href="https://www.sportlive.bg/worldfootball/italy/Zaradi-naprezhenieto-v-Napoli-Ot-kluba-sa-gotovi-da-se-razdelqt-s-neprodavaem-igrach-1406681.html"/>
        <a href="https://www.sportlive.bg/worldfootball/italy/Konte-ima-seriozni-iziskvaniq-i-syveti-za-seksualniq-zhivot-na-igrachite-si-1408877.html"/>
      </related>
    </article>
  </body>
</html>