<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/sport/helyi-sport/az-utolso-ot-percre-nagyon-felszivta-magat-a-peac-2138886/"/>
    <meta property="og:site_name" content="BAMA"/>
    <meta property="article:published_time" content="2019-11-22T20:42:00+00:00"/>
    <meta property="og:title" content="Az utolsó öt percre nagyon felszívta magát a PEAC"/>
    <meta property="og:description" content="Legyőzte hazai pályán a Ceglédet, s ezzel megszerezte harmadik győzelmét a női kosárlabda élvonalban a PEAC-Pécs."/>
  </head>
  <body>
    <article>
      <h6 class="kicker">KOSÁRLABDA</h6>
      <h1>Az utolsó öt percre nagyon felszívta magát a PEAC</h1>
      <address><time datetime="2019-11-22T20:42:00+00:00">22 Nov 2019, 20:42</time> by <a rel="author">Szabó D.</a></address>
      <h4>Legyőzte hazai pályán a Ceglédet, s ezzel megszerezte harmadik győzelmét a női kosárlabda élvonalban a PEAC-Pécs.</h4>
      <p>Ugyan az első pontokat (mindjárt hármat) a vendégek szerezték, de Gémes-Sarok vezérletével a pécsiek hamar átvették az irányítást, s öt perc játék után már tízzel vezettek (15-5). Harapósabban játszott Meszlényi Róbert együttese ellenfelénél az első negyedben, a második játékrész elején azonban fordult a kocka. A 14. percben már a ceglédieknél volt az előny, s a nagyszünetre is ők vonulhattak előnnyel (33-35).</p>
      <p>A harmadik és negyedik etap nagy küzdelmet, sok futást, de annál pontatlanabb játékot hozott. A hazaiak nagyon görcsösen akarták a győzelmet, s ez rengeteg hibához vezetett. Szerencsére Gabriel Carrasco tanítványai sem voltak toppon, így igazán nem tudtak elszakadni Wentzeléktől, s végül rá is faragtak. Az utolsó 5 percre nagyon felszívta magát a Pécs, s 7 pontos hátrányból fordítva, 70-62-re megnyerte a mérkőzést.</p>
      <p><b>PEAC-Pécs–Cegléd</b> 70-62 (23-17, 10-18, 15-10, 22-17)<br/>Női kosárlabda NB I., 8. forduló. Pécs, Lauber Dezső Sportcsarnok, 250 néző. Vezette: Tóth C., Farkas, Boros.</p>
      <p><b>PEAC:</b> MARIZY 10, Wentzel 8, GÉMES-SAROK 9/3, UDODENKO 24/12, Bravard 10. Csere: Kaposi, Sánta 3/3, Ruják, Habling 2, Hegedűs 2, Horobets, Szabó F. 2. Vezetőedző: Meszlényi Róbert.</p>
      <p><b>Cegléd:</b> Swanier 9/3, GORJANÁCZ 16, Szirony 4, BREZINOVA 11/9, Higgins 4. Csere: Kobolák 7/3, Stankiewicz 6/6, Böröndy 5/3, Licskai. Vezetőedző: Gabriel Carrasco. Szabó D.</p>
      <table bordered="">
        <tr>
          <td><b>A ZTE érkezik<br/></b><br/>A PINKK-Pécsi 424 számára szombaton 15 órától folytatódik a bajnokság. Az ebben a szezonban még nyeretlen baranyaiak a Zalaegerszeget fogadják a Kozármislenyi Városi Sportcsarnokban. A tavaly elődöntős zalaiak sem állnak jól, két győzelemmel és öt vereséggel a 10. helyen tanyáznak.<br/>A 8. forduló további programja: Atomerőmű KSC Szekszárd–BEAC Újbuda, Sopron Basket–Vasas Akadémia, Aluinvent DVTK–FCSM Csata, TFSE-MTK–Uni Győr MÉLY-ÚT.</td>
        </tr>
      </table>
      <p> </p>
    </article>
  </body>
</html>