<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/cronaca/paola-vinciguerra-1.4901025"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-22T20:14:25+00:00"/>
    <meta property="og:title" content="Paola Vinciguerra, morta la psicologa volto noto della tv"/>
    <meta property="og:description" content="Una vita dedicata ai suoi pazienti. Aveva 68 anni"/>
  </head>
  <body>
    <article>
      <h1>Paola Vinciguerra, morta la psicologa volto noto della tv</h1>
      <h2>Una vita dedicata ai suoi pazienti. Aveva 68 anni</h2>
      <address><time datetime="2019-11-22T20:14:25+00:00">22 Nov 2019, 20:14</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4901030.1574454619!/httpImage/image.JPG_gen/derivatives/fullsize/image.JPG&amp;op=noop"/>
        <figcaption>Paola Vinciguerra</figcaption>
      </figure>
      <p>Roma, 22 novembre 2019 - Addio a <b>Paola Vinciguerra</b>, psicoterapeuta, presidente di Eurodap (Associazione europea disturbi da attacchi di panico), direttore scientifico e volto noto della tv. Una vita dedicata ai suoi pazienti, il grande pubblico la ricorda soprattutto per le numerose partecipazioni a <b>La Vita in Diretta </b>e ad altre trasmissioni televisive e radiofoniche. E' morta oggi a Roma, aveva <b>68 anni.</b> I funerali si terranno domani a Roma alle ore 11.00, alla chiesa di S. Gioacchino in Prati (via Pompeo Magno 25).</p>
      <h3>Biografia</h3>
      <p><b>Paola Vinciguerra </b>era specializzata in diverse tecniche di approccio al paziente (psicoterapia, analisi bioenergetica, gestalt, terapia individuale e di gruppo, training autogeno, Emdr, mindfulness). Portano la sua firma numerosi articoli scientifici e divulgativi, nonché testi monografici. Fin dal 1980 ha organizzato workshop per aziende e istituzioni su tecniche per il miglioramento del rapporto di fiducia in se stessi, la gestione dell'ansia-stress, per riorganizzare le energie e affrontare momenti di precarietà. Da<b> psicologa </b>aveva collaborato con l'<b>Unione nazionale consumatori</b> sui temi della ludopatia, della digital addiction.</p>
      <p>Il presidente dell'Unc, <b>Massimiliano Dona</b>, esprime in una nota "un fortissismo senso di riconoscenza" per "aver illuminato con la sua professionalità molte delle iniziative realizzate dall'Unione nazionale consumatori". Dona la ricorda non soltanto come "una guida preziosa nelle problematiche delle dipendenze", ma anche come "fonte di ispirazione durante corsi di team building interni". Il presidente dell'Unc rivolge le sue condoglianze "al marito Valdo e alla figlia Eleonora".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>