<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Fudbal/Turska/a315325-Basaksehir-srusio-sampione-i-preuzeo-prvo-mesto.html"/>
    <meta property="og:site_name" content="Sport Klub"/>
    <meta property="article:published_time" content="2019-11-22T20:36:00+00:00"/>
    <meta property="og:title" content="Bašakšehir srušio šampione i preuzeo prvo mesto"/>
    <meta property="og:description" content="Fudbaleri Bašakšehira pobedili su kao gosti Galatasaraj 1:0 u meču 12. kola turske Superlige."/>
  </head>
  <body>
    <article>
      <h1>Bašakšehir srušio šampione i preuzeo prvo mesto</h1>
      <h2>Fudbaleri Bašakšehira pobedili su kao gosti Galatasaraj 1:0 u meču 12. kola turske Superlige.</h2>
      <address><time datetime="2019-11-22T20:36:00+00:00">22 Nov 2019, 20:36</time> by <a rel="author">Dragan Čiča</a></address>
      <figure>
        <img src="https://sportklub.rs/Picture/127095/jpeg/navijaci-Galatasaraja.jpg"/>
        <figcaption>Navijači Galatasaraja<cite>Alexander Scheuber/Bongarts/Getty Images</cite></figcaption>
      </figure>
      <p>Jedini gol na meču postigao je Fredrik Gulbrandsen u 78. minutu, posle asistencije Kavečija.</p>
      <p>Bašakšehir je ovim trijumfom preuzeo prvo mesto na tabeli bar dok rivali iz vrha ne odigraju svoje utakmice.</p>
      <p>Duel dva najbolja tima iz prošle sezone nije doneo previše kvalitetan fudbal.</p>
      <p>U jednoj tvrdoj i nabijenoj tenzijom utakmici gosti su iskoristili jednu od retkih prilika, kada je posle greške Lemine, Kaveči povukao kontra napad i u završnici akcije uposlio Gulbrandsena, koji je rutinski zatresao mrežu.</p>
      <p>Galatasaraj je bio značajno oslabljen jer su zbog povreda izostali brojni prvotimci, uključujići kapitena i prvog golmana Fernanda Musleru.</p>
      <p>Za aktuelnog šampiona ovo je prvi poraz na domaćem terenu u prvenstvenim utakmicama još od početka maja 2017. godine i serije od 41 utakmice.</p>
      <p>Sa druge strane, ekipa Okana Buruka vezala je 11. utakmicu bez poraza u svim takmičenjima.</p>
      <p>U gostujućoj ekipi ceo meč odigrao je reprezentativac Bosne i Hercegovine Edin Višća, dok je Danijel Aleksić još uvek povređen.</p>
      <p>Gledaoci Sport kluba u nedelju mogu da prate dva meča turske Superlige - od 15 časova i 30 minuta na Sport klubu HD prenosimo duel Ankaraguču - Trabzon, dok od 18 sati na Sport klubu 2 možete gledati okršaj Konja - Bešiktaš.</p>
    </article>
  </body>
</html>