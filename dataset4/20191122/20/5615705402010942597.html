<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204803-nkrekp-shvalila-poperedne-rishennya-pro-sertifikaciyu-tov-operator-gts-ukrayini"/>
    <meta property="og:site_name" content="Mind UA"/>
    <meta property="article:published_time" content="2019-11-22T20:23:00+00:00"/>
    <meta property="og:title" content="НКРЕКП схвалила попереднє рішення про сертифікацію ТОВ «Оператор ГТС України»"/>
    <meta property="og:description" content="ТОВ «Оператор ГТС України» може почати роботу з 1 січня 2020 року"/>
  </head>
  <body>
    <article>
      <h1>НКРЕКП схвалила попереднє рішення про сертифікацію ТОВ «Оператор ГТС України»</h1>
      <h2>ТОВ «Оператор ГТС України» може почати роботу з 1 січня 2020 року</h2>
      <address>
        <time datetime="2019-11-22T20:23:00+00:00">22 Nov 2019, 20:23</time>
      </address>
      <p>ТОВ «Оператор ГТС України» отримав схвальне попереднє рішення НКРЕКП про сертифікацію товариства як оператора газо-транспортної системи (ГТС), повідомляє Департамент з комунікацій НАК «Нафтогаз України». Копія такого рішення буде відправлена на сертифікацію в Секретаріат Енергетичного співтовариства.</p>
      <p>Після отримання позитивного висновку Секретаріату Енергетичного співтовариства НКРЕКП зможе прийняти остаточне рішення, яке дасть можливість ТОВ «Оператор ГТС України» почати роботу в статусі юридично відокремленого Оператора ГТС з 1 січня 2020 року.</p>
      <p>«Всупереч заявам наших північних контрагентів ми довели, що завдяки координації зусиль професіоналів можна реалізовувати найамбітніші проекти у стислі строки. Попереду ще багато роботи, але робимо все, щоб анбандлінг було завершено вчасно і на високому рівні», – зазначив голова правління Нафтогазу Андрій Коболєв, висловивши вдячність регулятору за конструктивний підхід до вирішення проблем ринку та оперативне реагування на необхідність прийняття ключових рішень для забезпечення роботи нового Оператора ГТС України.</p>
      <p>Нагадаємо, ТОВ «Оператор ГТС України» розраховує отримати сертифікацію як оператор газотранспортної системи до кінця поточного року, адже з 1 січня Оператор ГТС буде відокремлений від групи Нафтогаз (анбандлінг) та переданий в управління державної компанії ПАТ «Магістральні газопроводи України» (МГУ), підпорядкованому Міністерству фінансів України. МГУ буду володіти 100% акціями Оператора.</p>
      <p>Такий план дій передбачений постановою Кабінету Міністрів України №840 «Про відокремлення діяльності з транспортування природного газу та забезпечення діяльності оператора газотранспортної системи».</p>
      <p>Як <a href="https://mind.ua/news/20204531-prezident-pidpisav-zakon-pro-vidokremlennya-gts-shcho-dae-kozir-ukrayini-v-gazovih-peregovorah">повідомлялося</a>, президент підписав закон про відокремлення ГТС, що дає козир Україні в газових переговорах.</p>
      <related>
        <h4>Також читайте</h4>
        <a href="https://mind.ua/news/20204795-nkrekp-zatverdila-stavki-plati-za-priednannya-do-elektrichnih-merezh-na-2020-rik"/>
        <a href="https://mind.ua/news/20204714-prokurori-ssha-hochut-dopitati-odnogo-z-kerivnikiv-naftogazu-u-spravi-proti-dzhuliani"/>
        <a href="https://mind.ua/news/20204642-kontrakt-na-tranzit-nafti-mizh-ukrtransnaftoyu-i-transneftyu-bude-avtomatichno-prodovzhenij-na-2020"/>
      </related>
    </article>
  </body>
</html>