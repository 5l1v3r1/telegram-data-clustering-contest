<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/beograd/170650/radojicic-nova-stabla-parku-usce-korak-ostvarenju-cilja"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T20:46:00+00:00"/>
    <meta property="og:title" content="Radojičić: Nova stabla u parku &quot;Ušće&quot; korak ka ostvarenju cilja"/>
    <meta property="og:description" content="Gradonačelnik Beograda prof. dr Zoran Radojičić i direktor Nemačke organizacije za međunarodnu saradnju GIZ Gerhart Zipel učestvovali su u sadnji 163 stabla u parku „Ušće” zajedno sa zaposlenima u GIZ-u, međunarodnoj organizaciji koja se prva odazvala izazovu „Drvo za Beograd”."/>
  </head>
  <body>
    <article>
      <h1>Radojičić: Nova stabla u parku "Ušće" korak ka ostvarenju cilja</h1>
      <h2>Gradonačelnik Beograda prof. dr Zoran Radojičić i direktor Nemačke organizacije za međunarodnu saradnju GIZ Gerhart Zipel učestvovali su u sadnji 163 stabla u parku „Ušće” zajedno sa zaposlenima u GIZ-u, međunarodnoj organizaciji koja se prva odazvala izazovu „Drvo za Beograd”.</h2>
      <address><time datetime="2019-11-22T20:46:00+00:00">22 Nov 2019, 20:46</time> by <a rel="author">Republika</a></address>
      <p>Radojičić je istakao da je trenutna pokrivenost Beograda zelenim površinama 15 odsto, ali, kako je dodao, cilj je da se taj broj u narednom periodu poveća na 25. – Procenjeno je da nam je za ostvarenje tog cilja potrebno oko dva i po miliona novih stabala. Danas se nalazimo u parku „Ušće” zajedno sa predstavnicima GIZ-a, čiji će zaposleni posaditi 163 stabla. Naime, GIZ je odlučio da, umesto godišnje proslave i klasičnih načina za unapređenje rada i veza među ljudima koji čine njihov tim, svako od zaposlenih posadi po jedno drvo u okviru akcije „Drvo za Beograd”. U želji da postignemo pomenuti cilj od 25 odsto zelenih površina u Beogradu, poslali smo poziv svim kompanijama, organizacijama i udruženjima da daju svoj doprinos u ovom poduhvatu. GIZ se prvi odazvao pozivu, a trebalo bi napomenuti da je otvorena imejl adresa: drvozabeograd@beograd.gov.rs preko koje svi zainteresovani mogu da se jave i na taj način prijave za učešće u ovoj akciji – rekao je Radojičić.</p>
      <p>On je dodao da su prema generalnom urbanističkom planu zelenih površina definisane ostale lokacije na kojima će biti sađena nova stabla.</p>
      <p>– Drveće je od velike važnosti za svaki grad, a povećanjem broja stabala obezbeđuje se čistiji vazduh, što je ključni faktor u poboljšanju kvaliteta života. GIZ daje veliki doprinos razvoju Beograda i sa ovom organizacijom Beograd već sarađuje u oblasti urbane mobilnosti, tretmana otpada i reciklaže. Ništa manje je važno i podizanje društvene svesti o važnosti zaštite životne sredine, što je još jedna „tačka” naše saradnje. Zahvaljujem GIZ-u i direktoru Gerhardu Zipelu na svim akcijama koje sprovode, a čiji će rezultat biti lepši i bolji Beograd. Trebalo bi podsetiti da smo pokrenuli i akciju u okviru koje će svaki razred đaka – prvaka posaditi svoje stablo, jer je veoma važno da akciju proširimo i na najmlađe Beograđane. Podsetiću da je kandidatura Beograda za „Zelenu prestonicu Evrope” prihvaćena i da nam preostaje da radimo što kvalitetnije kako bismo bili kompetitivni u toj trci – istakao je gradonačelnik.</p>
      <p>Direktor GIZ-a Gerhart Zipel zahvalio je Radojičiću na prilici da organizacija koju vodi učestvuje u ovoj akciji jer, kako je rekao, tražili su način da utiču na poboljšanje kvaliteta životne sredine i smanjenje emisije štetnih gasova.</p>
      <p>– Naši zaposleni imaju želju da daju lični doprinos ovoj akciji. Zaposleni u GIZ- u su upravo u trenutku kada je poziv objavljen razmišljali na koji način da, pored projekata koje sprovode, daju ličan doprinos poboljšanju životne sredine. Umesto da organizujemo godišnju prslavu i tako očvrsnemo timski duh naše organizacije, odlučili smo da se pridružimo ovoj akciji. Nadam se da će i druge kompanije prihvatiti ovaj izazov i mislim da ne postoji ništa lepše od prilike da svake godine obiđemo ovu lokaciju i vidimo kako rastu stabla koja smo posadili – rekao je Zipel.</p>
      <p>Direktor JKP „Zelenilo – Beograd” Slobodan Stanojević podsetio je da je u pitanju jedna u nizu akcija kojom želimo da doprinesemo unapređenju kvaliteta životne sredine u Beogradu.</p>
      <p>– Drago nam je jer se tokom poslednjih godina ovakvim akcijama sve više pridružuju udruženja građana i društveno odgovorne kompanije. Danas su zaposleni u GIZ-u posadili 163 stabla u parku „Ušće”, koji je u poslednje tri godine u potpunosti promenio izgled i postao zaista uređen u odnosu na prilično zapuštenu zelenu površinu kakav je bio u prošlosti. Sađena su, između ostalog, stabla breze, crnog bora, javora i jasena – rekao je Stanojević.</p>
      <related>
        <h4>Pročitajte još:</h4>
        <a href="http://republika.rs/vesti/beograd/170148/Beograd-dobija-novu-decju-kliniku-Gradonacelnik-Radojicic-otkrio-gde-graditi-Tirsova"/>
        <a href="http://republika.rs/vesti/beograd/166117/Grad-Beograd-vodi-racuna-zdravlju-svojih-gradjana"/>
        <a href="http://republika.rs/vesti/beograd/167247/Radojicic-objavio-izazov-Drvo-Beograd-GIZ-prvi-odazvao"/>
        <a href="http://republika.rs/vesti/srbija/168355/FOTO-SRBIJA-ZABORAVLJA-Francuskom-vojnom-groblju-obelezen-Dan-primirja-Prvom-svetskom-ratu"/>
      </related>
    </article>
  </body>
</html>