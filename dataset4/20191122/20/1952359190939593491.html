<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04731092?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-22T20:27:00+00:00"/>
    <meta property="og:title" content="Verdwijnt de Muur weer van het parcours van de Ronde? Geraardsbergen dreigt: “Niet besparen op armoede om de koers te houden”"/>
    <meta property="og:description" content="De kans bestaat dat de Ronde van Vlaanderen volgend jaar niet over de Muur van Geraardsbergen trekt. Burgemeester Guido De Padt en zijn stadsbestuur moeten..."/>
  </head>
  <body>
    <article>
      <h1>Verdwijnt de Muur weer van het parcours van de Ronde? Geraardsbergen dreigt: “Niet besparen op armoede om de koers te houden”</h1>
      <address>
        <time datetime="2019-11-22T20:27:00+00:00">22 Nov 2019, 20:27</time>
      </address>
      <p>
        <b>De kans bestaat dat de Ronde van Vlaanderen volgend jaar niet over de Muur van Geraardsbergen trekt. Burgemeester Guido De Padt en zijn stadsbestuur moeten de broeksriem aanhalen en dus wordt ook onderzocht of de doortocht over de Muur, die 50.000 euro kost, nog wel financieel verantwoord is.</b>
      </p>
      <p>Toen de Muur in 2012 uit het parcours van de Ronde van Vlaanderen werd gegooid was het in Geraardsbergen alle hens aan dek om de beklimming weer in “Vlaanderens mooiste” te krijgen. Dat lukte vanaf 2017, maar de Muur zit sedertdien op bijna 100 kilometer van de streep in Oudenaarde en heeft dus aan sportieve spankracht ingeboet.</p>
      <p>Dat die doortocht jaarlijks 50.000 euro kost, te betalen aan organisator Flanders Classics, dat wil burgemeester Guido De Padt (Open VLD) herbekijken. De stad zit financieel niet in de beste papieren, voerde belastingverhogingen door en sloot zelfs het openlucht zwembad dat het oudste was van Vlaanderen.</p>
      <p>En dus komen nu ook de uitgaven voor wielerwedstrijden in beeld. Geraardsbergen krijgt jaarlijks meer dan twintig belangrijke wedstrijden over het grondgebied en dat kost flink wat inzet van middelen en mensen. Het gaat dus niet enkel over de Ronde van Vlaanderen.</p>
      <figure>
        <img src="https://static.nieuwsblad.be/Assets/Images_Upload/2019/11/22/32795324-0d66-11ea-97ee-655d192871aa_web_scale_0.1_0.1__.jpg?nomaxheight=513&amp;nomaxwidth=767&amp;scale=both"/>
        <figcaption>Guido De Padt.<cite>Foto: BELGA</cite></figcaption>
      </figure>
      <p>
        <b>“Moeten we nog zoveel betalen?”</b>
      </p>
      <p>“In het kader van de bespreking van ons meerjarenplan nemen we alles onder de loep, dus ook de Ronde”, aldus De Padt. “Die kost ons nu 50.000 euro, maar we zitten wel ver van de aankomst en na de doortocht zijn de fans al snel weer weg. Toen de Muur nog in de finale van de Ronde zat was dat helemaal anders. Dus is de vraag: moeten we nog zoveel betalen?”</p>
      <p>Volgens de burgemeester staat de stad voor zware uitdagingen zoals armoede en huisvesting. “En daar kunnen we niet op besparen om de koers te blijven behouden. Uiteraard is de Muur een belangrijk element in onze citymarketing. Het zou dus jammer zijn moest die uit de Ronde verdwijnen om financiële redenen.”</p>
      <p>De Padt benadrukt wel dat er nog helemaal niets is beslist.</p>
    </article>
  </body>
</html>