<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2049503/dolofonia-sto-rethimno-xekatharos-o-dolos-diloni-i-ikogenia-tou-thimatos.html"/>
    <meta property="og:site_name" content="News.gr"/>
    <meta property="article:published_time" content="2019-11-22T21:29:13+00:00"/>
    <meta property="og:title" content="Φονικό στο Ρέθυμνο: Οι μαρτυρίες που «καίνε» τον 45χρονο για τον μοιραίο πυροβολισμό"/>
    <meta property="og:description" content="Ο κτηνοτρόφος επανέλαβε ότι δεν ήξερε καν ποιον είχε απέναντί του"/>
  </head>
  <body>
    <article>
      <h1>Φονικό στο Ρέθυμνο: Οι μαρτυρίες που «καίνε» τον 45χρονο για τον μοιραίο πυροβολισμό</h1>
      <address>
        <time datetime="2019-11-22T21:29:13+00:00">22 Nov 2019, 21:29</time>
      </address>
      <h3>Ο κτηνοτρόφος επανέλαβε ότι δεν ήξερε καν ποιον είχε απέναντί του</h3>
      <p>Λίγο μετά την προφυλάκιση του 45χρονου κτηνοτρόφου που κατηγορείται για τη<a href="https://www.news.gr/ellada/article/2044220/rethimno-ta-ichni-ematos-odigisan-tis-arches-sto-drasti-tis-dolofonias-tou-kinigou.html"><b> δολοφονία του 49χρονου στο Μπαλί</b> </a>στο Ρέθυμνο, η οικογένεια του θύματος εκφράζει την ικανοποίησή της για τη δικαστική εξέλιξη, μέσω της δικηγόρου υπεράσπισής της.</p>
      <p>Την ίδια ώρα, σύμφωνα με όσα μεταδίδει το <a href="https://www.cretalive.gr/crete/o-45chronos-eiche-prothesh-na-skotosei-leei-h-oikogeneia-toy-thymatos-sto-mpali-1115263">cretalive.gr</a>, καθίσταται σαφές ότι για τους οικείους του άτυχου ναυτικού και πατέρα ενός παιδιού, ισχύει η άποψη ότι επρόκειτο για «στυγερή δολοφονία» και κάνουν λόγο για μεθοδεύσεις και προσπάθειες διαστρέβλωσης της πραγματικότητας.</p>
      <p>«Θεωρώ δίκαιη την προσωρινή κράτηση του δράστη. Ο ανθρωποκτόνος δόλος του δράστη προκύπτει και έχει αποτυπωθεί στις καταθέσεις τόσο του αυτόπτη μάρτυρα όσο και των έτερων κυνηγών, οι οποίες ελήφθησαν ευθύς αμέσως μετά το συμβάν. Όποιοι ισχυρισμοί μακριά από την κατάθεση του αυτόπτη μάρτυρα όσο και των υπολοίπων κυνηγών απέχουν μακρά της αλήθειας και αποτελούν μεθοδεύσεις και προσπάθειες διαστρέβλωσης της πραγματικότητας» τονίζει σε δήλωση της η δικηγόρος της οικογένειας του θύματος.</p>
      <p>Υπενθυμίζεται ότι το πρωί της Παρασκευής βρέθηκε στο Πανεπιστημιακό Νοσοκομείο Ηρακλείου ο αρμόδιος ανακριτής <a href="https://www.news.gr/tag/rethymno"><b>Ρεθύμνου</b></a>, προκειμένου να απολογηθεί για την αιματοχυσία στο Μπαλί ο 45χρονος <a href="https://www.news.gr/tag/ktinotrofos"><b>κτηνοτρόφος</b></a>, ο οποίος <a href="https://www.news.gr/ellada/article/2048715/profilakisteos-o-ktinotrofos-gia-tin-dolofonia-kinigou-sto-rethimno.html"><b>κρίθηκε προφυλακιστέος</b></a>.</p>
      <p>Ο κατηγορούμενος, η κατάσταση της υγείας του οποίου σύμφωνα με τον δικηγόρο του Διονύση Βέρρα, εξακολουθεί να χαρακτηρίζεται σοβαρή, επέμεινε στα όσα υποστήριξε από την πρώτη στιγμή.</p>
      <p>Ότι δηλαδή το σκυλί του 49χρονου μπήκε στον χώρο του και επιτέθηκε σε δικό του ζώο και ότι ο ίδιος πυροβόλησε μια φορά στον αέρα για εκφοβισμό. Τότε - σύμφωνα πάντα με την γραμμή υπεράσπισης του κατηγορουμένου - εμφανίστηκε ο 49χρονος και φωνάζοντας «τους σκύλους θα σκοτώσεις;» πυροβόλησε τρεις φορές προς την πλευρά του κτηνοτρόφου. Ο 45χρονος αναφέρει ότι προσπάθησε να κρυφτεί και δέχτηκε τα πυρά του κυνηγού με αποτέλεσμα να πυροβολήσει μια φορά προς την πλευρά του, η οποία ήταν και η μοιραία.</p>
      <p>Πάντα κατά τον συνήγορο υπεράσπισης, ο κτηνοτρόφος επανέλαβε ότι δεν ήξερε καν ποιος ήταν απέναντί του και όλα έγιναν πολύ γρήγορα, χωρίς να προηγηθεί διαπληκτισμός.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2049341/sinelifthi-24chronos-me-ta-narkotika-stin-kavantza.html"/>
        <a href="https://www.news.gr/ellada/article/2048715/profilakisteos-o-ktinotrofos-gia-tin-dolofonia-kinigou-sto-rethimno.html"/>
        <a href="https://www.news.gr/ellada/article/2044220/rethimno-ta-ichni-ematos-odigisan-tis-arches-sto-drasti-tis-dolofonias-tou-kinigou.html"/>
      </related>
    </article>
  </body>
</html>