<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191122-orosz-atletikai-szovetseg-doppingbotrany-felfuggesztes-wada.html"/>
    <meta property="og:site_name" content="Origo"/>
    <meta property="article:published_time" content="2019-11-22T21:02:00+00:00"/>
    <meta property="og:title" content="Az IAAF felfüggesztette az orosz szövetség rehabilitációját"/>
    <meta property="og:description" content="Nem csitul a doppingbotrány az Orosz Atlétikai Szövetség körül."/>
  </head>
  <body>
    <article>
      <h1>Az IAAF felfüggesztette az orosz szövetség rehabilitációját</h1>
      <address><time datetime="2019-11-22T21:02:00+00:00">22 Nov 2019, 21:02</time> by <a rel="author">MTI</a></address>
      <p>
        <b>A Nemzetközi Atlétikai Szövetség (WA) pénteken azzal indokolta döntését, hogy csütörtökön a sportág tisztaságát felügyelő nemzetközi testület (AIU) a doppingszabályzat súlyos megsértéséért az Orosz Atlétikai Szövetség (RUSAF) elnökét és több tisztségviselőjét is felfüggesztette.</b>
      </p>
      <p>A döntés azzal összefüggésben született meg, hogy a magasugró Danyil Liszenko holléti nyilvántartásában szabálytalanságokra derült fény, és ezek hátterének felderítésére vizsgálat indult. Az AIU azért marasztalta el Dmitrij Sljahtyint, mert a gyanú szerint akadályozta a vizsgálatot. Ebben közreműködött öt további elöljáró, köztük Alekszandr Parkin, a szövetség ügyvezető igazgatója, illetve a sportolóval együtt annak edzője, Jevgenyij Zagorulko is. A feltételezés szerint kitalált történetekkel és hamis orvosi papírokkal próbálták meg igazolni, miért nem vezette megfelelően a holléti nyilvántartását a 2017-ben világbajnoki ezüstérmes, 2018-ban fedett pályán világbajnok Liszenko.</p>
      <p>Az orosz sportolók 2015 vége óta nem vehetnek részt országuk képviseletében nemzetközi versenyeken, mivel doppingbotrány miatt a nemzetközi szövetség (IAAF) felfüggesztette az orosz sportági szövetség tagságát. A versenyzőknek ugyanakkor az IAAF biztosította a lehetőséget, hogy semleges színekben ott lehessenek a nemzetközi viadalokon, amennyiben egy szakbizottság erre engedélyt ad. Liszenko is ezek közé tartozott, de miután egy éven belül három alkalommal nem adta meg tartózkodási helyét - ami doppingvétségnek minősül - tavaly felfüggesztették a versenyzési engedélyét. A RUSAF vezetősége mostanáig abban bízott, hogy hamarosan visszakapja tagságát a WA-tól. <br/><mark>A Nemzetközi Doppingellenes Ügynökség (WADA) december 9-én értékeli az Orosz Doppingellenes Ügynökséggel (RUSADA) kapcsolatos vizsgálatok eredményeit, és hoz majd azt követően döntéseket, amelyek kihatással lehetnek az orosz versenyzők részvételére a jövő évi, tokiói olimpián.</mark></p>
    </article>
  </body>
</html>