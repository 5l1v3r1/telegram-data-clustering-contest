<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184922/%E0%A6%AA%E0%A6%A6-%E0%A6%A6%E0%A6%B2-%E0%A6%A6%E0%A7%81%E0%A6%9F%E0%A7%8B%E0%A6%87-%E0%A6%B9%E0%A6%BE%E0%A6%B0%E0%A6%BE%E0%A6%B2%E0%A7%87%E0%A6%A8-%E0%A6%B8%E0%A7%87%E0%A6%87-%E0%A6%8F%E0%A6%AE%E0%A6%AA%E0%A6%BF-%E0%A6%AC%E0%A7%81%E0%A6%AC%E0%A6%B2%E0%A7%80"/>
    <meta property="og:site_name" content="somoynews.tv"/>
    <meta property="article:published_time" content="2019-11-22T21:24:00+00:00"/>
    <meta property="og:title" content="পদ-দল দুটোই হারালেন সেই এমপি বুবলী"/>
    <meta property="og:description" content="নরসিংদীর সংরক্ষিত নারী আসনের এমপি তামান্না নুসরাত বুবলীকে আওয়ামী লীগ থেকে ..."/>
  </head>
  <body>
    <article>
      <h1>পদ-দল দুটোই হারালেন সেই এমপি বুবলী</h1>
      <address><time datetime="2019-11-22T21:24:00+00:00">22 Nov 2019, 21:24</time> by <a rel="author">সময় সংবাদ</a></address>
      <p><b>নরসিংদীর সংরক্ষিত নারী আসনের এমপি তামান্না নুসরাত বুবলীকে আওয়ামী লীগ থেকে বহিষ্কার করা হয়েছে। বিএ পরীক্ষায় জাতিয়াতি করে এর আগে তিনি বাংলাদেশ উন্মুক্ত বিশ্ববিদ্যালয় (বাউবি) থেকে বহিষ্কার হন।</b><br/><br/>শুক্রবার (২২ নভেম্বর) জেলা আওয়ামী লীগের পক্ষ থেকে তাকে বহিষ্কারের সিদ্ধান্ত হয়। সন্ধ্যায় জেলার মনোহরদী উপজেলার গোতাশিয়ায় শিল্পমন্ত্রী অ্যাডভোকেট নুরুল মজিদ মাহমুদ হুমায়ূনের বাগানবাড়িতে অনুষ্ঠিত দলীয় বর্ধিত সভায় এ সিদ্ধান্ত নেয়া হয়।<br/><br/>দল থেকে বহিষ্কারের পাশাপাশি তাকে জেলা আওয়ামী লীগের মহিলা বিষয়ক সম্পাদক পদ থেকেও অপসারণ করা হয়েছে।<br/><br/>জেলা আওয়ামী লীগের সভাপতি মোহাম্মদ নজরুল ইসলাম হীরুর সভাপতিত্বে বর্ধিত সভায় প্রধান অতিথি হিসেবে উপস্থিত ছিলেন শিল্পমন্ত্রী অ্যাডভোকেট নুরুল মজিদ মাহমুদ হুমায়ূন।<br/><br/>মোহাম্মদ নজরুল ইসলাম হীরু (বীরপ্রতীক) সংবাদমাধ্যমকে বলেন, তামান্না নুসরাত বুবলী বিএ পরীক্ষায় জালিয়াতির আশ্রয় নিয়ে দেশ ও বিদেশে সংবাদের শিরোনাম হয়েছেন। এতে বাংলাদেশের ও আওয়ামী লীগের সুনাম চরমভাবে ক্ষুণ্ণ হয়েছে। সেজন্য তার বিষয়ে ব্যবস্থা নেয়ার জন্য কেন্দ্র থেকে আমাদেরকে জানানো হয়েছে। আর সংসদ সদস্যের বিষয়ে দলীয় সভানেত্রী ও প্রধানমন্ত্রী শেখ হাসিনা সিদ্ধান্ত নিবেন।</p>
    </article>
  </body>
</html>