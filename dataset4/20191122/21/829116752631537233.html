<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191122-kina-afrika-beruhazas-ghana-bauxit-banya-nyersanyag.html"/>
    <meta property="og:site_name" content="Origo"/>
    <meta property="article:published_time" content="2019-11-22T21:01:00+00:00"/>
    <meta property="og:title" content="Kína folytatja a terjeszkedését Afrikában"/>
    <meta property="og:description" content="Most Ghánával kötnek egy 2 milliárd dolláros üzletet."/>
  </head>
  <body>
    <article>
      <h1>Kína folytatja a terjeszkedését Afrikában</h1>
      <address><time datetime="2019-11-22T21:01:00+00:00">22 Nov 2019, 21:01</time> by <a rel="author">Origo</a></address>
      <p>
        <b>Kína összesen 2 milliárd dolláros infrastrukturális beruházást tervez Ghánában, melynek első fázisát a pekingi kormány most nyilvánosságra is hozta. Ezzel úgy tűnik, folytatódik az ázsiai óriás gazdasági terjeszkedése Afrikában.</b>
      </p>
      <p>Az első körben Kína útépítési projekteket hajtana végre Ghánában, ami viszont csak egy része volna az összesen 2 milliárd dollár értékű infrastrukturális beruházáscsomagnak az afrikai országban. <br/><mark>A megállapodás részeként Kína hozzáférést kapna Ghána bauxitkészleteihez <br/></mark>– a nyersanyag az alumíniumgyártás egyik központi összetevője.</p>
      <p>Az üzlet azonban komoly kritikákat kapott környezetvédelmi aktivistáktól, a politikai ellenzék felől, valamint a kormány nemzetközi beruházási partnereitől is. Az EXX Africa nevű kockázati tanácsadó cég például kiemelte, a megfelelő átláthatóság hiánya, illetve Ghána adósságállományának fenntarthatósága egyaránt kockázatot jelent a megállapodás kapcsán – írja a <a href="https://www.cnbc.com/2019/11/21/chinas-2-billion-ghana-deal-fears-over-debt-influence-environment.html">CNBC</a>.</p>
      <p>Mindazonáltal a kínai delegációt vezető miniszterelnök-helyettes a múlt héten elérte, hogy</p>
      <aside>elinduljon a beruházás első köre, amely egy 649 millió dollár értékű országos útfejlesztést jelent majd.</aside>
      <p>Ezzel együtt hat további projektet is fixáltak a felek az idei év végéig.</p>
      <h3>Tartós terjeszkedés</h3>
      <p>A tavaly aláírt memorandum alapján a 2 milliárd dolláros beruházás részeként Kína segíti Ghána vasút-, híd- és közúthálózatának fejlesztését, amiért cserébe az ázsiai óriás hozzáférhet Ghána bauxitkészletének 5 százalékához. Kiegészítésként Kína 100 jármű beszerzését támogatja a ghánai rendőrség számára, illetve rendelkezésre bocsát egy 300 millió jüanos (42,7 millió dollár) hitelkeretet.</p>
      <figure>
        <img src="https://cdn.nwmgroups.hu/s/img/i/1512/20151204made-in-china-kina1.jpg?w=644&amp;h=430"/>
        <figcaption>Kína folytatja a gazdasági terjeszkedését Afrikában<cite>Forrás: AFP/Liu Jin</cite></figcaption>
      </figure>
      <p>Kína egyébként egészen hasonló megállapodást kötött nemrég Guineával is. Annak keretében Peking 20 milliárd dollárnyi hitelt biztosít az országnak a következő 20 évben, cserébe szintén a bauxitkészletekhez való hozzáférésért. <br/><mark>Ez azonban csak egy kis szelete a teljes kínai gazdasági terjeszkedésnek Afrikában.<br/></mark>2000 és 2017 között ugyanis az ázsiai nagyhatalom összesen 143 milliárd dollárnyi infrastrukturális hitelről állapodott meg a térség államaival.</p>
      <h3>Költekezések és kockázatok</h3>
      <p>A ghánai helyzetet némileg bonyolítja, hogy az országban jövőre parlamenti és elnökválasztást is tartanak. Erre készülve, az ország pénzügyminisztere kijelentette,</p>
      <aside>a kormány 21 százalékkal megemeli a költségvetési kiadásokat, aminek részeként növelik a közszféra béreit, illetve további infrastrukturális beruházásokat hajtanak végre</aside>
      <p>– emellett 3 milliárd dollárnyi hitelt kívánnak fölvenni a nemzetközi piacról. Mindez viszont az EXX Africa számításai szerint megemelné a költségvetési hiányt.</p>
      <figure>
        <img src="https://cdn.nwmgroups.hu/s/img/i/1807/2018072310-varos--accra.jpg?w=644&amp;h=394"/>
        <figcaption>Accra, Ghána fővárosa<cite>Forrás: Shutterstock</cite></figcaption>
      </figure>
      <p>Ráadásul Ghána eddig is híres volt arról, hogy a választási ciklusokban a kormányok komoly költekezésbe fogtak. Most pedig ezt úgy hajtanák végre, hogy a Nemzetközi Valutaalap (IMF) számításai szerint Ghána GDP-növekedése folyamatosan lassulni fog a következő években. A<br/><mark>szervezet szerint idén 7,46 százalékos, jövőre 5,61 százalékos, míg 2022-ben már csak 4,22 százalékos lesz a gazdasági növekedés.</mark></p>
      <p>A legnagyobb problémát viszont az jelentheti, hogy eközben nem várható, hogy az ország GDP-arányos adósságállománya a jelenlegi 63 százalék alá csökken majd a következő években. Vagyis igen kockázatos Ghána adósságállományának fenntarthatósága, főleg hogy 2015-ben IMF-mentőcsomagra is szükség volt.</p>
      <p>A fentiek mellett azonban a környezetvédő szervezetek is aggodalmaikat fejezték ki a tervezett beruházásokkal kapcsolatban. A kínai-ghánai megállapodás kapcsán például többen jelezték, aggályos, milyen hatásokat fog ez gyakorolni például a Délkelet-Ghánában található Atewa erdőre, amely a felső-guineai esőerdő része. A bauxitbányák az Atewa erdőség hegyvidéki területein találhatóak, és</p>
      <aside>felmerül a kockázat, hogy megfertőzhetnek három kulcsfontosságú folyót, melyek Guinea három régióját látják el ivóvízzel.</aside>
      <p>Ráadásul a környezetvédők szerint az a legnagyobb probléma, hogy ezek a kockázatok nem is kapnak kellő nyilvánosságot, vagyis már a megvitatásukra is alig van lehetőség.</p>
      <related>
        <h4>KAPCSOLÓDÓ CIKKEK</h4>
        <a href="https://www.origo.hu/gazdasag/20170728-kina-afrika-beruhazas-technologia-vallalat.html"/>
        <a href="https://www.origo.hu/itthon/20171201-szijjarto-ghana-az-egyik-legdinamikusabban-novekedo-orszag-afrikaban.html"/>
      </related>
    </article>
  </body>
</html>