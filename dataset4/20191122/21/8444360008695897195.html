<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/athlitika/basket/panathinaikos-apokalypsi-apo-vovora-deiksame-video-me-pitino-stous-paiktes-prin-ton-agona/2921487/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T21:45:31+00:00"/>
    <meta property="og:title" content="Παναθηναϊκός – Αποκάλυψη από Βόβορα: “Δείξαμε video με Πιτίνο στους παίκτες πριν τον αγώνα!”"/>
    <meta property="og:description" content="Ο Παναθηναϊκός έκανε δεύτερη σερί νίκη με τον Γιώργο Βόβορα στον πάγκο του και ο Έλληνας τεχνικός αποκάλυψε στις δηλώσεις του, ότι υπήρξε και ομιλία του Ρικ Πιτίνο στους παίκτες, πριν τον αγώνα."/>
  </head>
  <body>
    <article>
      <h1>Παναθηναϊκός – Αποκάλυψη από Βόβορα: “Δείξαμε video με Πιτίνο στους παίκτες πριν τον αγώνα!”</h1>
      <h2>Ο Παναθηναϊκός έκανε δεύτερη σερί νίκη με τον Γιώργο Βόβορα στον πάγκο του και ο Έλληνας τεχνικός αποκάλυψε στις δηλώσεις του, ότι υπήρξε και ομιλία του Ρικ Πιτίνο στους παίκτες, πριν τον αγώνα.</h2>
      <address><time datetime="2019-11-22T21:45:31+00:00">22 Nov 2019, 21:45</time> by <a rel="author">Newsit Newsroom</a></address>
      <p>Ο Γιώργος Βόβορας πανηγύρισε το 2/2 στον πάγκο του Παναθηναϊκού ως υπηρεσιακός προπονητής, μετά τη νίκη επί της Μπάγερν Μονάχου, η οποία ήρθε και με μία πρώτη… γεύση από τον Ρικ Πιτίνο, αφού ο Αμερικανός μίλησε στους παίκτες μέσω video πριν το τζάμπολ της αναμέτρησης.</p>
      <p>Το γεγονός αποκάλυψε ο Έλληνας κόουτς, που θα παραμείνει κανονικά στον πάγκο του Τριφυλλιού, ως βοηθός προπονητή του Hall of Famer τεχνικού που επιστρέφει πλέον στο ΟΑΚΑ.</p>
      <h3>Οι δηλώσεις του Βόβορα και η αποκάλυψη για Πιτίνο</h3>
      <p>“Τη ζωή πιο εύκολη την κάνουν οι παίκτες που έρχονται από τον πάγκο, να ανεβάζουν την ενέργεια. Αυτό απεικονίζεται σε πολλούς παίκτες. Δείτε τον Μπεν Μπεντίλ, πόση δουλειά έκανε. Εν τη απουσία του Τζέντοβιτς ξέραμε ότι θα πάνε σε ψηλά σχήματα. Στο πρώτο δεκάλεπτο δεν μας βγήκε η άμυνα, από εκεί και πέρα όμως το πόσο σκληρά παίξαμε ήταν το κλειδί. Στο δεύτερο μέρος που πήγαμε κι εμείς σε ψηλές πεντάδες, πήραμε το μομέντουμ και φτάσαμε στη νίκη”.</p>
      <p><b>Για το δικό του άγχος στο ματς:</b> “Το άγχος υπάρχει, είναι ξεκάθαρο. Όταν αρχίζει το παιχνίδι, είτε είσαι συνεργάτης είτε πρώτος προπονητής, ξεχνάς τα πάντα. Είχαμε σχεδιάσει το παιχνίδι, θέλαμε να πάμε σε ψηλά σχήματα μετά το ημίχρονο. Μας βγήκαν κάποια πράγματα. Σημαντικό είναι πως όλοι όσοι έπαιξαν, βοήθησαν. Μόνο έτσι κερδίζεις εκτός έδρας, με άμυνα και έλεγχο της ρακέτας. Στην επίθεση έχουμε το ταλέντο για να κερδίσουμε, αυτό κάναμε απόψε”.</p>
      <p><b>Για την επιστροφή του Ρικ Πιτίνο στον πάγκο:</b> “Είναι πολύ σημαντικό ότι έρχεται και γνωρίζει το περιβάλλον. Όπως είπε κι ο ίδιος, είναι το πεπρωμένο του. Ξέρει ήδη τους επτά – οκτώ παίκτες. Πριν από το παιχνίδι, είχε ετοιμάσει ένα video με ομιλία, που δείξαμε στους παίκτες. Αυτή η ομάδα έχει δυνατότητες και ταλέντο. Ο κόουτς θα έρθει για να δώσει σκληράδα και τη δική του φιλοσοφία, για να κάνουμε το βήμα παραπάνω. Στα προηγούμενα παιχνίδια, μας έλειπαν κάποιες λεπτομέρειες”.</p>
    </article>
  </body>
</html>