<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/corbyn-by-pry-pri-novem-referendu-o-brexitu-zustal-neutralni/1824248?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T21:10:00+00:00"/>
    <meta property="og:title" content="Corbyn by prý při novém referendu o brexitu zůstal neutrální"/>
    <meta property="og:description" content="Londýn - V případě referenda o brexitové dohodě vyjednané vládou Labouristické strany by její lídr Jeremy Corbyn zaujal neutrální stanovisko a neprosazoval žádnou ze dvou možností. Britský opoziční předák v pátek tento svůj záměr potvrdil v debatě s občany, kterou vysílala BBC. Před asi 150 diváků postupně předstoupili lídři čtyř nejsilnějších politických stran a museli se vypořádat s těžkými otázkami i bezprostředními reakcemi publika. Předseda britské vlády Boris Johnson řekl, že bez dokončení brexitu nelze skutečně oživit ekonomiku Británie."/>
  </head>
  <body>
    <article>
      <h1>Corbyn by prý při novém referendu o brexitu zůstal neutrální</h1>
      <address><time datetime="2019-11-22T21:10:00+00:00">22 Nov 2019, 21:10</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - V případě referenda o brexitové dohodě vyjednané vládou Labouristické strany by její lídr Jeremy Corbyn zaujal neutrální stanovisko a neprosazoval žádnou ze dvou možností. Britský opoziční předák v pátek tento svůj záměr potvrdil v debatě s občany, kterou vysílala BBC. Před asi 150 diváků postupně předstoupili lídři čtyř nejsilnějších politických stran a museli se vypořádat s těžkými otázkami i bezprostředními reakcemi publika. Předseda britské vlády Boris Johnson řekl, že bez dokončení brexitu nelze skutečně oživit ekonomiku Británie.</p>
      <slideshow>
        <figure>
          <img src="https://i3.cn.cz/6/1574457272_P201911221082701.jpg"/>
        </figure>
        <figure>
          <img src="https://i3.cn.cz/6/1574456388_P201911221066701.jpg"/>
        </figure>
        <figure>
          <img src="https://i3.cn.cz/6/1574455552_P201911221058301.jpg"/>
        </figure>
        <figure>
          <img src="https://i3.cn.cz/6/1574352416_P201911210858101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3373">Fotogalerie: Předvolební kampaň v Británii</a>
        </figcaption>
      </slideshow>
      <p>Labourista Corbyn čelí dotazům ohledně svého názoru na vystoupení z Evropské unie dlouhodobě a kvůli nejasným vyjádřením je terčem kritiky a posměchu ze strany vládních konzervativců. Ačkoli dnes neřekl, zda odchod své země z EU v principu podporuje, či nikoli, podle britských médií poprvé jasně řekl, jak by se zachoval v případě referenda o svém brexitovém plánu.</p>
      <p>"Jakožto předseda vlády, pokud jím v té době budu, zaujmu neutrální postoj, abych mohl věrohodně uskutečnit jeho výsledek (referenda)," uvedl labouristický lídr před televizními kamerami.</p>
      <p>Labouristé slibují, že pokud se po prosincových volbách dostanou k moci, dosáhnou za tři měsíce úpravy brexitové dohody tak, aby nasměrovala Británii k co nejtěsnějšímu budoucímu partnerství s EU. Půl roku po volbách by pak labouristická vláda uspořádala referendum, v němž by voliči vybírali mezi novou podobou brexitu a setrváním v unii.</p>
      <p>Dříve Corbyn uváděl, že o postoji jeho strany v kampani před případným novým referendem by rozhodl mimořádný sjezd na toto téma. Řada jeho stranických kolegů nicméně dává jasně najevo, že by za uvedeného scénáře prosazovali zrušení brexitu.</p>
      <p>Premiér Johnson v reakci na výrok svého hlavního vyzyvatele uvedl, že si nedovede představit, jak by mohl Corbyn vyjednat se zbytkem EU dohodu, když by k ní následně měl být "lhostejný". Opakoval, že jeho vláda v říjnu dojednala vynikající podmínky brexitu a že Británie nepotřebuje další "dišputace" na toto téma.</p>
      <p>Johnson ale nedostal příliš mnoho prostoru na vyjádření týkající se brexitu, neboť diváci i moderátorka Fiona Bruceová trvali na jiných otázkách. Pokaždé, když premiér použil hlavní předvolební slogan Konzervativní strany o dokončení brexitu, ozývalo se z publika otrávené sténání. Johnson se nicméně k oblíbenému heslu vrátil i na konci svého půlhodinového vystoupení a řekl, že "tuhle ekonomiku nedostaneme skutečně do pohybu... dokud nedokončíme brexit".</p>
      <p>Předseda vlády dnes stejně jako v úterý při duelu s Corbynem na stanici ITV vyvolal smích přítomných, když hovořil o významu pravdy v předvolebním boji. Pod tlakem se ocitl i v souvislosti s politikou úsporných opatření z posledních let, kvůli necitlivým výrokům z minulosti či v souvislosti s pozdrženým zveřejněním zprávy o možném ruském vlivu na britskou demokracii.</p>
      <p>I Corbyn zažil během svých 30 minut řadu těžkých okamžiků, dočkal se ale i podpory, například když jeden člen publika řekl, že labouristé jsou jedinou stranou se soudným přístupem k brexitu. "Corbyn a Johnson přežili, oba byli pod palbou... ale dokázali to ustát," shrnul diskusní pořad zpravodaj televize Sky News Rob Powell.</p>
      <p>Volby čekají Británii 12. prosince a k vítězství zatím směřují Johnsonovi konzervativci, jejichž podpora se aktuálně pohybuje těsně nad 40 procenty. Labouristé v průzkumech preferencí zaostávají o deset až 15 procentních bodů. Zásadní je ale pro konzervativce to, zda se jim podaří získat většinu křesel v dolní komoře parlamentu, což by mohlo vést k hladkému prosazení stávající brexitové dohody a odchodu Británie z EU na konci ledna.</p>
    </article>
  </body>
</html>