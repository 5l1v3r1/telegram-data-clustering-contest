<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/kim-bunlar-53996yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T21:00:00+00:00"/>
    <meta property="og:title" content="Kim bunlar?"/>
    <meta property="og:description" content="Hemen her gece evlerimize misafir olan bazı isimlere sinirlenmemek mümkün değil. Sayıları da bir hayli fazla. Bunların ayküleri konusunda endişelerim..."/>
  </head>
  <body>
    <article>
      <h1>Kim bunlar?</h1>
      <address><time datetime="2019-11-22T21:00:00+00:00">22 Nov 2019, 21:00</time> by <a rel="author">Burhan AYERİ</a></address>
      <p>Hemen her gece evlerimize misafir olan bazı isimlere sinirlenmemek mümkün değil. Sayıları da bir hayli fazla. Bunların ayküleri konusunda endişelerim var. Örneğin <b>Kemal Kılıçdaroğlu</b>'na Çubuk'ta yapılan saldırıyı hiçbir şey olmamış gibi nitelendirenleri görüyoruz.</p>
      <p>Ali Haydar Fırat'ın<b> "Bu olay öldürmeye tam teşebbüstür" </b>demesine şiddetle karşı çıkıyorlar. <b>"Oysa Kabataş'ta mütedeyyin bayanların üstünde ihtiyaç molası verildi"</b> gibi büyük yalanları rahatlıkla söyleyebiliyorlar.</p>
      <p>Kimden söz ettiğimi anlamışsınızdır; <b>Halime Kökçe</b>. Hani şu köşe yazarı. Tüm yandaş medyanın yıldızı.</p>
      <p>Bazen kendi kendime soruyorum;<b> "Hanımefendi görme engelli mi?"</b></p>
      <p>Konuşması sırasında bir yakıştırması dikkatimden kaçmadı <b>"Altlık"</b>. Bu kelime akşamcılara özeldir. Kökçe anlaşılan bu konuda da yeterli donanıma sahip!</p>
      <p>Çubuk'taki şehit cenazesinde CHP Genel Başkanı'na yapılan <b>sevgi gösterisi </b>mi, yoksa <b>linç</b> <b>girişimi </b>miydi?</p>
      <p>
        <b>
          <u>Torba Yasa'da</u>
        </b>
      </p>
      <p>Yeni aldığım bilgiye göre Ak Parti'nin ateşin savunucusu ve <b>Atatürk</b> karşıtlığıyla ün kazanan! bu zatı muhterem cukkası güzel bir kuruluşa atandı. Torba Yasa'yla bu iş tamamlandı.</p>
      <p>***</p>
      <p>
        <b>Kim, kim</b>
      </p>
      <p>Cumhurbaşkanlığı Medya Başkanı<b> Fahrettin Altun</b>'un tekzibine rağmen hâlâ <b>"Beştepe'deki Hayalet"</b>i arama çalışmaları devam ediyor. Korkarım bu konu <b>"Dipsiz Göl"</b>e dönüşecek. Siyasal menfaat çıkaracağız derken, bir çuval incir berbat edilecek.</p>
      <p>Bu polemiğin gırgır yanları da var.<b> Gece Görüşü</b>'nde en önemli işletici <b>Hande Fırat</b>'tı. <b>Metin Özkan</b>, <b>"Seyrantepe'deki görüşme Erdoğan ile Metin Feyzioğlu arasındaydı"</b> der demez Hande üstüne atladı. Özkan daha sonra bombayı patlattı; <b>"dalga geçiyorum"</b> dedi.</p>
      <p>
        <b>
          <u>Seriye bağlandı</u>
        </b>
      </p>
      <p><b>Muharrem İnce</b>'nin tutumu başlı başına bir konu. Hemen her gün Kılıçdaroğlu'nu arıyor. Amacı belli.<b> "Unutma Beni Çiçeği" </b>alabilmek.</p>
      <p>İnce korkarım bu kafayla Yalova milletvekili adayı dahi yapılmayacak.</p>
      <p>
        <b>
          <u>Kolayını bulanlar</u>
        </b>
      </p>
      <p>Bir tarafta <b>"labirent bulmaca"</b> çözenler. Öbür yanda, daha rahat konuları işleyenler... NTV'deki <b>"Günlerin Getirdiği" </b>tam tersi kurguda.</p>
      <p><b>Simge Fıstıkoğlu</b>, <b>Deniz Bayramoğlu</b>'nun başlattığı yolda yürüyor. Mesela <b>"sosyal medyada kendini beğendirme çılgınlığı"</b> gibi temaları ilk kez televizyona taşıyan Deniz'in programlarından esinlendiği bal gibi ortada!</p>
      <p>***</p>
      <p>
        <b>Sir unvanlı albay</b>
      </p>
      <p>Bir zamanlar <b>"Atatürk'ün Süvarileri"</b> diye anılan binicilerimiz vardı. <b>Jesse Owens</b>'ın Hitler'e yaşattığı sıkıntıyı bizimkiler Mussolini'ye uyguladılar. Roma'daki yarışmada Mussolini Kupası'nı kazandılar. Bu müthiş ekolün son mensubu <b>Ramiz Egeli</b>'yi  2011 yılında kaybettik. TRT Spor-2'de yayınlanan <b>Orhan Ayhan'la Belgeseli</b>'nde Egeli'nin şahsı öne çıkarıldı. Hayatı işlendi.</p>
      <p>Günümüze taşınan fotoğraf ve filmlere bayıldım. Hele Ayhan'ın Egeli ile yaptığı röportajdan alınan cümlelerle duygulandığımı söyleyebilirim.</p>
      <p>
        <b>
          <u>Nereden nereye</u>
        </b>
      </p>
      <p>Ramiz, Kasımpaşa doğumlu ve bu bölgede yetişmiş bir genç. Askerliği seçmesindeki amaç Süvari Okulu'na komutan olabilmekti. Amacına da ulaştı.</p>
      <p>İngiltere Kraliçesi II. Elizabeth'in binicimize layık gördüğü <b>"Victorya Nişanı"</b> ile <b>"Sir"</b> unvanı verişi unutulmazlarındandır.</p>
      <p>Kadere bakın ki, Yunan komutan <b>Trikopis'in kılıcı</b> Egeli'ye verildi. O da sonunda bunu Harbiye'deki Askerî Müze'ye teslim etti.</p>
      <p>
        <b>
          <u>Diğer efsaneler</u>
        </b>
      </p>
      <p>TRT Spor-2'de yayımlanan programda diğer binicilerimiz de unutulmadı;<b> "Nail Gönenli, Eyüp Öncü, Salih Koç, Muhittin Üründül, Kemal Özçelik vb."</b> Sir Albay Ramiz Egeli'nin hayatında pek çok dram da yaşandı. Orgeneral <b>Cemal Tural</b>, sırf konkurhipiklerde kepini eğip, büküyor diye Egeli'yi hapse attı. Daha sonra da askerlik şubesine gönderdi.</p>
      <p>En büyük dramı ise Türk Hava Yolları'nın Paris yakınlarında DC10 tipi uçağı ile yaşadı. Kızlarından biri olan hostes <b>Gönül Egeli</b>'yi bu kazada kaybetti.</p>
      <p>
        <b>
          <u>Ergin Konuksever</u>
        </b>
      </p>
      <p>Türkiye'de binicilik denince akla gelen tek uzman <b>Ergin Konuksever</b>'dir. Bu alandaki dev arşiv onundur. Ergin'e uzun ve sağlıklı ömür diliyorum.</p>
      <p>
        <b>
          <u>Bir teşekkür</u>
        </b>
      </p>
      <p>Türkiye Binicilik Federasyonu acaba <b>Ergin Konuksever</b> ve <b>Orhan Ayhan</b>'a bir teşekkür plaketi vermeyi düşünmüyor mu?</p>
      <p>GÜNÜN SÖZÜ</p>
      <p>Kendini rahatsız etme. Kendini basitleştir. <b>Marcus Aurelius</b></p>
      <figure>
        <iframe src="https://www.youtube.com/embed/S0xMBA59tgQ" width="560" height="315" data-service="Youtube" scrolling="no"/>
      </figure>
    </article>
  </body>
</html>