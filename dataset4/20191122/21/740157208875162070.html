<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/kujawsko-pomorskie-droga-nr-558-gotowa-po-remoncie,135460.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T21:25:00+00:00"/>
    <meta property="og:title" content="Kujawsko-Pomorskie: droga nr 558 gotowa po remoncie"/>
    <meta property="og:description" content="Zakończono przebudowę drogi wojewódzkiej nr 558 łączącej między innymi Lipno z Dobrzyniem nad Wisłą. Gruntowna modernizacja 7-kilometrowego odcinka pochłonęła ponad 12 mln zł. Długość zmodernizowanego odcinka to blisko 8 tys. metrów&lt;br /&gt;&lt;br /&gt;&lt;br /&gt;"/>
  </head>
  <body>
    <article>
      <h1>Kujawsko-Pomorskie: droga nr 558 gotowa po remoncie</h1>
      <address><time datetime="2019-11-22T21:25:00+00:00">22 Nov 2019, 21:25</time> by <a rel="author">Tomasz Jakubowski  </a></address>
      <h4>Zakończono przebudowę drogi wojewódzkiej nr 558 łączącej między innymi Lipno z Dobrzyniem nad Wisłą. Gruntowna modernizacja 7-kilometrowego odcinka pochłonęła ponad 12 mln zł. Długość zmodernizowanego odcinka to blisko 8 tys. metrów</h4>
      <hr/>
      <p>- To kolejna ważna inwestycja zrealizowana na terenie powiatu lipnowskiego. Wcześniej zmodernizowaliśmy tę trasę w miejscowości Wielgie. Rozpoczęliśmy też przebudowę trasy z Lipna do granicy województwa. W tej części regionu chcemy wyremontować również następne drogi - mówi marszałek Piotr Całbecki</p>
      <p>Droga wojewódzka nr 558 zapewnia komunikację pomiędzy Lipnem i południowo-wschodnia częścią  powiatu lipnowskiego, w której znajduje się m.in. Dobrzyń nad Wisłą. W 2014 roku przebudowany został odcinek tej trasy przebiegający przez miejscowość Wielgie.</p>
      <p>W ciągu ostatniego roku przebudowano trasę na odcinku liczącym 7,7 kilometra od Wielgiego do Kłokocka. Jezdnię poszerzono do 6-6,5 metrów. Bez problemu mogą mijać się na niej wszystkie pojazdy. Wzmocniono nośność trasy, dzięki czemu droga jest  lepiej dostosowana do przejazdu ciężarówek i bardziej odporna na powstawanie kolein. Dodatkowo z myślą o pieszych zbudowano utwardzone pobocze.</p>
      <p>Na fragmencie pomiędzy miejscowością Wielgie i Domem Pomocy Społecznej w Nowej Wsi dobudowano chodnik. Przejście dla pieszych przy tej placówce oświetlono ledowymi lampami hybrydowymi zasilanymi energią słoneczną lub wiatrową. Chodniki przy przystankach i przejścia dla pieszych wyposażono w elementy ryflowane, czyli ze specjalnymi żłobieniami i wypustkami ułatwiającymi orientację osobom niewidomym. W ramach zadania przebudowano też 8 zatok autobusowych oraz zjazdy na posesje. Na trasie zamontowano także bramownicę, na której zainstalowano kamery. Ponadto zamontowano stację meteo wraz z tablicą zmiennej treści informująca o aktualnych warunkach pogodowych. Te urządzenia znacząco ułatwiają  koordynowanie prac utrzymaniowych szczególnie w okresie zimowym. Most w miejscowości Szczepanki przebudowano na łatwiejszy do utrzymania przepust. Trasa zyskała też nowe oznakowanie poziome i pionowe.</p>
      <p>Prace realizowało Przedsiębiorstwo Robót Drogowych z Lipna. Inwestycja pochłonęła ponad 12 mln zł i jest objęta 7-letnią gwarancją.</p>
      <p> </p>
    </article>
  </body>
</html>