<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/ankipans-man-patik-jauno-krievijas-hokejistu-attieksme/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-22T21:45:24+00:00"/>
    <meta property="og:title" content="Ankipāns: Man patīk jauno Krievijas hokejistu attieksme"/>
    <meta property="og:description" content="Pretinieku ātri gūtie vārti piektdien salauza Latvijas komandu Rīgas &quot;Dinamo&quot;, pēc zaudējuma secina rīdzinieku galvenais treneris Ģirts Ankipāns. Jau ziņots, ka"/>
  </head>
  <body>
    <article>
      <h1>Ankipāns: Man patīk jauno Krievijas hokejistu attieksme</h1>
      <address><time datetime="2019-11-22T21:45:24+00:00">22 Nov 2019, 21:45</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Pretinieku ātri gūtie vārti piektdien salauza Latvijas komandu Rīgas “Dinamo”, pēc zaudējuma secina rīdzinieku galvenais treneris Ģirts Ankipāns.</p>
      <p>Jau ziņots, ka “Dinamo” piektdien Kontinentālās hokeja līgas (KHL) regulārā čempionāta mačā viesos ar rezultātu 1:4 (0:2, 1:1, 0:1) piekāpās Maskavas apgabala “Vityaz” vienībai.</p>
      <p>“Dinamo” hokejisti zaudējuši trīs spēlēs pēc kārtas, turpretī “Vitjaz” pārtrauca piecu zaudējumu sēriju.</p>
      <p>“Nogulējām spēles sākumu un ātri ielaidām divus vārtus. Bija laba mājas spēļu sērija, bet tagad mača sākumā neizdevās demonstrēt tādu hokeju, kādu gribējām. Ātrie vārti mūs salauza un nespējām atgūties,” pēcspēles preses konferencē stāstīja Ankipāns.</p>
      <p>“Dinamo” nesen papildināja sastāvu ar trim jauniem krievu hokejistiem – šodienas vārtu guvēju Kirilu Sļepecu, Aleksandru Protapoviču un Ņikitu Setdikovu.</p>
      <p>“Mums bija problēmas ar sastāvu, nebija iespējams dot hokejistiem atpūtu. Man patīk viņu attieksme. Viņi stiprinājuši komandas meistarību un nedaudz pamainījuši mūsu stilu,” pauda Ankipāns:</p>
      <p>Tikmēr pretinieku galvenais treneris Mihails Kravevs pauda gandarījumu, ka komanda izcīnījusi svarīgu uzvaru.</p>
      <p>“Paldies visiem, kuri šajā grūtajā laikā pārdzīvoja par mums. Komanda bija noskaņojusies jau no pirmajām minūtēm un cīnījās līdz pat mača beigām. Visi hokejisti ir malači,” uzsvēra Kravecs.</p>
      <p>Svētdien “Dinamo” viesos tiksies ar “Sochi” komandu, bet otrdien – ar Čerepovecas “Severstal”.</p>
      <p>Pirms tam “Dinamo” komandai bija piecu mājas spēļu sērija, kurā tā izcīnīja divas uzvaras un tika pie sešiem no desmit iespējamajiem punktiem. Savukārt “Vityaz” zaudējusi desmit no pēdējām 12 spēlēm.</p>
      <p>Rīdzinieki ir četru atpalicēju komandu grupā Rietumu konferencē, kurā bez pašiem ietilpst arī Minskas “Dinamo”, Čerepovecas “Severstal” un “Sochi”, šobrīd ar 23 punktiem 31 spēlē ieņemot pirmspēdējo vietu visā līgā. Savukārt “Vityaz” ar 38 punktiem 31 cīņā ir piektajā pozīcijā Rietumu konferencē.</p>
    </article>
  </body>
</html>