<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/ptolemada-sillalitirio-enantia-sto-klisimo-ton-lignitikon-monadon"/>
    <meta property="og:site_name" content="Voria.gr"/>
    <meta property="article:published_time" content="2019-11-22T21:14:00+00:00"/>
    <meta property="og:title" content="ΠΤΟΛΕΜΑΐΔΑ: ΣΥΛΛΑΛΗΤΗΡΙΟ ΕΝΑΝΤΙΑ ΣΤΟ ΚΛΕΙΣΙΜΟ ΤΩΝ ΛΙΓΝΙΤΙΚΩΝ ΜΟΝΑΔΩΝ"/>
    <meta property="og:description" content="Για ξαφνικό θάνατο της περιοχής κάνουν λόγο φορείς της Δυτικής Μακεδονίας με την παύση των λιγνιτικών εργοστασίων ως το 2028"/>
  </head>
  <body>
    <article>
      <h1>ΠΤΟΛΕΜΑΐΔΑ: ΣΥΛΛΑΛΗΤΗΡΙΟ ΕΝΑΝΤΙΑ ΣΤΟ ΚΛΕΙΣΙΜΟ ΤΩΝ ΛΙΓΝΙΤΙΚΩΝ ΜΟΝΑΔΩΝ</h1>
      <h2>Για ξαφνικό θάνατο της περιοχής κάνουν λόγο φορείς της Δυτικής Μακεδονίας με την παύση των λιγνιτικών εργοστασίων ως το 2028</h2>
      <address><time datetime="2019-11-22T21:14:00+00:00">22 Nov 2019, 21:14</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Πυρετώδεις είναι οι προετοιμασίες των Ενεργειακών δήμων και φορέων της <b>Δυτικής Μακεδονίας</b> ενόψει του <b>συλλαλητηρίου</b> που διοργανώνουν την Δευτέρα 25 Νοεμβρίου, στις 5 μμ, στην κεντρική πλατεία Πτολεμαΐδας, προκειμένου να διαμαρτυρηθούν για τα σχέδια της κυβέρνησης που προβλέπουν την απολιγνιτοποίηση της περιοχής και την παύση όλων των<b> λιγνιτικών εργοστασίων έως το 2028.</b></p>
      <p>Κατά τη διάρκεια συνέντευξης τύπου, στην οποία παραβρέθηκαν και μίλησαν οι διοργανωτές του συλλαλητηρίου, ο δήμαρχος Εορδαίας <b>Παναγιώτης Πλακεντάς</b> κάλεσε, όπως μεταδίδει το ΑΠΕ-ΜΠΕ, τους φορείς και τους πολίτες της Εορδαίας «να δώσουν μαζικό παρών στο συλλαλητήριο» γιατί όπως τόνισε «εάν δεν ακουστεί τώρα η φωνή μας σε όσους στην κυβέρνηση σχεδιάζουν την βίαιη μετάβαση της περιοχής, δεν θα ακουστεί ποτέ». Ο δήμαρχος Εορδαίας επισήμανε ότι «μετά από 70 χρόνια προσφοράς στην εθνική ανάπτυξη της χώρας, η περιοχή μας με την ξαφνική απόφαση του πρωθυπουργού, αντιμετωπίζει έναν "Αρμαγεδώνα" που θα την κάνει να μοιάζει σε κρανίου τόπο».</p>
      <p>Ο Δήμαρχος Φλώρινας και πρόεδρος του Δικτύου των Ενεργειακών δήμων της χώρας,<b> Βασίλης Γιαννάκης</b> ανέφερε ότι «οι αποφάσεις της πολιτείας, μας αναγκάζουν να βρισκόμαστε σε άμυνα" και σημείωσε ότι "οι ανακοινώσεις του πρωθυπουργού στον ΟΗΕ για το κλείσιμο όλων των μονάδων μας δημιούργησαν πρόβλημα και ταυτόχρονα μεγάλη ανησυχία για το μέλλον» και τόνισε πως «οι σχετικά νέες μονάδες δεν πρέπει να κλείσουν το 2028 ενώ θα πρέπει να συνεχίσουν να λειτουργούν οι τηλεθερμάνσεις των πόλεων μας». Ο κ. Γιαννάκης ανακοίνωσε ότι την ίδια ημέρα και ώρα διοργανώνεται ανάλογο συλλαλητήριο και στην κεντρική πλατεία της Μεγαλόπολης και υπογράμμισε ότι το δίκτυο των ενεργειακών δήμων «ενώνει την φωνή του με τους υπόλοιπους φορείς και τους πολίτες, ώστε οι τελικές αποφάσεις να μην είναι για εμάς, χωρίς εμάς».</p>
      <p>Ο δήμαρχος Κοζάνης, <b>Λάζαρος Μαλούτας</b>, έκανε λόγο για «συνθήκες βίαιης μετάβασης» και για «ένα τσουνάμι που θα πλήξει την περιοχή μετά την πρόσφατη απόφαση της κυβέρνησης». Τόνισε την ανάγκη στην ενεργειακή λεκάνη της Δυτικής Μακεδονίας να συνεχίσει να υπάρχει ισχυρή ΔΕΗ προκειμένου να κλείσουν μια σειρά μεγάλες εκκρεμότητες που έχει η περιοχή .Ο κ Μαλούτας αναφέρθηκε συγκεκριμένα στο θέμα των τηλεθερμάνσεων που τροφοδοτούνται από τις μονάδες που θα κλείσουν, την συνεχή και απρόσκοπτη αποκατάσταση των εδαφών από τα εξαντλημένα ορυχεία, ζητήματα που σχετίζονται με μετεγκαταστάσεις οικισμών και γενικότερα θέματα περιβάλλοντος. Τέλος απευθυνόμενος στους πολίτες που ήταν συγκεντρωμένοι στην αίθουσα, διευκρίνισε ότι «το σχέδιο ΕΣΕΚ της προηγούμενης κυβέρνησης, προσδιόριζε ότι έως το 2030 ο λιγνίτης θα συμμετείχε με 16% στο μίγμα της ηλεκτρικής ενέργειας της χώρας, δηλαδή, θα λειτουργούσαν περίπου 4 λιγνιτικές μονάδες, τρεις στην Δυτική Μακεδονία και μία στην Μεγαλόπολη ενώ σήμερα με το υπό διαμόρφωση ΕΣΕΚ έως το 2028, δεν θα λειτουργεί καμία από τις παραπάνω μονάδες».</p>
      <p>Ο γενικός γραμματέας της ΓΕΝΟΠ-ΔΕΗ <b>Λευτέρης Αδάμ</b> ανέφερε ότι «όλα τα πολιτικά κόμματα της Βουλής πλην του ΚΚΕ, έχουν σχεδόν πανομοιότυπες απόψεις στο θέμα της απολιγνιτοποίησης» και πρόσθεσε πως «είμαστε μόνοι μας σε αυτόν τον αγώνα, είμαστε μόνοι μας απέναντι σε αυτήν την καταιγίδα». Παράλληλα εξέφρασε την αισιοδοξία ότι «όπως αντιπαλέψαμε την μικρή ΔΕΗ το ίδιο θα κάνουμε και σήμερα με το κλείσιμο όλων των μονάδων. Δεν θα γίνουμε Μαντούδι» ανέφερε ο κ. Αδάμ. Τέλος τόνισε ότι το άμεσο αίτημα όλων των φορέων είναι «η συνέχιση της λειτουργίας και μετά το 2028 των τριών μονάδων Αγ. Δημήτριος 5, Mελίτη I, η νέα μονάδα που κατασκευάζεται στην Πτολεμαΐδα καθώς και μια μονάδα στην Μεγαλόπολη Αρκαδίας».</p>
      <p>Ο πρόεδρος του ΕΒΕ Κοζάνης <b>Νίκος Σαρρής</b> μίλησε για «ξαφνικό θάνατο της περιοχής, με τις συνέπειες να τις πληρώνουν οι εργαζόμενοι οι επαγγελματίες και οι μικρές επιχειρήσεις». Από έρευνα που έκανε το Επιμελητήριο το 2015 όπως ανέφερε, «το 45% του ΑΕΠ της περιοχής προέρχεται από τις δραστηριότητες της ΔΕΗ και τις συναφείς με αυτήν δορυφορικές επιχειρήσεις».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/choris-revma-mechri-to-mesimeri-perioches-se-evosmo-ke-triandria"/>
        <a href="https://www.voria.gr/article/anastellete-ke-i-defteri-48ori-apergia-tis-genop"/>
        <a href="https://www.voria.gr/article/diefkrinisis-chatzidaki-gia-miosi-ton-iko-sto-nichterino-revma"/>
        <a href="https://www.voria.gr/article/chatzidakis-miosis-eos-65-stin-poli-ipsili-katanalosi-revmatos"/>
        <a href="https://www.voria.gr/article/sti-vouli-to-nomoschedio-gia-ti-dei--ti-provlepi-gia-ta-timologia"/>
        <a href="https://www.voria.gr/article/antitheti-i-gennimata-sto-schedio-tis-kivernisis-gia-ti-dei"/>
      </related>
    </article>
  </body>
</html>