<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220813/slovan-mal-nasliapnute-na-otocku-potom-prisiel-totalny-skrat-tretia-tretina-hotovou-pohromou"/>
    <meta property="og:site_name" content="Športky.sk"/>
    <meta property="article:published_time" content="2019-11-22T21:00:00+00:00"/>
    <meta property="og:title" content="Slovan mal našliapnuté na otočku, potom prišiel totálny skrat: Tretia tretina hotovou pohromou!"/>
    <meta property="og:description" content="MIŠKOVEC - Hokejisti Slovana Bratislava prehrali v piatkovom zápase 23. kola Tipsport Ligy na ľade Miškovca 3:6 a ukončili sériu deviatich víťazstiev. Náskok"/>
  </head>
  <body>
    <article>
      <h1>Slovan mal našliapnuté na otočku, potom prišiel totálny skrat: Tretia tretina hotovou pohromou!</h1>
      <address>
        <time datetime="2019-11-22T21:00:00+00:00">22 Nov 2019, 21:00</time>
      </address>
      <p>MIŠKOVEC - Hokejisti Slovana Bratislava prehrali v piatkovom zápase 23. kola Tipsport Ligy na ľade Miškovca 3:6 a ukončili sériu deviatich víťazstiev. Náskok "belasých" na čele tabuľky sa znížil pred druhými Košicami na rozdiel siedmich bodov.</p>
      <p>Od úvodu sa hral ofenzívny hokej, útočné akcie sa striedali na oboch stranách klziska. Skóre otvoril v 4. minúte domáci Beach, ktorý prudkou strelou prekonal Habala. Slovan vyrovnal o päť minút neskôr, keď Puliš našiel Ziga a ten si blafákom vychutnal Rajnu. Domáci išli opäť do vedenia v 17. minúte, keď Dudás v závere presilovej hry vystrelil na bránku a Beach jemným tečom poslal puk do siete. Miškovec si napokon udržal tesný náskok pred druhou tretinou, pretože Kukumberg svoju šancu nepremenil.</p>
      <p>Presnejšie mieril jeho spoluhráč Puliš, ktorý krátko po prestávke dorazil puk do siete a bolo vyrovnané. Diváci potom opäť sledovali akcie na oboch stranách, gól padol v 28. minúte a opäť do siete Miškovca. Slovan poslal do vedenia Marek Viedenský, keď Rajnu prekvapil strelou z uhla. Do dvojgólového vedenia mohol "belasých" poslať Žitný, ale neuspel. To sa hosťom vypomstilo, pretože Harrison vzápätí uzavrel skóre druhej tretiny.</p>
      <p>V tretej tretine sa najskôr dostali do šance hráči Slovana, konkrétne Puliš, ale stroskotal na brankárovi. Na druhej strane so svojou šancou oveľa lepšie naložil Szirányi a poslal Miškovec do vedenia. O tri minúty neskôr využil presilovú hru Vandane a definitívne rozhodol o piatej prehre lídra v sezóne. Skóre napokon uzavrel do prázdnej bránky Ross.</p>
      <p><b>DVTK Jegesmedvék Miškovec - Slovan Bratislava 6:3 (2:1, 1:2, 3:0)</b><br/>Góly: 4. Beach (Rodman), 17. Beach (Dudás, Vandane), 36. Harrison (Miskolczi, Vojtkó), 50. Szirányi (Beauvillier), 53. Vandane (Beauvillier, Vas), 58. Ross – 9. Zigo (Puliš), 22. Puliš (Abdul, Zigo), 29. Viedenský (Štajnoch, Žitný). Rozhodovali: Kalina, Adamec – Jobbágy, Kacej, vylúčení: 2:4 na 2 min, navyše: St. Pierre 10 min za vrazenie na mantinel, presilovky: 2:0, oslabenia: 0:0, 1405 divákov.</p>
      <p><b>Miškovec:</b> Rajna – Láda, Vandane, Ross, Dudás, Szirányi, D. Kiss, Vojtkó – Beauvillier, Vas, Reszegh – Beach, St. Pierre, Rodman – Harrison, Galanisz, Miskolczi – Farkas, Lovei, P. Kiss</p>
      <p><b>Slovan:</b> Habal – Sersen, Bačik, Meszároš, Hudec, Podlipnik, Šedivý, Štajnoch, Sloboda – Abdul, Zigo, Puliš – Petráš, Viedenský, Žitný – Matoušek, Kukumberg, Pance – Bondra, Urbánek, Jendek</p>
      <figure>
        <img src="https://pubads.g.doubleclick.net/activity;dc_iu=/60012913/DFPAudiencePixel;ord=1;dc_seg=780334255?"/>
      </figure>
      <footer><b>Zdroj:</b> TASR, SITA<br/><b>Foto:</b> TASR/Jaroslav Novák</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220763/premierova-dodatocna-radost-grigera-v-cesku-posledny-som-dosiahol-ked-boli-na-svete-dinosaury"/>
        <a href="https://sportky.zoznam.sk/c/220759/skvely-gernat-v-cesku-ziaril-slovak-rozhodol-derby-trinca-s-vitkovicami"/>
        <a href="https://sportky.zoznam.sk/c/220755/vytuzeny-ciel-mame-na-dosah-slovenska-radost-na-sampionate-po-velkej-drame-s-nemeckom"/>
        <a href="https://sportky.zoznam.sk/c/220729/bratislavcania-so-skvelym-vikendovym-programom-deti-pod-dozorom-expertov-v-hokejovej-akcii"/>
      </related>
    </article>
  </body>
</html>