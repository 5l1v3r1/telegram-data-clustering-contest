<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.omroepflevoland.nl/nieuws/176053/lastige-brand-bij-fabrikant-dock-levellers"/>
    <meta property="og:site_name" content="omroep flevoland"/>
    <meta property="article:published_time" content="2019-11-22T21:12:00+00:00"/>
    <meta property="og:title" content="'Lastige' brand bij fabrikant dock levellers"/>
    <meta property="og:description" content="Bij de firma Van Wijk Nederland op bedrijventerrein Noordersluis in Lelystad heeft vrijdagavond een korte brand gewoed. De brandweer rukte even voor 19.00 uur uit naar de fabriek aan de Bouwweg."/>
  </head>
  <body>
    <article>
      <h1>'Lastige' brand bij fabrikant dock levellers</h1>
      <address>
        <time datetime="2019-11-22T21:12:00+00:00">22 Nov 2019, 21:12</time>
      </address>
      <p>
        <b>Bij de firma Van Wijk Nederland op bedrijventerrein Noordersluis in Lelystad heeft vrijdagavond een korte brand gewoed. De brandweer rukte even voor 19.00 uur uit naar de fabriek aan de Bouwweg.</b>
      </p>
      <p>De brandweer laat weten dat de brand ontstond in een afzuigsysteem van een spuitcabine. Het vuur leek snel geblust te zijn, maar veroorzaakte wel veel rook in het pand.</p>
      <p><b>Opnieuw brand</b><br/>Rond 21.30 uur moest de brandweer opnieuw in actie komen op hetzelfde adres. "Er waren vlammen te zien", zegt een woordvoerder. "Het vuur zit nu in het plafond en dat wordt van bovenaf bestreden door gaten in het dak te maken. Er is opgeschaald naar 'grote brand', omdat het een groot pand is en het vuur op een lastige plek zit. Daarom zijn er dus meer brandweermensen nodig." Het korps uit Swifterbant assisteerde de Lelystadse brandweer. Even na 23.00 uur werd voor de tweede keer het sein 'brand meester' gegeven.</p>
      <p>Volgens een ooggetuige werd de brand tussen de isolatie en het dak waarschijnlijk veroorzaakt door ijzervijzel dat in ruime mate in de fabriekshal aanwezig is en dat makkelijk heet wordt. De brandweer zegt dat de oorzaak van de brand nog niet bekend is.</p>
      <p><b>Dock levellers</b><br/>Van Wijk Nederland is een fabrikant van dock levellers en dock shelters. Een dock leveller overbrugt de opening tussen een vrachtwagen en een laadperron.<br/>Personeel van het bedrijf was vrijdagavond in het pand aan het werk. Er is niemand gewond geraakt.</p>
      <p><b>WhatsApp ons!</b><br/>Heb jij een tip of opmerking? Stuur ons een bericht op <a href="https://api.whatsapp.com/send?phone=31652524891">06 - 52 52 4891</a> of stuur een mail: <a href="mailto:rtv@omroepflevoland.nl">rtv@omroepflevoland.nl</a>!</p>
    </article>
  </body>
</html>