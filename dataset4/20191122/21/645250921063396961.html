<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftodioikisi.gr/diethni/o-poytin-yposchetai-tin-kataskeyi-enos-mystiriodoys-oploy/"/>
    <meta property="og:site_name" content="Aftodioikisi.gr"/>
    <meta property="article:published_time" content="2019-11-22T21:13:15+00:00"/>
    <meta property="og:title" content="Ο Πούτιν υπόσχεται την κατασκευή ενός «μυστηριώδους» όπλου"/>
    <meta property="og:description" content="Ο Ρώσος πρόεδρος Βλαντιμίρ Πούτιν υποσχέθηκε ότι η Μόσχα θα «τελειοποιήσει» ένα μυστηριώδες όπλο που συνδέεται με μια θανατηφόρα έκρηξη που σημειώθηκε το"/>
  </head>
  <body>
    <article>
      <h1>Ο Πούτιν υπόσχεται την κατασκευή ενός «μυστηριώδους» όπλου</h1>
      <address><time datetime="2019-11-22T21:13:15+00:00">22 Nov 2019, 21:13</time> by <a rel="author">Κώστας Παναγιωτάκης</a></address>
      <p>Ο Ρώσος πρόεδρος Βλαντιμίρ Πούτιν υποσχέθηκε ότι η Μόσχα θα «τελειοποιήσει» ένα μυστηριώδες όπλο που συνδέεται με μια θανατηφόρα έκρηξη που σημειώθηκε το καλοκαίρι και προκάλεσε αύξηση των επιπέδων ραδιενέργειας στη βόρεια Ρωσία.</p>
      <p>Η έκρηξη στο πεδίο δοκιμών του ρωσικού Πολεμικού Ναυτικού στην περιοχή του Αρχάνγκελσκ σημειώθηκε στις 8 Αυγούστου και είχε αποτέλεσμα το θάνατο επτά ανθρώπων, ανάμεσά τους πέντε εμπειρογνώμονες στην ρωσική κρατική εταιρεία πυρηνικής ενέργειας Rosatom. Η εταιρεία είχε ανακοινώσει ότι το δυστύχημα σημειώθηκε σε πλωτή πλατφόρμα κατά την διάρκεια δοκιμής πυραύλου με κινητήρα ραδιοϊσοτόπων. Το δυστύχημα προκάλεσε βραχυχρόνια αύξηση του επιπέδου ραδιενέργειας στην κοντινή πόλη Σεβεροντβίνσκ.</p>
      <p>Σε μια τελετή που πραγματοποιήθηκε χθες το βράδυ στο Κρεμλίνο ο Ρώσος πρόεδρος απέδωσε σε χήρες των θυμάτων μεταθανάτια παράσημα.</p>
      <p>«Το γεγονός της απόκτησης αυτής της αξιοσημείωτης τεχνολογίας είναι σήμερα η πιο σημαντική και αξιόπιστη ελπίδα για ειρήνη στον κόσμο», δήλωσε ο Βλαντιμίρ Πούτιν, αφού εξέφρασε τα «βαθύτατα» συλλυπητήριά του.</p>
      <p>«Ό,τι και να γίνει θα τελειοποιήσουμε αυτό το όπλο», είπε, επαναλαμβάνοντας μια υπόσχεση που είχαν δώσει οι ρωσικές αρχές τον Αύγουστο.</p>
      <p>Απονέμοντας Βραβεία Ανδρείας για τους θανόντες του δυστυχήματος στις χήρες των θυμάτων, ο Πούτιν επεσήμανε ότι τα όπλα που αναπτύσσει η Μόσχα πρέπει να εγγυηθούν «την κυριαρχία και την ασφάλεια της Ρωσίας για τις επόμενες δεκαετίες».</p>
      <p>Αμερικανοί εμπειρογνώμονες συνδέουν το θανατηφόρο περιστατικό με τις δοκιμές ενός νέου όπλου, του «Μπουρεβέστνικ», πυραύλου με κινητήρα που χρησιμοποιεί πυρηνικό καύσιμο και η Ρωσία επιδιώκει να αποκτήσει. Η Μόσχα δεν επιβεβαίωσε ποτέ ότι αυτό το όπλο σχετιζόταν με το δυστύχημα.</p>
      <p>Αυτός ο πύραυλος είναι ένα από τα νέα όπλα που παρουσιάστηκαν το 2018 και έπειτα το 2019 από τον Πούτιν που προκάλεσε αίσθηση υποσχόμενος τότε μια νέα γενιά πυραύλων που θα είναι κατά τον Ρώσο πρόεδρο «ακατανίκητοι», «υπερηχητικοί», «αόρατοι».</p>
      <related>
        <h4>Δημοφιλη άρθρα</h4>
        <a href="https://www.aftodioikisi.gr/ipourgeia/apokalyptiria-kai-anakoinoseis-gia-to-koinoniko-merisma/"/>
        <a href="https://www.aftodioikisi.gr/ipourgeia/opeka-epidoma-paidioy-pote-tha-fanoyn-stis-trapezes-ta-chrimata/"/>
        <a href="https://www.aftodioikisi.gr/ipourgeia/koinoniko-merisma-einai-episimo-poio-poso-tha-dothei-quot-stocheymena-quot/"/>
      </related>
      <related>
        <h4>Η aftodioikisi.gr προτείνει</h4>
        <a href="https://www.aftodioikisi.gr/ipourgeia/oi-neoi-dioikites-sta-nosokomeia-onomata/"/>
        <a href="https://www.aftodioikisi.gr/oikonomia/epidoma-paidioy-katavoli-me-ekplixeis-sta-atm-ti-ginetai-stis-trapezes/"/>
        <a href="https://www.aftodioikisi.gr/ipourgeia/epidoma-thermansis-poies-epipleon-perioches-perilamvanontai-analytikoi-pinakes/"/>
      </related>
    </article>
  </body>
</html>