<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622822/%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84-%D8%A7%D8%B2-%DA%A9%D8%A7%D9%87%D8%B4-%DB%B8%DB%B0%D8%AF%D8%B1%D8%B5%D8%AF%DB%8C-%D8%AD%D9%85%D9%84%D8%A7%D8%AA-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D9%87-%DB%8C%D9%85%D9%86-%D8%AE%D8%A8%D8%B1-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-22T21:24:00+00:00"/>
    <meta property="og:title" content="سازمان ملل از کاهش ۸۰درصدی حملات عربستان به یمن خبر داد"/>
    <meta property="og:description" content="نماینده ویژه سازمان ملل متحد در امور یمن روز جمعه اعلام کرد که در دو هفته گذشته شمار حملات ائتلاف عربی به سرکردگی عربستان در یمن ۸۰درصد کاهش یافته است."/>
  </head>
  <body>
    <article>
      <h1>سازمان ملل از کاهش ۸۰درصدی حملات عربستان به یمن خبر داد</h1>
      <address>
        <time datetime="2019-11-22T21:24:00+00:00">22 Nov 2019, 21:24</time>
      </address>
      <p>
        <i>نماینده ویژه سازمان ملل متحد در امور یمن روز جمعه اعلام کرد که در دو هفته گذشته شمار حملات ائتلاف عربی به سرکردگی عربستان در یمن ۸۰درصد کاهش یافته است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش رویترز، "مارتین گریفیتس" در گزارشی به شورای امنیت سازمان ملل از کاهش ۸۰ درصدی حملات هوایی عربستان به مواضع نیروهای انصارالله یمن خبر داد.</p>
      <p>وی افزود: در مورد آنچه شاید بتوان به عنوان یک تغییر بزرگ در موضوع یمن به آن پرداخت، کاهش ۸۰ درصدی حملات ائتلاف عربی به رهبری عربستان در جنگ یمن در دو هفته گذشته است.</p>
      <p>فرستاده ویژه سازمان ملل متحد در امور یمن هفته پیش ضمن استقبال از توافق اخیر دولت مستعفی یمن با شورای انتقالی جنوب این کشور در ریاض پایتخت عربستان، آن را گام مهمی در برقراری امنیت و ثبات در جنوب یمن توصیف کرد.</p>
      <p>وی در دیدار با «عبدربه منصور هادی» رییس جمهوری دولت مستعفی یمن از تلاش‌های هادی در راستای تحقق صلح در یمن قدردانی کرد.</p>
      <p>گریفیتس توافق ریاض را گام مهمی در راستای برقراری امنیت و تامین نیازهای مردم در جنوب یمن دانست.</p>
      <p>توافق ریاض پس از ماه‌ها کشمکش و درگیری مسلحانه میان نیروهای وفادار به منصور هادی (وابسته به عربستان) و شورای انتقالی جنوب (وابسته به امارات) در جنوب یمن، ۱۴ آبان ماه با میانجیگری سعودی‌ها، به امضا رسید.</p>
      <p>ائتلاف کشورهای عربی به سرکردگی عربستان از ۲۶ مارس۲۰۱۵ (فروردین ۹۴) به بهانه بازگرداندن منصور هادی به قدرت یمن را هدف حمله‌ قرار داد.</p>
      <p>این در حالی است که پس از گذشت بیش از چهار سال و نیم از این جنگ، ائتلاف سعودی هیچ دستاوردی در یمن کسب نکرده است.</p>
    </article>
  </body>
</html>