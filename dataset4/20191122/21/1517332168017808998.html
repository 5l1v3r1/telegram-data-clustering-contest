<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/sport/ciclismo-le-azzurre-vittoria-bussi-e-letizia-paternoster-investite-durante-gli-allenamenti/"/>
    <meta property="og:site_name" content="fanpage.it"/>
    <meta property="article:published_time" content="2019-11-22T21:09:43+00:00"/>
    <meta property="og:title" content="Ciclismo, le azzurre Vittoria Bussi e Letizia Paternoster investite durante gli allenamenti"/>
    <meta property="og:description" content="Giornata nera per il ciclismo italiano. Le due atlete azzurre, Vittoria Bussi e Letizia Paternoster sono rimaste coinvolte in altrettanti incidenti mentre erano alle prese con un allenamento su strada. La prima è stata travolta da un'auto a Moncalieri, ed è stata ricoverata per una sospetta frattura della clavicola sinistra. Stessa sorte per la seconda che in serata è stata investita da una vettura a Riva del Garda: per lei frattura dello scafoide e rottura di un dente."/>
  </head>
  <body>
    <article>
      <h1>Ciclismo, le azzurre Vittoria Bussi e Letizia Paternoster investite durante gli allenamenti</h1>
      <h2>Giornata nera per il ciclismo italiano. Le due atlete azzurre, Vittoria Bussi e Letizia Paternoster sono rimaste coinvolte in altrettanti incidenti mentre erano alle prese con un allenamento su strada. La prima è stata travolta da un’auto a Moncalieri, ed è stata ricoverata per una sospetta frattura della clavicola sinistra. Stessa sorte per la seconda che in serata è stata investita da una vettura a Riva del Garda: per lei frattura dello scafoide e rottura di un dente.</h2>
      <address><time datetime="2019-11-22T21:09:43+00:00">22 Nov 2019, 21:09</time> by <a rel="author" href="https://www.fanpage.it/author/marco/" target="_blank">Marco Beltrami</a></address>
      <p>Giornata nera per il ciclismo italiano. Le due atlete azzurre, <a href="https://www.fanpage.it/sport/ciclismo-da-oxford-al-record-dellora-vittoria-bussi-ora-pedala-verso-tokyo-2020/">Vittoria Bussi</a><b> e Letizia Paternoster</b> sono rimaste coinvolte in altrettanti incidenti mentre erano alle prese con un allenamento su strada. La prima è stata travolta da un'auto a Moncalieri, ed è stata ricoverata per una sospetta frattura della clavicola sinistra. Stessa sorte per la seconda che in serata è stata investita da una vettura a Riva del Garda: per lei frattura dello scafoide e rottura di un dente.</p>
      <h3>Ciclismo, Vittoria Bussi travolta da un'auto durante un allenamento</h3>
      <p>Vittoria Bussi è ciclista su strada e pistard italiana, che in questo 2019 è stata convocata in Nazionale per le prove a cronometro dei campionati europei di Alkmaar e dei campionati del mondo nello Yorkshire. <b>La ciclista romana detentrice dal 13 settembre 2018 del record dell'ora femminile è stata investita questa mattina a Moncalieri</b> (Torino). L'atleta 32enne si stava allenando su strada quando è stata colpita da un'auto in piazza Caduti per la Libertà. Immediatamente soccorsa dall'automobilista, la Bussi è stata ricoverata per una sospetta frattura della clavicola sinistra</p>
      <h3>Letizia Paternoster investita da una macchina, cosa si è fatta</h3>
      <p>Incidente simile per Letizia Paternoster, ciclista della Trek Segafredo, vincitrice di varie medaglie agli Europei e ai Mondiali sia su pista sia su strada. La classe 1999 trentina, è stata travolta da un'auto mentre imboccava una rotatoria a Riva del Garda. La sua squadra attraverso un comunicato ufficiale ha fatto il punto sulle sue condizioni di salute: la Paternoster ha subito una microfrattura allo scafoide, oltre ad una ferita in bocca con la perdita di un dente. Prognosi di trenta giorni e gesso per un mese.</p>
      <figure>
        <iframe data-src="https://twitter.com/TrekSegafredo/status/1197913211397386240" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Le parole della Paternoster dopo l'incidente</h3>
      <p>Queste le sue parole dopo l'incidente: "<i>Tutto è accaduto così rapidamente che non sono stato in grado di capire. Ho solo reagito con la mano per ridurre gli effetti della caduta. Quando mi sono calmata, sono stata in grado di dire che la mia testa era ok, quindi mi sono concentrata sulla mia mano. Sfortunatamente, la radiografia ha confermato la brutta sensazione. La delusione è enorme. Oggi è stato solo il mio secondo giorno di allenamento dopo il ritorno dalle vacanze e dal riposo post-stagionale. Certo, non è il modo migliore per iniziare la nuova stagione, ma nonostante tutto ciò voglio guardare avanti, pensare positivo e reagire. Una frattura alla mano non deve influire sulla mia preparazione per l'importante stagione 2020 "</i>.</p>
    </article>
  </body>
</html>