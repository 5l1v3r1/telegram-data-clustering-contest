<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://rs.n1info.com/Showbiz/a546262/Baron-Koen-Hitler-bi-verovatno-imao-svoje-antisemitske-reklame-na-Fejsbuku.html"/>
    <meta property="og:site_name" content="N1 Srbija"/>
    <meta property="article:published_time" content="2019-11-22T21:02:00+00:00"/>
    <meta property="og:title" content="Baron Koen: Hitler bi verovatno imao svoje antisemitske reklame na Fejsbuku"/>
    <meta property="og:description" content="Adolf Hitler bi verovatno mogao da objavljuje svoje antisemitske reklame na Fejsbuku da je ta društvena mreža..."/>
  </head>
  <body>
    <article>
      <h1>Baron Koen: Hitler bi verovatno imao svoje antisemitske reklame na Fejsbuku</h1>
      <address>
        <time datetime="2019-11-22T21:02:00+00:00">22 Nov 2019, 21:02</time>
      </address>
      <p>Adolf Hitler bi verovatno mogao da objavljuje svoje antisemitske reklame na Fejsbuku da je ta društvena mreža postojala 1930-ih godina, izjavio je komičar Saša Baron Koen kritikujući Fejsbuk.</p>
      <p>"Fejsbuk će objaviti sve 'političke' reklame koje hoćete, čak i ako sadrže laži", rekao je Koen u Njujorku na konferenciji Udruženja za borbu protiv antisemitizma (Anti-Defamation League - ADL).</p>
      <p>"Polazeći od takve, uvrnute logike, da je Fejsbuk postojao 1930-ih godina, pustio bi Hitlera da postavlja reklame od 30 sekundi o 'rešavanju jevrejskog pitanja' ", rekao je britanski glumac jevrejskog porekla, poznat po oštrom jeziku.</p>
      <p>Koen je pozvao Fejsbuk da proverava sadržaj reklama pre objavljivanja, a "ako su to reklame s pogrešnim informacijama, vratite novac i to ne objavljujte".</p>
      <p>Fejsbuk je u septembru naveo da neće više filtrirati političke reklame, smatrajući da je za korisnike interesantno da to vide, ali je istovremeno pooštrio pravila transparentnosti tako da oglašivači moraju jasno da se identifikuju.</p>
      <p>Saša Baron Koen je poznat po komičnom filmu "Borat" u kojem glumi novinara iz Kazahstana. Taj film mu je 2006. godine doneo "Zlatni globus" Udruženja stranih dopisnika u Holivudu.</p>
    </article>
  </body>
</html>