<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/koinonia/arthro/giatros_tou_panepistimiakou_nosokomeiou_irakleiou_synelifthi_me_to_fakelaki_ana_xeiras-589015/"/>
    <meta property="og:site_name" content="Real.gr"/>
    <meta property="article:published_time" content="2019-11-22T21:22:00+00:00"/>
    <meta property="og:title" content="Αποκλειστικές εικόνες και καταγγελίες στον ΑΝΤ1 για την βία στα πανεπιστήμια"/>
    <meta property="og:description" content="Το έξυπνο πουλί από την μύτη πιάνεται λέει ο σοφός λαός, και αυτό ισχύει στην περίπτωση του γιατρού του Πανεπιστημιακού Νοσοκομείου Ηρακλείου, ο οποίος για να χειρουργήσει έναν ασθενή, ζήτησε το γνωστό &quot;φακελάκι&quot;."/>
  </head>
  <body>
    <article>
      <h1>
        <a href="https://www.real.gr/koinonia/arthro/apokleistikes_eikones_kai_kataggelies_ston_ant1_gia_tin_bia_sta_panepistimia-589031/">Αποκλειστικές εικόνες και καταγγελίες στον ΑΝΤ1 για την βία στα πανεπιστήμια</a>
      </h1>
      <address><time datetime="2019-11-22T21:22:00+00:00">22 Nov 2019, 21:22</time> by <a rel="author">cretalive.gr</a></address>
      <p>
        <b>Το έξυπνο πουλί από την μύτη πιάνεται λέει ο σοφός λαός, και αυτό ισχύει στην περίπτωση του γιατρού του Πανεπιστημιακού Νοσοκομείου Ηρακλείου, ο οποίος για να χειρουργήσει έναν ασθενή, ζήτησε το γνωστό "φακελάκι".</b>
      </p>
      <p>Ο γιατρός - ο οποίος κατέχει και επιτελική θέση - ζήτησε, σύμφωνα με πληροφορίες του cretalive, "αμοιβή" 2.000 ευρώ για να προχωρήσει στην επέμβαση και αφού "ανέβασε" την ταρίφα σε σχέση με την αρχική διαπραγμάτευση με τον ασθενή.</p>
      <p>Αυτή ήταν και η σταγόνα που ξεχείλισε το ποτήρι, με τον ασθενή να απευθύνεται στην αστυνομία και να προχωρά σε επώνυμη και γραπτή καταγγελία. Οι άντρες της Ασφάλειας Ηρακλείου προσημείωσαν 400 ευρώ σε χαρτονομίσματα και μετά από συντονισμένη επιχείρηση ο γιατρός συνελήφθη.</p>
      <p>Ο γιατρός οδηγήθηκε στο Αστυνομικό Μέγαρο Ηρακλείου όπου και κρατείται, ενώ σε βάρος του σχηματίζεται δικογραφία.</p>
      <p>Η επίσημη ανακοίνωση της Αστυνομίας:</p>
      <p>Από την Υποδιεύθυνση Ασφαλείας Ηρακλείου σχηματίστηκε δικογραφία αυτόφωρης διαδικασίας σε βάρος γιατρού Νοσοκομείου της Κρήτης, για δωροληψία υπαλλήλου.</p>
      <p>Προηγήθηκε καταγγελία σύμφωνα με την οποία απαίτησε χρηματικό ποσό, για ιατρική πράξη που είχε πραγματοποιηθεί το προηγούμενο χρονικό διάστημα στο νοσοκομείο.</p>
      <p>Η σύλληψη πραγματοποιήθηκε σήμερα 22.11.2019 κατά τη διάρκεια προγραμματισμένης συνάντησης και μετά την παραλαβή προσημειωμένου χρηματικού ποσού το οποίο και κατασχέθηκε.</p>
      <p>Ο συλληφθείς θα οδηγηθεί στον αρμόδιο Εισαγγελέα.</p>
    </article>
  </body>
</html>