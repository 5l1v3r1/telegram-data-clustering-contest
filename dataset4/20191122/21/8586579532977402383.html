<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/almanlar-dusunsun-54003yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T21:00:00+00:00"/>
    <meta property="og:title" content="Almanlar düşünsün"/>
    <meta property="og:description" content="15 termik santralin baca filtresi takmasını 2.5 yıl daha erteleyen kanun kabul edilmiş… İyi de yapılmış!..Termik santralin bacalarına filtre..."/>
  </head>
  <body>
    <article>
      <h1>Almanlar düşünsün</h1>
      <address><time datetime="2019-11-22T21:00:00+00:00">22 Nov 2019, 21:00</time> by <a rel="author">Servet AVCI</a></address>
      <p>15 termik santralin baca filtresi takmasını 2.5 yıl daha erteleyen kanun kabul edilmiş… İyi de yapılmış!..</p>
      <p>Termik santralin bacalarına filtre takmak suretiyle, halkımızın o nimetten faydalanmasını engelleyenlere tokat gibi cevap olmuş!.. Hep bizi kıskanan Almanların şu anda kendi bacalarındaki filtreleri sökmeye başladıklarına dair haberler geliyor!..</p>
      <p>Türkiye artık eski Türkiye değil!.. Bu gerçeği yedi düvel öğrenecek!.. Lozan'a gizli maddeler doluşturarak, bizi güdük bırakmak isteyenler bundan sonra avuçlarını yalayacak!.. O Lozan'a gizli gizli koydukları "<b>Uzaya dört şeritli, gidiş-dönüş yol yapmayacaksınız</b>" maddesini nasıl çöpe attıysak, "<b>Termik santrallere baca takacaksınız</b>" maddesini de salladık!..</p>
      <p>Dik duruş budur!.. Zaten Abdülhamit Han hazretleri de, televizyon dizisinden çağlar atlayarak seslendiği milletimize "<b>Santrallere baca maca takmayın, bunlar Siyonistlerin oyunu, sizin üretiminizi düşürmek ve zayıf bırakmak istiyorlar</b>" buyurmuştu!.. Hatta "<b>Uğraşmayın arıtmayla filan, derelere denizlere kimyasalı mimyasalı salın gitsin</b>" diye de eklemişti!..</p>
      <p>***</p>
      <p>Burada asıl önemli olan halk sağlığıdır!.. Unutulmasın ki, termik santrallerin bacalarından çıkan ne varsa şifadır!.. Detoks etkisi yapar, cildi parlatır, zekâyı açar!.. Manevî anlamda da faydaları saymakla bitmez: Kalbi yumuşatır, gözdeki perdeyi kaldırır, münafıkları ortamdan savar, fasığın gözünü korkutur!..</p>
      <p>Aç karnına tüketmek en iyisi!.. O yüzden bu duman en çok açlara yarıyor!.. Bir tek tehlikesi var, o da sigarayla birlikte tüketmek!.. Sigara, biliyorsunuz çok zararlı!.. O kadar zararlı ki termik santrallerden yayılan, şifa yüklü, sağlık dostu, millî ve bir o kadar da yerli dumanı nötralize ettiği gibi, kıskançlık sonucu çok daha beter musallat oluyor bedenimize!..</p>
      <p>***</p>
      <p>İsveç, Norveç, Almanya gibi kimi Avrupa ülkeleri, güya çevreyi korumak için dizel araçların üretimini ne zaman durduracaklarına ve bu araçların trafiğe çıkışını ne zaman engelleyeceklerine dair takvimler açıkladılar…</p>
      <p>Bunların hepsi aldatmaca, hepsi dümen!.. Bizim yerli otomobilimizin önünü kesmek için uydurulmuş taktikler!.. Üst aklın artık yemeyeceğimiz tezgâhları!.. Bizim büyük resmi nasıl okuduğumuzu fark edemiyorlar bile!..</p>
      <p>Bunlar bizim şehir hastanemize gelseler, başları döner, kapıyı bile bulamazlar!..</p>
      <p>***</p>
      <p>Kömür bizimse duman da bizimdir arkadaşlar!.. Hiçbir güç bu dumanı ve içindeki faydalı unsurları halkımızdan esirgeyemez!.. Helâldir, ciğerlerimize afiyetle çekeceğiz… Bu nimetin bize filtresiz ulaşmasını sağlayan ne kadar devlet büyüğümüz varsa şükranlarımızı sunacağız!..</p>
      <p>Termik santrali olmayan ve dolayısıyla bu nimetten faydalanamayanlar için de sosyal devletin bir şeyler düşünmesi lâzım!.. Filtreden geçmeyen termik santral dumanı şişelenip sprey hâlinde kullanıma sunulabilir!.. Uygun teknikle gaz hâlden sıvı hâle dönüştürülerek meşrubat yapılabilir!.. Kremi yapılıp 'millî irade' markasıyla piyasaya sürülebilir!.. En kötü ihtimal, suyu kezzapla karıştırılarak, sigara içenlerin yüzüne atılabilir!..</p>
      <p>***</p>
      <p>Şimdi kızanlar, kafası basmayanlar, büyük oyunu göremeyenler olabilir!.. Lozan'ın gizli maddeleri açıklandığında onlar da ayıkacaklar!..</p>
      <p>Bu vesileyle, milletin dumanını millete kavuşturan, '<b>termik santrallerin bacası</b>'yla <b>'millî irade</b>' arasına filtre sokmak isteyenlerin oyunlarını bozan milletvekillerimizi can-ı gönülden tebrik ediyoruz!.. Var olan filtreli bacalardan da bacaları söktürmelerini milletimiz adına talep ediyor, başarılarının devamını diliyoruz!..</p>
      <p>Ayrıca sıranın acilen arıtma tesislerine gelmesini sabırsızlıkla bekliyoruz!.. Sigara içenlerin de şehirlerin en büyük meydanlarında, diğer insanların gözü önünde, kolluk güçleri tarafından coplanmasını ümit ediyoruz!..</p>
      <figure>
        <iframe src="https://www.youtube.com/embed/S0xMBA59tgQ" width="560" height="315" data-service="Youtube" scrolling="no"/>
      </figure>
    </article>
  </body>
</html>