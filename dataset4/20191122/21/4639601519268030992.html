<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/society/kakokairia-vivliki-katastrofi-se-thaso-kai-xalkidiki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T21:52:44+00:00"/>
    <meta property="og:title" content="Κακοκαιρία : Βιβλική καταστροφή σε Θάσο και Χαλκιδική"/>
    <meta property="og:description" content="Δρόμοι μετατράπηκαν σε ποτάμια, πλημμυρισμένα σπίτια, κατολισθήσεις και εγκλωβισμοί ατόμων σημειώθηκαν σε πολλά σημεία, με τα κύρια προβλήματα να εντοπίζονται σε Θάσο και Χαλκιδική"/>
  </head>
  <body>
    <article>
      <h1>Κακοκαιρία : Βιβλική καταστροφή σε Θάσο και Χαλκιδική</h1>
      <h2>Δρόμοι μετατράπηκαν σε ποτάμια, πλημμυρισμένα σπίτια, κατολισθήσεις και εγκλωβισμοί ατόμων σημειώθηκαν σε πολλά σημεία, με τα κύρια προβλήματα να εντοπίζονται σε Θάσο και Χαλκιδική</h2>
      <address><time datetime="2019-11-22T21:52:44+00:00">22 Nov 2019, 21:52</time> by <a rel="author">ΤοΒΗΜΑ Team</a></address>
      <p>Στο έλεος της κακοκαιρίας βρίσκονται πολλές περιοχές της χώρας, κυρίως της Βόρειας Ελλάδας, εν μέσω νέου κύματος κακοκαιρίας που αναμένεται να χτυπήσει τις επόμενες ώρες.</p>
      <p>Δρόμοι μετατράπηκαν σε ποτάμια, πλημμυρισμένα σπίτια, κατολισθήσεις και εγκλωβισμοί ατόμων σημειώθηκαν σε πολλά σημεία, με τα κύρια προβλήματα να εντοπίζονται σε Θάσο και Χαλκιδική.</p>
      <p>
        <a href="https://www.in.gr/2019/11/23/economy/oikonomikes-eidiseis/oi-epta-nees-katigories-asfalistikon-eisforon/">Οι επτά νέες κατηγορίες ασφαλιστικών εισφορών – Ποιοι κερδίζουν και ποιοι χάνουν</a>
      </p>
      <p>Μάλιστα, αργά το βράδυ της Παρασκευής έγινε γνωστό από τη Γενική Γραμματεία Πολιτικής Προστασίας πως σε Χαλκιδική και Θάσο μεταβαίνει κυβερνητικό κλιμάκιο με επικεφαλής τον υπουργό Εθνικής Άμυνας, Νίκο Παναγιωτόπουλο, και τον υφυπουργό Εσωτερικών, Θεόδωρο Λιβάνιο. Μαζί τους μεταβαίνει δε, και ο γενικός γραμματέας Πολιτικής Προστασίας, Νίκος Χαρδαλιάς.</p>
      <h3>Καταστροφές και απεγκλωβισμοί κατοίκων στη Θάσο</h3>
      <p>Ειδικότερα, δραματική είναι η κατάσταση σε πολλές περιοχές της νότιας Θάσου όπου λόγω της συνεχιζόμενης και έντονης βροχόπτωσης τα δυο τελευταία 24ωρα έχουν δημιουργηθεί σημαντικά προβλήματα. Το μεσημέρι με απόφαση του Περιφερειάρχη Ανατολικής Μακεδονίας και Θράκης, Χρήστου Μέτιου, έξι περιοχές του νησιού κηρύχθηκαν σε κατάσταση έκτακτης ανάγκης, μετά από σχετικό αίτημα που υπέβαλε ο νησιωτικός δήμος.</p>
      <p>Το τελευταίο 24ωρο, δρόμοι έχουν μετατραπεί σε ορμητικούς χειμάρρους παρασύροντας αυτοκίνητα και ό,τι άλλο βρεθεί στο διάβα τους, ρέματα και αρδευτικά κανάλια έχουν υπερχειλίσει, πολλά σημεία του οδικού δικτύου δεν είναι προσβάσιμα, ενώ χρειάστηκε η συνδρομή της Πυροσβεστικής Υπηρεσίας προκειμένου να απεγκλωβιστούν κάτοικοι σε οικισμούς όπου το νερό μπήκε κυριολεκτικά μέσα στα σπίτια τους και ήταν αδύνατη η μετακίνησή τους.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ffragioglou%2Fvideos%2F2694559767231482%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Πολλές παραλίες θυμίζουν βομβαρδισμένα τοπία, κατολισθήσεις υπάρχουν σε πολλά σημεία του οδικού δικτύου, ενώ τα ορμητικά νερά έχουν προκαλέσει μεγάλες και εκτεταμένες ζημιές σε επιχειρήσεις και κατοικίες.</p>
      <p>Τις επόμενες ώρες αναμένεται να φτάσουν στο νησί ενισχύσεις από την Καβάλα με άντρες, οχήματα και άλλα μηχανήματα της Πυροσβεστικής Υπηρεσίας σε μια προσπάθεια να αντιμετωπιστούν τα μεγάλα προβλήματα που δημιουργεί η κακοκαιρία στο νησί.</p>
      <figure>
        <iframe src="https://www.youtube.com/embed/pSd5F8DU61c" width="640" height="360" data-service="Youtube" scrolling="no"/>
      </figure>
      <h3>Πρωτοφανής βροχή</h3>
      <p>Για πρωτοφανή βροχή κάνει λόγο ο δήμαρχος Θάσου, Λευτέρης Κυριακίδης, μιλώντας στο ΑΠΕ-ΜΠΕ, υπογραμμίζοντας ότι το πρωί του Σαββάτου αναμένονται και μηχανήματα του Στρατού και της Περιφέρειας Α.Μ.Θ. προκειμένου να ξεκινήσει μια πρώτη προσπάθεια αποκατάστασης των ζημιών.</p>
      <p>Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού. Ο ίδιος σημείωσε πως το τελευταίο 48ωρο το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <p>Σύμφωνα με το ΑΠΕ-ΜΠΕ, ο κ. Κυριακίδης εκτιμά ότι η μεγάλη φωτιά του 2016 αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος.</p>
      <p>Ο δήμος Θάσου συνιστά αποφυγή μετακινήσεων στο σύνολο του οδικού δικτύου του νησιού και καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου.</p>
      <p>Από το πρωί δεν εκτελούνται τα ακτοπλοϊκά δρομολόγια από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F100010840518244%2Fvideos%2F941988036172538%2F&amp;show_text=0&amp;width=267" width="267" height="477" data-service="Facebook" scrolling="no"/>
      </figure>
      <h3>«Πνίγηκε» η Ολυμπιάδα – Προβλήματα σε πολλές περιοχές της Χαλκιδικής</h3>
      <p>Στο μεταξύ, οι έντονες βροχοπτώσεις έπληξαν και τη Χαλκιδική προκαλώντας προβλήματα και ζημιές σε αρκετές περιοχές του νομού και σε επαρχιακούς δρόμους λόγω συσσώρευσης υδάτων και φερτών υλικών.</p>
      <p>Πλημμυρικά φαινόμενα αντιμετωπίζει η περιοχή της Ολυμπιάδας. Σύμφωνα με τον δήμαρχο Αριστοτέλη, Στέλιο Βαλιάνο, ορμητικά νερά από χειμάρρους είχαν κατακλείσει την είσοδο στην Ολυμπιάδα (στο τμήμα του δρόμου από τον Σταυρό).</p>
      <p>Ο δρόμος άνοιξε ωστόσο όπως είπε ο κ. Βαλιάνος η κατάσταση στην Ολυμπιάδα είναι πολύ δύσκολη.</p>
      <p>Όπως είπε «οι χείμαρροι έχουν «κατεβάσει πέτρες, πρανή, φερτά υλικά σε δρόμους, αυλές, πολύ φοβάμαι και σε σπίτια… «Τα νερά παρέσυραν τουλάχιστον ένα αυτοκίνητο ακόμη και ένα κοντέινερ όπως μου ανέφερε ο ιδιοκτήτης του».</p>
      <figure>
        <iframe src="https://www.youtube.com/embed/8NK3EJfyb0Y" width="640" height="360" data-service="Youtube" scrolling="no"/>
      </figure>
      <h3>Κυβερνητικό κλιμάκιο στις πληγείσες περιοχές με εντολή Μητσοτάκη</h3>
      <p>Με εντολή του πρωθυπουργού, Κυριάκου Μητσοτάκη, το πρωί του Σαββάτου κυβερνητικό κλιμάκιο με επικεφαλής τον υπουργό Εθνικής Άμυνας, Νίκο Παναγιωτόπουλο και τον υφυπουργό Εσωτερικών, Θεόδωρο Λιβάνιο, μεταβαίνει στις πληγείσες περιοχές σε Χαλκιδική και Θάσο.</p>
      <p>Μαζί τους μεταβαίνουν, ο Γενικός Γραμματέας Πολιτικής Προστασίας, Νίκος Χαρδαλιάς, ο Γενικός Γραμματέας Υποδομών, Γεώργιος Καραγιάννης, ο Γενικός Γραμματέας Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας και ο Υπαρχηγός Επιχειρήσεων του Πυροσβεστικού Σώματος, Αντιστράτηγος Στέφανος Κολοκούρης.</p>
      <p>Η αποστολή θα μεταβεί με ελικόπτερο του Πυροσβεστικού Σώματος και θα προσεγγίσει στις 8.30 την περιοχή Ολυμπιάδα Χαλκιδικής (Δημοτικό Γήπεδο) και στις 10.45 την νήσο Θάσο (Γήπεδο Λιμένα).</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>