<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurofootball.lt/naujienos/prie-atlanto-sutriuskinimo-prisidejo-ir-16-metis-zalgirio-talentas/73353"/>
    <meta property="og:site_name" content="EURO FOOTBALL"/>
    <meta property="article:published_time" content="2019-11-22T21:10:17+00:00"/>
    <meta property="og:title" content="Prie &quot;Atlanto&quot; sutriuškinimo prisidėjo ir 16-metis &quot;Žalgirio&quot; talentas"/>
    <meta property="og:description" content="Itin solidžią pergalę Lietuvos futbolo A lygoje iškovojo vicečempionas Vilniaus „Žalgiris“."/>
  </head>
  <body>
    <article>
      <h1>Prie "Atlanto" sutriuškinimo prisidėjo ir 16-metis "Žalgirio" talentas</h1>
      <address>
        <time datetime="2019-11-22T21:10:17+00:00">22 Nov 2019, 21:10</time>
      </address>
      <p>Itin solidžią pergalę Lietuvos futbolo A lygoje iškovojo vicečempionas Vilniaus „Žalgiris“.</p>
      <p>Sostinės klubas namuose 32-ojo turo susitikime be didesnio vargo 5:0 (3:0) sutriuškino penktą kartą iš eilės pralaimėjusį Klaipėdos „Atlantą“.</p>
      <p>Pirmą sykį savo karjeroje starto sudėtyje rungtynes pradėjo 16-metis Gustas Jarusevičius. Talentingas futbolininkas jau 6-ąją minutę taikliai smūgiavo vienu lietimu, kai perdavimą jam atliko Hugo Videmontas.</p>
      <p>Kėlinio viduryje H. Videmontas buvo savo įvarčio, tačiau smūgį puikiai atrėmė „Atlanto“ vartininkas Lukas Paukštė. Vis dėlto 34-ąją bei 44-ąją minutėmis vartų sargas buvo bejėgis ir turėjo kapituliuoti.</p>
      <p>Pirmame epizode į artimąjį vartų kampą galingai mušė Tomislavas Kišas, o prieš pat pirmojo kėlinio pabaigą antruoju įvarčiu šiame mače pasižymėjo jaunasis G. Jarusevičius.</p>
      <p>56-ąją minutę 27-ąjį įvartį šiame A lygos sezone pelnė T. Kišas, o 73-iąją minutę po H. Videmonto smūgio kamuolys atsimušė į oponentą ir rikošetu įskriejo į vartus.</p>
      <p>Labai blankiai rungtyniavęs „Atlantas“ mačo pabaigoje suaktyvėjo ir prie to prisidėjo po keitimo aikštėje pasirodę Marius Cocirla bei Vytautas Lukša. Būtent pastarojo veterano bandymas buvo grėsmingiausias – pažeme spirtas kamuolys skriejo greta tikslo.</p>
      <p>Beje, šiame mače pirmą kartą sezone pasirodė „Žalgirio“ gynėjas Georgas Freidgeimas.</p>
    </article>
  </body>
</html>