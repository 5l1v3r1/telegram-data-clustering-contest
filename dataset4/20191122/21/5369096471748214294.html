<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/anonymous/776889/o-achilleas-milai-gia-stimena-ke-panionios-ntinamo-estile-16-chronia-fylaki-ton-sapina-vids/"/>
    <meta property="og:site_name" content="to10.gr"/>
    <meta property="article:published_time" content="2019-11-22T21:06:38+00:00"/>
    <meta property="og:title" content="Ο Αχιλλέας μιλάει για στημένα και το Πανιώνιος – Ντιναμό έστειλε 16 χρόνια φυλακή τον Σάπινα (vids)"/>
    <meta property="og:description" content="Ο Αχιλλέας Μπέος θα είναι ομιλητής σε συνέδριο για στημένα ματς. Θα μιλήσει για το πόσο/πώς πρέπει να κρατάμε το ποδόσφαιρο πεντακάθαρο. Και ίσως αναφερθεί στο... υπέροχο Πανιώνιος - Ντιναμό Τιφλίδας 5-2 το μακρινό 2004. Ποιος έφαγε 16 χρόνια φυλακή..."/>
  </head>
  <body>
    <article>
      <h1>Ο Αχιλλέας μιλάει για στημένα και το Πανιώνιος – Ντιναμό έστειλε 16 χρόνια φυλακή τον Σάπινα (vids)</h1>
      <h2>Ο Αχιλλέας Μπέος θα είναι ομιλητής σε συνέδριο για στημένα ματς. Θα μιλήσει για το πόσο/πώς πρέπει να κρατάμε το ποδόσφαιρο πεντακάθαρο. Και ίσως αναφερθεί στο... υπέροχο Πανιώνιος - Ντιναμό Τιφλίδας 5-2 το μακρινό 2004. Ποιος έφαγε 16 χρόνια φυλακή...</h2>
      <address><time datetime="2019-11-22T21:06:38+00:00">22 Nov 2019, 21:06</time> by <a rel="author">Ο ΠΕΝΤΑΚΟΣΑΡΙΚΟΣ</a></address>
      <p>Δεν είναι ανέκδοτο. Δεν είναι τρολάρισμα. Δεν είναι κάτι που κάποιος το σκέφτηκε ως… φάρσα. Είναι αλήθεια. Πραγματικότητα. Άλλωστε η είδηση κάνει από το μεσημέρι τον γύρο όλου του διαδικτύου.</p>
      <p>Ο Αχιλλέας Μπέος θα είναι ομιλητής σε συνέδριο για στημένα ματς. Το συνέδριο θα πραγματοποιηθεί από την Ένωση Σηματούχων Εταιρειών και το Ελληνικό Παρατηρητήριο για την Συνθήκη Μακολέν και θα έχει τίτλο: «ΣΥΝΘΗΚΗ ΜΑΚΟΛΕΝ (MACOLIN). ΔΙΑΝΟΗΤΙΚΗ ΙΔΙΟΚΤΗΣΙΑ, ΑΘΛΗΤΙΚΟ, ΕΜΠΟΡΙΚΟ, ΠΟΙΝΙΚΟ ΚΑΙ ΑΣΤΙΚΟ ΔΙΚΑΙΟ/Macolin Convention».</p>
      <p>
        <a href="https://www.to10.gr/podosfero/superleague/776819/martins-poly-kala-o-valbouena-panetimos-o-gkigierme/">
          <i>Μαρτίνς: «Πολύ καλά ο Βαλμπουενά, πανέτοιμος ο Γκιγιέρμε»</i>
        </a>
      </p>
      <p>Το συγκεκριμένο συνέδριο θα πραγματοποιηθεί στην Θεσσαλονίκη στις 7 Δεκεμβρίου 2019, θα διεξαχθεί υπό την αιγίδα της Περιφέρειας Κεντρικής Μακεδονίας, της Διεθνούς Ένωσης Αθλητικού Δικαίου και του Ευρωπαϊκό Ινστιτούτο Βιομηχανικής και Πνευματικής Ιδιοκτησίας.</p>
      <p>Τον συντονισμό, μάλιστα, θα κάνει ο δημοσιογράφος Κυριάκος Θωμαΐδης, που θα έχει ενδιαφέρον να δούμε πως θα προλογίσει τον Αχιλλέα Μπέο. Διότι ο Αχιλλέας ήταν ένας από τους πρωταγωνιστές της εκπομπής του Θωμαΐδη, της «Δίκης», τα παλιά τα χρόνια.</p>
      <p>Όπως εκείνα που έπαιζε ο Πανιώνιος με την Ντιναμό Τιφλίδας, με ιδιοκτήτη του Πανιωνίου τον Μπέο, σε ένα ματς που είχε χαρακτηριστεί ως ένα από τα πιο ύποπτα στην ιστορία του ποδοσφαίρου. Και ακόμα και σήμερα, 15 χρόνια μετά, η ΟΥΕΦΑ διατηρεί ανοιχτή την υπόθεση εκείνου του αγώνα και το ερευνά ως ένα από τα πλέον στημένα όλων των εποχών.</p>
      <p>Ένα ματς για το οποίο ο γνωστός και μη εξαιρετέος, Άντε Σάπινα, είχε καταδικαστεί τον Μάρτιο του 2018 με κάθειρξη 16 ετών επειδή είχε στήσει το ματς. Ο Κροάτης, Άντε Σάπινα έμεινε αξέχαστος για αυτό που είπε στον διεφθαρμένο Γερμανό διαιτητή Ρόμπερτ Χόιτσερ: «Η Ελλάδα είναι ο παράδεισος όσων στήνουν αγώνες».</p>
      <p>Σύμφωνα με τα όσα έχουν γίνει γνωστά, ο στενός συνεργάτης του Άντε Σάπινα, τον Δεκέμβριο του 2004, δυο μέρες μετά από τη λήξη του αγώνα Πανιωνίου – Ντιναμό Τιφλίδας, στις 3 Δεκεμβρίου 2004, εισέπραξε από το κερδισμένο παράνομο στοίχημα πάνω από 2 εκατομμύρια ευρώ σε μια βαλίτσα.</p>
      <p>Μάλιστα, δύο μήνες μετά από εκείνο το παιχνίδι, τον Φεβρουάριο του 2005, το γερμανικό περιοδικό Focus, επικαλούμενο καταθέσεις του Γερμανού διαιτητή, Ρόμπερτ Χόιτσερ, είχε αναφέρει πως ήταν στημένο και ο Σάπινα μαζί με τα αδέρφια του ήξεραν «ότι στο ημίχρονο θα έχει προηγηθεί η μία ομάδα, ωστόσο στο τέλος θα κέρδιζε η αντίπαλη ομάδα». Το ήξερα από έναν σύνδεσμο που είχαν στην Ελλάδα, ο οποίος εμπλεκόταν σε σκάνδαλα στημένων αγώνων.</p>
      <p>Το γερμανικό περιοδικό δεν είχε αναφέρει ονόματα, σε αντίθεση με τον κόσμο του Πανιωνίου που είχε δείξει με το… δάχτυλο τους υπεύθυνους και σίγουρα παρά τη νίκη της ομάδας του δεν ικανοποιήθηκαν με όσα έβλεπαν στο γήπεδο. Γι’ αυτό και προς το τέλος του αγώνα φώναζαν «εεε, οοο, δύο στο ημίχρονο, άσος τελικό», αντιλαμβανόμενοι πως αυτό που έβλεπαν μπροστά τους δεν ήταν και τόσο… καθαρό.</p>
      <p>Μάλιστα, ο Κυριάκος Θωμαΐδης, που θα είναι συντονιστής στο συνέδριο στο οποίο θα μιλήσει ο Αχιλλέας Μπέος για τα στημένα παιχνίδια, στην εκπομπή του «Δίκη» τον Μάρτιο του 2012, είχε αποκαλύψει πως είχε ζητηθεί από τον Αυστραλό αμυντικό Τράβις Ντοντ, ο οποίος αγωνίστηκε για τέσσερα ματς με τον Πανιώνιο στην Ελλάδα, να έχει μειωμένη απόδοση στο ματς με την Ντιναμό Τιφλίδας. Την αποκάλυψη είχε κάνει ο ίδιος ο Ντοντ, λέγοντας στον ατζέντη του, αλλά και στον ανακριτή Καλόφωνο, πως του είχε ζητήσει ο πρόεδρος της ομάδας να έχει μειωμένη απόδοση στο συγκεκριμένο παιχνίδι.</p>
      <figure>
        <iframe src="https://www.youtube.com/embed/uNVoaPFaBK4" width="640" height="360" data-service="Youtube" scrolling="no"/>
      </figure>
      <p>Για να το κάνουμε… πενηνταράκια, ένας ποδοσφαιριστής του Πανιωνίου, στον οποίο μεγαλομέτοχος ήταν ο Αχιλλέας Μπέος, είχε ομολογήσει πως του είχε ζητηθεί από τον πρόεδρο της ομάδας να έχει μειωμένη απόδοση. Ο Τοντ έγινε αλλαγή από τον προπονητή του, ο οποίος τον έβλεπε να παρακολουθεί με τα… μάτια τους αντιπάλους του, αλλά βρήκε το θάρρος λίγο καιρό αργότερα να πει όσα είχαν συμβεί.</p>
      <p>Για όσους δε θυμούνται τι είχε γίνει σε εκείνο το Πανιώνιος – Ντιναμό Τιφλίδας, το οποίο έληξε 5-2 με τα έξι από τα εφτά γκολ να έρχονται στο δεύτερο ημίχρονο, υπάρχουν ακόμα τα στιγμιότυπα που μπορούν να απολαύσουν τη… χαρά του ποδοσφαίρου από την τότε ομάδα του Αχιλλέα. Που θα μιλήσει για στημένα παιχνίδια…</p>
      <figure>
        <iframe src="https://www.youtube.com/embed/HZ0qeSCSdb0" width="640" height="360" data-service="Youtube" scrolling="no"/>
      </figure>
      <p>
        <b>
          <a href="https://www.to10.gr/anonymous/776889/o-achilleas-milai-gia-stimena-ke-panionios-ntinamo-estile-16-chronia-fylaki-ton-sapina-vids/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>