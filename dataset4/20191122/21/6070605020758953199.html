<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Liberal-Internacional-sentencia-questiona-llibertat_0_2348765298.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T21:40:11+00:00"/>
    <meta property="og:title" content="La Liberal Internacional creu que la sentència de l'1-O &quot;qüestiona&quot; la llibertat d'expressió i de reunió"/>
    <meta property="og:description" content="Constata que és el &quot;fracàs de la política&quot; però veu marge per corregir-la en els recursos pendents"/>
  </head>
  <body>
    <article>
      <h1>La Liberal Internacional creu que la sentència de l'1-O "qüestiona" la llibertat d'expressió i de reunió</h1>
      <h2>Constata que és el "fracàs de la política" però veu marge per corregir-la en els recursos pendents</h2>
      <address>
        <time datetime="2019-11-22T21:40:11+00:00">22 Nov 2019, 21:40</time>
      </address>
      <p>La Liberal Internacional, reunida a Fès (Marroc) en comitè executiu, ha aprovat una resolució aquest divendres en què qüestiona la sentència del Tribunal Suprem sobre l'1 d'octubre. <a href="https://www.ara.cat/politica/Amnistia-Internacional-sentencia-Proces-protesta_0_2346965375.html">Després del pronunciament, aquesta setmana, d'Amnistia Internacional</a> -en què reclama la llibertat immediata dels Jordis-, la Internacional constata que "la sentència als líders catalans qüestiona la llibertat d'expressió i de reunió" i considera el veredicte judicial el "resultat del fracàs de la política", a més de la "incapacitat" de negociació i manca de "voluntat de dialogar". </p>
      <p>En aquest sentit, la plataforma que agrupa els partits liberals a escala mundial, fa una crida ara a un "diàleg constructiu" per resoldre el conflicte polític. </p>
      <p>Ara bé, tot i que admet ser "sensible" davant les opinions que han expressat associacions internacionals pro-drets humans, també es manté prudent sobre el contingut de la sentència. En el mateix comunicat afirmen que encara hi ha marge perquè es corregeixi el veredicte, en el sentit que queden recursos pendents tant a l'estat espanyol -el recurs d'empara al Tribunal Constitucional- com al Tribunal Europeu de Drets Humans, amb seu a Estrasburg. </p>
      <figure>
        <iframe data-src="https://twitter.com/susriverob/status/1197990435303628801?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>La plataforma liberal també mostra una "profunda preocupació" per la "criminalització" a Espanya de la "dissidència política". "Les tensions no es resolen per la via judicial o la repressió, sinó amb respecte i diàleg", diu el comunicat. </p>
      <p> La Internacional Liberal és una federació a escala mundial formada per partits polítics que es defineixen com a liberals, democràtes liberals i progressistes, que es va crear el 1948. De Catalunya, en forma part la fundació Democràcia i Llibertat, creada per l'exdirigent de CDC Ramon Trias Fargas. N'és membre Susanna Rivero, que és part de la direcció actual del Partit Demòcrata. </p>
      <h3>El posicionament del 2014</h3>
      <p>A diferència del partit liberal europeu, <a href="https://www.ara.cat/politica/partit-liberal-europeu-expulsa-PDECat_0_2114188773.html">que va expulsar el PDECat pel cas 3%</a>, la Internacional Liberal ha mantingut bona relació amb el partit. L'any 2014, de fet, en el marc d'un congrés a Rotterdam (Holanda) on va participar el llavors president, Artur Mas, es va aprovar una resolució en què s'afirmava que la <a href="https://www.ara.cat/politica/internacional-liberal-suport-dret-decidir-cdc_0_1127287546.html">plataforma "donarà suport a qualsevol decisió"</a> dels catalans sobre el seu futur. </p>
      <p>En la declaració, els liberals posaven d'exemple el referèndum acordat entre Escòcia i el Regne Unit. Expressaven la "preocupació per la falta de diàleg real entre el govern de Catalunya i el govern d'Espanya per discutir un full de ruta negociat sobre el futur de Catalunya". Afirmaven que el "model democràtic establert pel govern del Regne Unit i el govern d'Escòcia, en què s'ha arribat a un acord per celebrar un referèndum per decidir el futur polític del poble escocès, ha de ser utilitzat com un exemple positiu en les converses entre els governs de Catalunya i Espanya".</p>
    </article>
  </body>
</html>