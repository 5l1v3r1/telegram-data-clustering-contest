<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119669-putin-obecao-usavrsavanje-oruzja-koje-je-izazvalo-radioaktivni-incident?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-22T21:35:03+00:00"/>
    <meta property="og:title" content="Putin obećao usavršavanje oružja koje je izazvalo radioaktivni incident"/>
    <meta property="og:description" content="Ruski predsednik Vladimir Putin obećao je da će Moskva &quot;usavršiti&quot; misteriozno oružje koje je letos dovelo do smrtonosne eksplozije koja je izazvala skok radioaktivnog zagadjenja na krajnjem severu.Ta nesreća je, po vlastima, 8. avgusta uzrokovala smrt sedam osoba, uključujući pet zaposlenih iz nuklearne agencije &quot;Rosatom&quot;, dok su radili u vojnoj bazi kod grada Severodvinska.Vladimir Putin je obećanje o usavršavanju tog oružja dao na ceremoniji u četvrtak u Kremlju, kada je udovicama žrtava uručio posmrtna odlikovanja, što je objavljeno tek danas, dan kasnije.&quot;Sama činjenica da posedujemo tako izvanrednu tehnologiju danas je najvažnija i najpouzdanija nada mira u svetu&quot;, ocenio je Putin.&quot;Šta god da se desi, usavršićemo to oružje&quot;, dodao je on, ponavljajući obećanje koje su ruske vlasti već dale u avgustu.Putin je pred udovicama istakao da to oružje koje Moskva razvija, treba da obezbedi &quot;suverenitet i bezbednost Rusije u narednim decenijama&quot;.Po američkim stručnjacima, nesreća se verovatno dogodila tokom…"/>
  </head>
  <body>
    <article>
      <h1>Putin obećao usavršavanje oružja koje je izazvalo radioaktivni incident</h1>
      <address>
        <time datetime="2019-11-22T21:35:03+00:00">22 Nov 2019, 21:35</time>
      </address>
      <p>Ruski predsednik Vladimir Putin obećao je da će Moskva "usavršiti" misteriozno oružje koje je letos dovelo do smrtonosne eksplozije koja je izazvala skok radioaktivnog zagadjenja na krajnjem severu.<br/><br/>Ta nesreća je, po vlastima, 8. avgusta uzrokovala smrt sedam osoba, uključujući pet zaposlenih iz nuklearne agencije "Rosatom", dok su radili u vojnoj bazi kod grada Severodvinska.<br/><br/>Vladimir Putin je obećanje o usavršavanju tog oružja dao na ceremoniji u četvrtak u Kremlju, kada je udovicama žrtava uručio posmrtna odlikovanja, što je objavljeno tek danas, dan kasnije.<br/><br/>"Sama činjenica da posedujemo tako izvanrednu tehnologiju danas je najvažnija i najpouzdanija nada mira u svetu", ocenio je Putin.<br/><br/>"Šta god da se desi, usavršićemo to oružje", dodao je on, ponavljajući obećanje koje su ruske vlasti već dale u avgustu.<br/><br/>Putin je pred udovicama istakao da to oružje koje Moskva razvija, treba da obezbedi "suverenitet i bezbednost Rusije u narednim decenijama".<br/><br/>Po američkim stručnjacima, nesreća se verovatno dogodila tokom ispitivanja krstareće rakete s nuklearnim pogonom, koju Rusija želi da gradi, a naziva se "burevestnik", odnosno "9M730".<br/><br/>Moskva nikada nije potvrdila da je baš to oružje povezano s letošnjom eksplozijom na severu.<br/><br/>Ta raketa jedno je od novih oružja koja je 2018, a zatim i 2019. godine, najavio ruski predsednik i izazvao senzaciju obećanjem nove generacije "nepobedivog", "neouhvatljivog" ili "hipersoničnog" oružja.<br/><br/>Nakon incidenta, sve do Norveške je otkriven kratak skok radioaktivnosti, uz radioaktivne izotope stroncijuma, barijuma i lantana. Moskva je ipak negirala bilo kakvu "radioaktivnu kontaminaciju".</p>
    </article>
  </body>
</html>