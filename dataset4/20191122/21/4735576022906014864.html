<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinamalar.com/news_detail.asp?id=2418095&amp;utm_source=feedburner&amp;utm_medium=feed&amp;utm_campaign=Feed%3A+dinamalar%2FFront_page_news+%28Dinamalar.com+%7C%E0%AE%AE%E0%AF%81%E0%AE%A4%E0%AE%B2%E0%AF%8D+%E0%AE%AA%E0%AE%95%E0%AF%8D%E0%AE%95%E0%AE%AE%E0%AF%8D%29&amp;hl=en"/>
    <meta property="og:site_name" content="Dinamalar"/>
    <meta property="article:published_time" content="2019-11-22T21:48:00+00:00"/>
    <meta property="og:title" content="மாஜி பிரதமர் குடும்பம் ; சிறப்பு பாதுகாப்பு இல்லை"/>
    <meta property="og:description" content="புதுடில்லி : முன்னாள் பிரதமர்களின் குடும்பத்தினருக்கு, சிறப்பு பாதுகாப்பு படை பாதுகாப்பு அளிப்பதில் இருந்து விலக்கு அளிக்கும் சட்ட திருத்த மசோதா, லோக்சபாவில் அடுத்த வாரம் தாக்கல் - தினமலர்"/>
  </head>
  <body>
    <article>
      <h1>மாஜி பிரதமர் குடும்பம் ; சிறப்பு பாதுகாப்பு இல்லை</h1>
      <address>
        <time datetime="2019-11-22T21:48:00+00:00">22 Nov 2019, 21:48</time>
      </address>
      <p>புதுடில்லி : முன்னாள் பிரதமர்களின் குடும்பத்தினருக்கு, சிறப்பு பாதுகாப்பு படை பாதுகாப்பு அளிப்பதில் இருந்து விலக்கு அளிக்கும் சட்ட திருத்த மசோதா, லோக்சபாவில் அடுத்த வாரம் தாக்கல் செய்யப்பட உள்ளது.</p>
      <p>காங்., தலைவர் சோனியா, அவரது மகன் ராகுல், மகள் பிரியங்கா ஆகியோருக்கு, எஸ்.பி.ஜி., எனப்படும், சிறப்பு பாதுகாப்பு படை கமாண்டோக்களின் பாதுகாப்பு, 30 ஆண்டுகளாக அளிக்கப்பட்டு வந்தது. முன்னாள் பிரதமர் ராஜிவின் குடும்பத்தினர் என்ற அடிப்படையிலும், விடுதலைப் புலிகளின் அச்சுறுத்தலுக்கு ஆளானவர்கள் என்ற அடிப்படையிலும், இந்த பாதுகாப்பு அளிக்கப்பட்டு வந்தது.</p>
      <figure>
        <img src="https://img.dinamalar.com/data/gallery/gallerye_031733742_2418095.jpg"/>
      </figure>
      <p>இந்நிலையில், சமீபத்தில் இந்த பாதுகாப்பை வாபஸ் பெறுவதாக, மத்திய அரசு அறிவித்தது. இதைத் தொடர்ந்து, முன்னாள் பிரதமர்களின் குடும்பத்தினருக்கு சிறப்பு பாதுகாப்பு அளிப்பதில் இருந்து விலக்கு அளிக்கக் கோரும் சட்ட திருத்த மசோதா, அடுத்த வாரம் லோக்சபாவில் தாக்கல் செய்யப்படவுள்ளது. இந்த மசோதா நிறைவேற்றப்பட்டால், முன்னாள் பிரதமர்களின் குடும்பத்தினருக்கு, எஸ்.பி.ஜி., பாதுகாப்பு அளிக்கப்பட மாட்டாது.</p>
    </article>
  </body>
</html>