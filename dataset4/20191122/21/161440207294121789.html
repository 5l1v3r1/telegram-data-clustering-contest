<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news-sardegna/oristano-provincia/2019/11/22/bimba-contesa-mamma-e-papa-sotto-processo-a-oristano-136-955902.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-22T21:02:03+00:00"/>
    <meta property="og:title" content="Bimba contesa: i genitori sotto processo a Oristano"/>
    <meta property="og:description" content="Cronaca Sardegna - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il caso</h6>
      <h1>Bimba contesa: i genitori sotto processo a Oristano</h1>
      <h2>La donna è accusata di sottrazione di minore, il padre di lesioni. Ma entrambi, oltreché imputati, sono anche parte offesa</h2>
      <address>
        <time datetime="2019-11-22T21:02:03+00:00">22 Nov 2019, 21:02</time>
      </address>
      <p>Il caso della bambina contesa, esploso un anno fa in un paesino della Marmilla, adesso approda al Tribunale di Oristano.</p>
      <p>Venerdì prossimo si aprirà il processo che vede nella doppia veste di imputato e persona offesa sia la mamma, originaria della Marmilla, sia il papà di Viterbo.</p>
      <p>La donna, difesa dall'avvocato Cristina Puddu, deve rispondere di sottrazione di minori e di aver ostacolato gli incontri tra il padre e la bambina; l'uomo, difeso dall'avvocato Marco Valeria Mazzatosta, invece è accusato di lesioni.</p>
      <p>La storia <a href="https://www.unionesarda.it/articolo/cronaca/2018/05/22/bimba-contesa-mamma-di-baressa-si-barrica-in-casa-non-potete-port-68-731744.html">risale </a><a href="https://www.unionesarda.it/articolo/cronaca/2018/05/22/bimba-contesa-mamma-di-baressa-si-barrica-in-casa-non-potete-port-68-731744.html">all'estate</a><a href="https://www.unionesarda.it/articolo/cronaca/2018/05/22/bimba-contesa-mamma-di-baressa-si-barrica-in-casa-non-potete-port-68-731744.html"> 2018</a>. Il Tribunale di Viterbo con un'ordinanza dispone che la bambina torni a vivere nella cittadina laziale, dove risiedeva fino a qualche tempo prima con i genitori.</p>
      <p>La mamma però si rifiuta di seguire le indicazioni del giudice e il Tribunale incarica i carabinieri di prelevare la piccola e consegnarla al papà.</p>
      <p>A quel punto la tensione sale alle stelle: la donna si barrica in casa, non intende in alcun modo separarsi dalla sua figlioletta. Alla fine dopo una lunga mediazione, la bimba prende l'aereo per Roma insieme al papà.</p>
      <p>Adesso la partita arriva al Tribunale di Oristano: venerdì 29 novembre si apre il processo per citazione diretta.</p>
      <p>
        <b>Valeria Pinna</b>
      </p>
    </article>
  </body>
</html>