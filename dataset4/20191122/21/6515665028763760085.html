<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/crna-hronika/3362743/talacka-kriza-mogla-i-krvavo-da-zavrsi-skocio-na-ludaka-sa-puskom-a-onda-je-zaprastalo-evo-kako-je-znao-za-napad"/>
    <meta property="og:site_name" content="kurir.rs"/>
    <meta property="article:published_time" content="2019-11-22T21:21:00+00:00"/>
    <meta property="og:title" content="TALAČKA KRIZA MOGLA I KRVAVO DA ZAVRŠI: Skočio na ludaka sa PUŠKOM, a onda je ZAPRAŠTALO! Evo kako je znao za napad!"/>
    <meta property="og:description" content="Drama Goran Todorović upao u Ekonomsko-ugostiteljsku školu naoružan automatskom puškom i eksplozivom i dvadesetak minuta držao zatočen ceo razred"/>
  </head>
  <body>
    <article>
      <h6 class="kicker">STRAVIČNO</h6>
      <h1>TALAČKA KRIZA MOGLA I KRVAVO DA ZAVRŠI: Skočio na ludaka sa PUŠKOM, a onda je ZAPRAŠTALO! Evo kako je znao za napad!</h1>
      <address>
        <time datetime="2019-11-22T21:21:00+00:00">22 Nov 2019, 21:21</time>
      </address>
      <p>
        <b><b>Drama</b> Goran Todorović upao u Ekonomsko-ugostiteljsku školu naoružan automatskom puškom i eksplozivom i dvadesetak minuta držao zatočen ceo razred</b>
      </p>
      <p>Goran Todorović (46) iz sela Livadice uhapšen je juče jer je s „kalašnjikovim“ i torbom punom eksploziva upao u učionicu Ekonomsko-ugostiteljske škole „Vuk Karadžić“ u Velikoj Plani, a potom, držeći dvadesetak minuta srednjoškolce i profesora kao taoce, ispalio dva hica iz puške u plafon!</p>
      <p>Kako Kurir saznaje, nezapamćena drama se dogodila na šestom času - času filozofije - kad je osumnjičeni, koji je navodno psihički bolesnik, ušao u učionicu odeljenja III/3 i seo u zadnju klupu.</p>
      <p>- Đaci su ga gledali s čuđenjem jer nisu razumeli šta čovek njegovih godina, koji pritom nije profesor, radi u njihovom odeljenju. Sa sobom je nosio punu torbu. Najednom se požalio da mu je neko provalio u kuću, a potom upitao đake: „Kako vi, deco, možete da mi pomognete?“ Međutim, učenici ga nisu shvatili ozbiljno, pa su se samo smejali i šalili - prepričava dramatični događaj izvor Kurira.</p>
      <figure>
        <img src="https://www.kurir.rs/data/images/2019/11/22/19/2060765_1207_ff.jpg?ver=1574448910"/>
        <figcaption>
          <cite>foto: Privatna Arhiva, Shutterstock</cite>
        </figcaption>
      </figure>
      <p>Kako dodaje, reakcija srednjoškolaca naljutila je Todorovića, koji je potom izvukao automatsku pušku iz torbe i počeo da selotejpom lepi vrata učionice, kako niko ne bi mogao da izađe napolje.</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3362623/ucenici-preplaseni-ovo-su-prvi-snimci-iz-plane-heroj-profesor-sa-zavijenom-sakom-prica-kolegama-sta-se-dogodilo-video"/>
        <a href="https://www.kurir.rs/crna-hronika/3362603/pusku-drzao-u-torbi-potresno-svedocenje-ucenice-iz-plane-usao-je-naoruzan-ispod-jakne-imao-pancir-pa-izgovorio-ovo"/>
      </related>
      <p>- Držao je pušku i vikao: „Šta je smešno?! Nemojte da se smejete!“, a potom je ustao, uzeo selotejp i počeo da lepi vrata. Učenike je u tom trenutku uhvatila panika. Ali to nije bilo sve. Naterao ih je da sklone mobilne telefone, da ga ne bi snimali, i da ne mrdaju s mesta. Jedna hrabra učenica uspela je da pošalje poruku profesoru fizičkog i razrednom starešini Slavoljubu Stojadinoviću, koji je odmah napustio svoj čas i dotrčao da vidi o čemu se radi - priča naš sagovornik.</p>
      <p>Profesor Stojadinović, heroj ovog događaja, kaže za Kurir da je po ulasku u učionicu ugledao svog kolegu profesora kako sedi za katedrom, a potom i naoružanog muškarca.</p>
      <p>- Istrčao sam iz fiskulturne sale što sam brže mogao. Kolega je sedeo na stolici do katedre, a sa desne strane bio je čovek sa oružjem u rukama i punom torbom eksploziva. Pitao sam ga da se predstavi, ali nisam razumeo odgovor. Sačekao sam pravi trenutak i, kad je pogledao ka tabli, nasrnuo sam na njega. Dok sam se rvao s njim, doviknuo sam deci da izađu napolje. Pošto su izašli, muškarac je opalio dva hica iz puške u plafon, a jedan mi je proleteo tik pored glave. U toku rvanja povredio sam i ruku. Deca su dvadesetak minuta bila njegovi taoci. Bogu hvala što niko nije povređen - rekao je profesor.</p>
      <blockquote><b>Profesor Stojadinović<br/></b><b>NEMAMO OBEZBEĐENJE<br/></b>Profesor Slavoljub Stojadinović kaže da škola nema fizičko obezbeđenje, ali da su svuda postavljene kamere za video-nadzor.<br/>- Školski policajac nije bio u školi, a čistačice su u tom trenutku čistile, pa je osumnjičeni mogao neopaženo da uđe u školu naoružan - kaže profesor.</blockquote>
      <figure>
        <img src="https://www.kurir.rs/data/images/2019/11/22/19/2060767_1211-profesor_ff.jpg?ver=1574448917"/>
        <figcaption>
          <cite>foto: Printscreen</cite>
        </figcaption>
      </figure>
      <blockquote><b>Đaci bili uplašeni<br/></b><b>TRESEM SE OD STRAHA<br/></b>Učenici su posle dramatične situacije bili uznemireni. Jedan učenik je napisao na Tviteru: „Pucnjava se upravo dogodila u mojoj školi, tresem se od straha!“ Druga učenica ispričala je da je napadač rekao „da će sve biti u redu ako mu daju broj državne bezbednosti“, ministra policije i predsednika države.<br/>- U šoku smo, mislili smo da je neka vežba, a on je ušao u učionicu i počeo da se žali da mu neko preti i da ga progoni. Rekao je da neko hoće da mu ubije ženu i decu. Zato je tražio da ga spojimo sa predsednikom ili ministrom - isprićala je učenica.</blockquote>
      <p>Kurir.rs / Dušan Stamenković Foto: Privatna arhiva, Shutterstock</p>
      <related>
        <h4>NE PROPUSTITE</h4>
        <a href="https://www.kurir.rs/crna-hronika/3362549/ovo-je-superprofesor-slavoljub-koji-je-savladao-napadaca-borio-sam-se-s-njim-imao-je-oruzje-i-torbu-punu-eksploziva"/>
        <a href="https://www.kurir.rs/crna-hronika/3362561/ekskluzivno-ovo-je-naoruzani-napadac-iz-velike-plane-on-je-upao-u-ucionicu-sa-puskom-i-punom-torbom-eksploziva-foto"/>
        <a href="https://www.kurir.rs/crna-hronika/3362531/pucnjava-se-upravo-dogodila-u-mojoj-skoli-ova-fotografija-iz-velike-plane-pojavila-se-na-drustvenim-mrezama-foto"/>
      </related>
    </article>
  </body>
</html>