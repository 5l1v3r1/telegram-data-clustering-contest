<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/22/daryo-oqshomi-prezidentning-kibrga-berilmaslik-haqida-topshirigi-narxozda-forma-mustaqilligi-iiv-rahbariyatidagi-ozgarishlar/"/>
    <meta property="og:site_name" content="Daryo"/>
    <meta property="article:published_time" content="2019-11-22T21:40:00+00:00"/>
    <meta property="og:title" content="“Daryo” oqshomi: Prezidentning kibrga berilmaslik haqida topshirig‘i, “Narxoz”da “forma mustaqilligi”, IIV rahbariyatidagi o‘zgarishlar"/>
    <meta property="og:description" content="22-noyabrning e’tiborga molik voqea-hodisalari dayjesti bilan “‘Daryo’ oqshomi”da tanishing"/>
  </head>
  <body>
    <article>
      <h1>“Daryo” oqshomi: Prezidentning kibrga berilmaslik haqida topshirig‘i, “Narxoz”da “forma mustaqilligi”, IIV rahbariyatidagi o‘zgarishlar</h1>
      <address>
        <time datetime="2019-11-22T21:40:00+00:00">22 Nov 2019, 21:40</time>
      </address>
      <p><b>Shavkat Mirziyoyev 22-noyabr kuni uy-joy qurilishi masalasida <a href="https://t.me/daryo_live/42723">videoselektor yig‘ilishi o‘tkazdi</a>.</b> Unda Prezident davlat idoralari rahbarlariga xalq va OAV bilan muloqotda kibrga berilmaslik haqida <a href="https://t.me/daryo_live/42721">topshiriq berdi</a>. “Rahbarlar nafaqat o‘zining, balki davlatning ham sha’nini saqlashga mas’ul ekani ta’kidlandi”, — <a href="https://t.me/daryo_live/42721">deyiladi</a> rasmiy axborotda. Yozda bo‘lgan <a href="https://daryo.uz/2019/08/04/farhod-ermanov-sizlarga-aziyat-yetkazganimiz-uchun-afsus-va-iztirobdaman-video/">ko‘ngilsizliklar</a> xotirasi hali qaynoq.</p>
      <aside><b>Davomi:</b> <a href="https://daryo.uz/2019/11/22/shavkat-mirziyoyev-bazi-rahbarlar-matbuotchilar-bilan-muloqotda-oddiy-muomala-madaniyatini-manaviyatni-unutib-qoymoqda/">Shavkat Mirziyoyev: “Ba’zi rahbarlar matbuotchilar bilan muloqotda oddiy muomala madaniyatini, ma’naviyatni unutib qo‘ymoqda”</a></aside>
      <figure>
        <img src="https://s.daryo.uz/wp-content/uploads/2019/11/131e4c83-3a2a-1118-a568-da336aed0e6c.jpg"/>
        <figcaption>Foto: Prezident matbuot xizmati</figcaption>
      </figure>
      <p><b>O‘zbekiston ichki ishlar vaziri o‘rinbosari Muhiddin Jo‘rayev va Qorovul qo‘shinlari qo‘mondoni Dmitriy Pan <a href="https://daryo.uz/2019/11/22/ichki-ishlar-vaziri-orinbosari-va-qorovul-qoshinlari-qomondoni-lavozimidan-ozod-etildi/">lavozimidan ozod etildi</a>.</b> Xabar berishlaricha, Jo‘rayevni lavozimidan ozod qilish haqidagi hujjat Prezident tomonidan 18 noyabrda imzolangan. Shuningdek, Panning hibsga olingani haqida xabarlar tarqalgan edi, biroq Bosh prokuratura bu holat bo‘yicha rasmiy <a href="https://daryo.uz/2019/11/22/qorovul-qoshinlari-qomondoni-dmitriy-pan-hibsga-olingani-haqidagi-xabarlarga-bosh-prokuratura-izoh-berdi/">ma’lumot yo‘qligini bildirdi</a>.</p>
      <p><b>Bahodir Hodiyev “Narxoz” rektorligidan <a href="https://daryo.uz/2019/11/05/toshkent-davlat-iqtisodiyot-universiteti-rektori-ishdan-olindi/">olinganidan beri</a>, u yerdan <a href="https://daryo.uz/2019/11/22/narxozda-oqish-5-kunlik-boldi-forma-butunlay-bekor-qilindi/">qiziq xabarlar kelyapti</a>.</b> Universitetda 25-noyabrdan o‘qish haftasi besh kunlik etib belgilangan. Bundan tashqari, <a href="https://daryo.uz/2019/11/22/narxozda-oqish-5-kunlik-boldi-forma-butunlay-bekor-qilindi/">forma bekor qilingan</a>. Jamoatchilik forma masalasini bir boshqacha kutib oldi — bir tomon o‘qishga endi futbolka va kalta paypoqlarda ham borish mumkinligidan <a href="https://t.me/xushnudbek/3657">xursand bo‘lsa</a>, boshqa taraf: “Forma bekor qilindi degani, qizlar ro‘mol bilan ham o‘qishga borishi mumkin, degani ham-da, a?”, <a href="https://t.me/iqtiboslar/2153">deb savol qo‘ygan</a>.</p>
      <p><b>O‘zbekistonda hukumat yoshlarning bo‘sh vaqti umuman qolmasligi uchun <a href="https://daryo.uz/2019/11/22/endilikda-sanatkorlar-hokimlarga-ijodiy-maslahatchi-etib-biriktiriladi/">tinmay harakat qilyapti</a>.</b> Xususan, kuni kecha “Qoraqalpog‘iston Respublikasi, viloyatlar va Toshkent shahrida yoshlarni madaniyat va san’at muassasalariga keng jalb etish orqali ularning bo‘sh vaqtlarini mazmunli tashkil qilish tizimini yanada rivojlantirish <a href="https://daryo.uz/2019/11/22/endilikda-sanatkorlar-hokimlarga-ijodiy-maslahatchi-etib-biriktiriladi/">to‘g‘risida”gi qaror</a> qabul qilingan. Unga ko‘ra, xalq artisti, xalq rassomi kabi faxriy unvonlari bor san’atkorlar endi <a href="https://daryo.uz/2019/11/22/endilikda-sanatkorlar-hokimlarga-ijodiy-maslahatchi-etib-biriktiriladi/">hokimlarga madaniyat va san’at bo‘yicha ijodiy maslahatchi</a> sifatida biriktiriladi.</p>
      <p><b>22-noyabr kuni O‘zbekistonning aksariyat hududlarida, xususan, <a href="https://daryo.uz/2019/11/22/foto-toshkentda-qor/">Toshkent shahrida qor yog‘di</a>.</b> “O‘zgidromet”ning xabar berishicha, <a href="https://daryo.uz/2019/11/22/ozbekistonning-ayrim-hududlarida-23-noyabr-kuni-15-darajagacha-sovuq-boladi/">qor 23-noyabrda ham yog‘adi</a>. Qo‘shimcha qilishlaricha, <a href="https://daryo.uz/2019/11/22/ozbekistonda-qish-faslining-boshida-qanday-ob-havo-kutilayotgani-aytildi/">dekabrda iqlim</a> o‘rtacha nam va harorat bo‘yicha me’yorlarga yaqin bo‘ladi. Oy davomida harorat kechasi 2—7 daraja iliqdan 0—5 daraja sovuqqacha, kunduzi 10—15 daraja iliqdan 0—5 daraja iliqqacha o‘zgarib turadi.</p>
      <figure>
        <img src="https://s.daryo.uz/wp-content/uploads/2019/11/photo_2019-11-22_13-53-04.jpg"/>
        <figcaption>Foto: @kapgir / Telegram</figcaption>
      </figure>
      <p><b>O‘zbekistonda yana nima yangiliklar?</b> Toshkentda 29-noyabr kuni Markaziy Osiyo davlat rahbarlarining <a href="https://daryo.uz/2019/11/22/toshkentda-markaziy-osiyo-davlat-rahbarlarining-ikkinchi-maslahat-uchrashuvi-bolib-otadi/">ikkinchi maslahat uchrashuvi bo‘lib o‘tadi</a>, 2020-yil fevralida esa Prezident Shavkat Mirziyoyev <a href="https://daryo.uz/2019/11/22/valentina-matviyenko-shavkat-mirziyoyevning-rossiyaga-tashrifi-boyicha-qoshimcha-malumot-berdi/">Rossiyaga safar qilishi kutilmoqda</a>. AQSh O‘zbekiston xalq ta’limi tizimini <a href="https://daryo.uz/2019/11/22/aqsh-ozbekiston-xalq-talimi-tizimini-isloh-qilishga-yordam-beradi/">isloh qilishga yordam beradi</a>. Hukumat 88 mingdan ortiq ishsiz ayolning bandligini ta’minlash bo‘yicha <a href="https://daryo.uz/2019/11/22/hukumat-88-294-nafar-ishsiz-ayolning-bandligini-taminlash-togrisidagi-qarorni-qabul-qildi/">qaror qabul qildi</a>. Qashqadaryoda haydovchi <a href="https://daryo.uz/2019/11/22/video-qashqadaryoda-haydovchi-mashinasi-bilan-evakuatorga-ortildi-iib-vaziyatga-izoh-berdi/">mashinasi bilan evakuatorga ortildi</a>. Namanganda sakkiz marta sudlangan <a href="https://daryo.uz/2019/11/22/namanganda-sakkiz-marta-sudlangan-ayol-yana-ogirlik-sodir-etdi-video/">ayol yana o‘g‘irlik sodir etdi</a>. Jahongir Ortiqxo‘jayev O‘zLiDePdan xalq deputatlari Toshkent shahar kengashi <a href="https://daryo.uz/2019/11/22/jahongir-ortiqxojayev-xalq-deputatlari-toshkent-shahar-kengashi-deputatligiga-nomzod-qilib-korsatildi/">deputatligiga nomzod qilib ko‘rsatildi</a>. Yoshlar Ittifoqi raisi Alisher Sa’dullayev “Biz bilgandik, biz kutgandik” degan so‘zlari memga aylangan qizning <a href="https://daryo.uz/2019/11/22/asalning-ham-ozi-shirin-alisher-sadullayev-biz-bilgandik-biz-kutgandik-degan-sozlari-memga-aylangan-qizning-navbatdagi-chiqishiga-munosabat-bild/">navbatdagi chiqishiga munosabat bildirdi</a>. Afsonaviy bokschi Roy Jons va mashhur MMA yulduzi <a href="https://daryo.uz/2019/11/22/foto-afsonaviy-bokschi-roy-jons-va-mashhur-mma-yulduzi-toshkentga-keldi/">Toshkentga keldi</a>. Habib Nurmagomedov O‘zbekistonda jang o‘tkazish-o‘tkazmasligi haqidagi <a href="https://daryo.uz/2019/11/22/habib-nurmagomedov-ozbekistonda-jang-otkazadimi-uning-ozi-bunga-javob-berdi/">savolga javob berdi</a>.</p>
      <p><b>Jahonda nima gap?</b> Telegram faoliyatida nosozliklar kuzatildi — <a href="https://daryo.uz/2019/11/22/telegram-ishlamay-qoldi/">messenjer ma’lum vaqt ishlamay qoldi</a>. Boliviya Tashqi ishlar vazirligi mamlakat sobiq prezidenti Evo Moralesning harakatlari sabab <a href="https://daryo.uz/2019/11/22/boliviya-tiv-moralesning-harakatlari-sabab-meksikaga-etiroz-bildirdi/">Meksikaga e’tiroz bildirdi</a>. Pokiston TAPI quvuri qurilishi boshlanishidan avval turkman gazining narxi tushirilishini <a href="https://daryo.uz/2019/11/22/pokiston-tapi-quvuri-qurilishi-boshlanishidan-avval-turkman-gazi-narxini-tushirishni-talab-qilmoqda/">talab qilmoqda</a>. Olmaota aeroportida tajriba o‘tkazildi — yo‘lovchilarga <a href="https://daryo.uz/2019/11/22/olmaota-aeroportida-tajriba-otkazildi-yolovchilarga-begona-yukni-olib-otish-taklif-qilindi/">begona yukni olib o‘tish taklif qilindi</a>. Olimlar yer yuzida qazib olingan barcha oltinni hisoblab chiqdi.</p>
      <p><b>O‘qish tavsiya etiladi:</b> <a href="https://daryo.uz/2019/11/22/onamga-qasd-qilib-hayotimni-barbod-qildim-adashgan-qiz-hikoyasi/">“Onamga qasd qilib, hayotimni barbod qildim”. Adashgan qiz hikoyasi</a>.</p>
    </article>
  </body>
</html>