<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700790-la-internacional-liberal-mostra-profunda-preocupacio-perque-a-espanya-es-criminalitzi-la-dissidencia-politica.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T21:40:46+00:00"/>
    <meta property="og:title" content="La Internacional Liberal mostra “profunda preocupació” perquè a Espanya es “criminalitzi” la dissidència política"/>
    <meta property="og:description" content="La federació de partits liberals aprova una &quot;resolució d'urgència&quot; sobre la sentència de l'1-O en una reunió de la seva executiva a Fes L'entitat considera que la sentència de l'1-O és el &quot;resultat del fracàs de la política&quot; i la &quot;manca de voluntat"/>
  </head>
  <body>
    <article>
      <h1>La Internacional Liberal mostra “profunda preocupació” perquè a Espanya es “criminalitzi” la dissidència política</h1>
      <address><time datetime="2019-11-22T21:40:46+00:00">22 Nov 2019, 21:40</time> by <a rel="author">ACN</a></address>
      <ul>
        <li>
          <b>La federació de partits liberals aprova una “resolució d’urgència” sobre la sentència de l’1-O en una reunió de la seva executiva a Fes</b>
        </li>
        <li>
          <b>L’entitat considera que la sentència de l’1-O és el “resultat del fracàs de la política” i la “manca de voluntat de dialogar”</b>
        </li>
      </ul>
      <p>La Internacional Liberal ha mostrat una “profunda preocupació” perquè a Espanya es “criminalitzi” la dissidència política, en relació a la sentència del Tribunal Suprem contra els líders independentistes catalans, segons ha informat en un comunicat la Fundació Llibertat i Democràcia, afí a PDeCat i membre de l’entitat internacional, creada el 1948. La federació mundial de partits liberals ha afirmat –segons la Fundació– que “les tensions no es resolen per la via judicial o la repressió, sinó amb respecte i diàleg”.</p>
      <p>Els membres del comitè executiu de l’entitat, que del 22 al 24 de novembre es reuneix a Fes (Marroc), han aprovat una “resolució d’urgència” sobre la sentència de l’1-O.</p>
      <p>La Fundació Llibertat i Democràcia explica que en aquesta resolució d’urgència el comitè executiu de la Internacional Liberal considera que la sentència de l’1-O és el “resultat del fracàs de la política”, i que mostra la “incapacitat de negociació” i la “manca de voluntat de dialogar”.</p>
      <p>Amb tot, i per bé que l’entitat és “sensible” a les “preocupacions” sobre el procés judicial que han mostrat organismes com Amnistia Internacional o el Grup d’Experts de l’ONU sobre Detencions Arbitràries, la Internacional Liberal no ha fet cap valoració sobre el contingut de la sentència pel fet que encara no ha acabat el seu recorregut judicial.</p>
      <p>Per tot plegat, i segons la Fundació Llibertat i Democràcia, la Internacional Liberal ha fet una crida a un “diàleg constructiu” per resoldre el “conflicte polític” a Catalunya tot buscant una solució “política i democràtica” sobre el futur de la regió.</p>
    </article>
  </body>
</html>