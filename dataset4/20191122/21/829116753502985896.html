<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/nagyvilag/20191122--vademelest-javasol-egy-spanyol-biro-a-sziriai-elnok-csaladtagjai-ellen-penzmosas-miatt.html"/>
    <meta property="og:site_name" content="Origo"/>
    <meta property="article:published_time" content="2019-11-22T21:11:00+00:00"/>
    <meta property="og:title" content="Vádat emelhetnek a szíriai elnök családtagjai ellen pénzmosás miatt"/>
    <meta property="og:description" content="Ingatalanokat vásároltak, főleg Spanyolországban."/>
  </head>
  <body>
    <article>
      <h1>Vádat emelhetnek a szíriai elnök családtagjai ellen pénzmosás miatt</h1>
      <address><time datetime="2019-11-22T21:11:00+00:00">22 Nov 2019, 21:11</time> by <a rel="author">MTI</a></address>
      <p><b>Vádemelést javasolt pénteken Bassár el-Aszad szíriai elnök több családtagja ellen pénzmosás, köztük egy több mint 600 millió eurós (több mint 200 milliárd 640 millió forintos) összeg "tisztára mosása" miatt egy spanyol bíró.<br/></b>José de la Mata, a spanyol központi bíróság bírája a szíriai államfő nagybátyja, Rifaat el-Aszad korábbi szíriai védelmi miniszter és alelnök, két felesége, nyolc gyereke és három feltételezett strómanja ellen javasolt vádemelést. Az említett személyek állítólag több mint 600 millió eurónak megfelelő, Szíriából ellopott összeget mostak "tisztára", elsősorban</p>
      <aside>ingatlanok vásárlásával a dél-spanyolországi Costa del Solon.</aside>
      <p>A bírósági közlemény szerint a hálózat az 1980-as évek óta aktív, elsősorban Málagában. A vád szerint a szervezet hasonló üzleti tevékenységeket folytatott fedőcégek felhasználásával egyéb európai országokban is.</p>
      <p>A dpa német hírügynökség megjegyzi, hogy Rifaat el-Aszad ingatlantulajdonai között feltűnik a Buckingham-palota után a legnagyobbnak számító, magántulajdonban lévő lakóingatlan Nagy-Britanniában.</p>
      <p>Hozzáteszi:</p>
      <aside>a hálózat tulajdonában van ezenkívül egy Boeing 727-es repülőgép, több páncélozott luxusjármű és három hajó is.</aside>
      <p>José de la Mata elutasította az Aszad családnak azt az állítását, amely szerint a pénzt ajándékok és adományok formájában kapták Szaúd-Arábiából, kijelentve: a vizsgálatok bebizonyították, hogy ez nem igaz. A spanyol bíró elmondta, hogy Rifaat el-Aszad ellen már eljárást indítottak Franciaországban, a svájci hatóságok pedig emberiesség elleni bűncselekménnyel vádolják őt. A bíró közölte, hogy szorosan együttműködik ezeknek és más országoknak is a hatóságaival.<br/>A spanyol ügyészségnek most 10 napja van eldönteni, hogy eljárást indít-e az ügyben.</p>
    </article>
  </body>
</html>