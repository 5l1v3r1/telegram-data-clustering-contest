<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/externe/senatori-republicani-cer-trezoreriei-sua-informatii-activitatile-hunter-biden-fiul-fostului-vicepresedinte-american-306871.html"/>
    <meta property="og:site_name" content="B1 TV"/>
    <meta property="article:published_time" content="2019-11-22T21:35:11+00:00"/>
    <meta property="og:title" content="Senatori republicani cer Trezoreriei SUA informații despre activitățile lui Hunter Biden. Fiul fostului vicepreședinte american, în centrul dosarului Trump-Ucraina"/>
    <meta property="og:description" content="Preşedinţii republicani din două comitete ale Senatului american au cerut Departamentului Trezoreriei să le pună la dispoziţie orice informaţii despre fraude financiare sau operaţiuni de spălare de bani..."/>
  </head>
  <body>
    <article>
      <h1>Senatori republicani cer Trezoreriei SUA informații despre activitățile lui Hunter Biden. Fiul fostului vicepreședinte american, în centrul dosarului Trump-Ucraina</h1>
      <address><time datetime="2019-11-22T21:35:11+00:00">22 Nov 2019, 21:35</time> by <a rel="author">Redacția B1.ro</a></address>
      <p>Preşedinţii republicani din două comitete ale Senatului american au cerut Departamentului Trezoreriei să le pună la dispoziţie orice informaţii despre fraude financiare sau operaţiuni de spălare de bani asociate cu activităţile desfăşurate pentru compania ucraineană Burisma de către Hunter Biden, fiul fostului vicepreşedinte democrat Joe Biden, potrivit unei scrisori consultate vineri de agenţia Reuters preluat de <a href="https://www.agerpres.ro/politica-externa/2019/11/22/trump-impeachment-senatori-republicani-cer-trezoreriei-informatii-despre-activitati-suspecte-ale-lui-hunter-biden--407857">Agerpres</a>.</p>
      <p>Scrisoarea face referire la „informaţii despre activităţi suspecte” ce rezultă din documente pe care instituţiile financiare le depun la organismul din Departamentul Trezoreriei însărcinat cu combaterea infracţionalităţii economice. Nu este însă clar dacă astfel de informaţii despre Hunter Biden chiar există.</p>
      <p>Solicitarea vine în timp ce republicanii caută argumente în apărarea preşedintelui Donald Trump în procedura de impeachment (punere sub acuzare şi destituire) lansată împotriva acestuia de opoziţia democrată majoritară în Camera Reprezentanţilor.</p>
      <p>Conform democraţilor, Donald Trump ar fi exercitat în interes personal presiuni asupra Ucrainei pentru a relua o investigaţie în care era vizat şi Hunter Biden, fiul fostului vicepreşedinte democrat Joe Biden, acesta din urmă fiind cel mai probabil contracandidat al său la alegerile prezidenţiale de anul viitor.</p>
    </article>
  </body>
</html>