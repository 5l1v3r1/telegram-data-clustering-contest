<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204808-lvivskij-aeroport-privitav-rekordnogo-2-miljonnogo-pasazhira-za-cej-rik"/>
    <meta property="og:site_name" content="Mind UA"/>
    <meta property="article:published_time" content="2019-11-22T21:44:00+00:00"/>
    <meta property="og:title" content="Львівський аеропорт привітав рекордного 2-мільйонного пасажира за цей рік"/>
    <meta property="og:description" content="Аеропорт «Львів» уперше подолав межу в 2 млн пасажирів на рік"/>
  </head>
  <body>
    <article>
      <h1>Львівський аеропорт привітав рекордного 2-мільйонного пасажира за цей рік</h1>
      <h2>Аеропорт «Львів» уперше подолав межу в 2 млн пасажирів на рік</h2>
      <address>
        <time datetime="2019-11-22T21:44:00+00:00">22 Nov 2019, 21:44</time>
      </address>
      <p>Міжнародний аеропорт Львів ім. Данила Галицького сьогодні, 22 листопада, зустрів свого 2-мільйонного пасажира в 2019 році. Таким чином аеропорт продемонстрував рекордне для себе зростання річного пасажиропотоку, йдеться <a href="https://city-adm.lviv.ua/news/city/transport/273051-aeroport-lviv-upershe-podolav-mezhu-v-2-mln-pasazhyriv-na-rik">на сайті </a>Львівської міської ради.</p>
      <p>Ювілейним пасажиром став 4-місячний Соломон Классен, який прилетів зі своїми батьками рейсом Wizz Air з Дортмунда. В приміщенні аеропорту відбулися урочисті заходи з нагоди зустрічі двохмільйонного пасажира. Захід відвідав і міський голова Львова Андрій Садовий.</p>
      <p>«Колись ми лише мріяли, що в цьому аеропорті буде мільйонний пасажир, а тут вже два! Львівське летовище показує найкращу динаміку – 41% в рік приросту пасажиропотоку. Це дуже важливо, адже це робочі місця, інвестиції», – сказав Садовий.</p>
      <p>У Львові очікують, що до кінця року пасажиропотік місцевого аеропорту складе 2,2 млн.</p>
      <p>Нагадаємо, вперше аеропорт подолав поділку у 1 млн пасажирів у 2017 році, 1 грудня.</p>
      <p>Мільйонною пасажиркою у 2018 році стала львів’янка Анна Дронь, яка прибула 26 серпня рейсом Берлін-Львів авіакомпанії Wizz Air, що на 4 місяці швидше, ніж у попередньому році.</p>
      <p>У 2019 році мільйонний пасажир скористався послугами львівського летовища ще 7 липня. Порівняно з минулим роком, ця подія трапилась майже на два місяць швидше. Символічним героєм став 4-річний Максимко Захарія, який відправлявся разом з батьками у Краків рейсом Ryanair.</p>
      <p>Цього року було відкрито 9 рейсів, з них 7 напрямків є новими. Аеропорт співпрацює з 21 авіакомпанією, які виконують польоти у 50 напрямках.</p>
      <p>Зараз аеропорт Львів посідає третю позицію за пасажиропотоком в Україні після двох столичних аеропортів: Бориспіль (13,7 млн) та Жуляни (2,2 млн), значно випереджаючи Одесу (1 млн у серпні) та Харків (1,1 млн).</p>
      <related>
        <h4>Також читайте</h4>
        <a href="https://mind.ua/news/20204730-sap-ogolosila-pro-pidozru-meru-lvova-andriyu-sadovomu-onovleno"/>
        <a href="https://mind.ua/news/20204632-sumarnij-obem-it-industriyi-v-harkovi-u-2018-roci-dosyag-962-mln-grn"/>
        <a href="https://mind.ua/news/20204324-cherez-onlajn-servisi-realizovuetsya-vzhe-60-kvitkiv-kravcov"/>
      </related>
    </article>
  </body>
</html>