<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/22/adocsokkentesen-alapulhat-az-uj-gazdasagvedelmi-akcioterv-kozolte-a-miniszterelnok-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-22T21:20:00+00:00"/>
    <meta property="og:title" content="Adócsökkentésen alapulhat az új gazdaságvédelmi akcióterv – közölte a miniszterelnök - a nap hírei"/>
    <meta property="og:description" content="Pedagógustüntetés lesz a fővárosban jövő szombaton. Környezetkárosítás miatt indult eljárás a visontai gázképződés ügyében."/>
  </head>
  <body>
    <article>
      <h1>Adócsökkentésen alapulhat az új gazdaságvédelmi akcióterv – közölte a miniszterelnök - a nap hírei</h1>
      <address><time datetime="2019-11-22T21:20:00+00:00">22 Nov 2019, 21:20</time> by <a rel="author">Infostart</a></address>
      <h3>Pedagógustüntetés lesz a fővárosban jövő szombaton. Környezetkárosítás miatt indult eljárás a visontai gázképződés ügyében.</h3>
      <p>Adócsökkentésen alapulhat az új gazdaságvédelmi akcióterv, amely a következő év első negyedévére készülhet el - közölte a miniszterelnök. Orbán Viktor az állami rádióban a jövő év legfontosabb feladatának nevezte a magyar gazdaság eredményeinek megvédését. A kormányfő az elmúlt 10 év legnagyobb diplomáciai sikerének nevezte, hogy várhatóan Magyarország kapja meg a bővítési és szomszédságpolitikai portfoliót az Európai Bizottságban. Hozzátette: ez a pozíció a migrációt és a biztonságot is érinti, amely szerinte a következő 5 év legfontosabb témája.</p>
      <p>A magyar uniós biztos-jelölt szerint szükség van a nyugat-balkáni országok európai uniós csatlakozási folyamatainak dinamizálására. Várhelyi Olivér, az országgyűlés európai ügyek bizottságának meghallgatásán az egyik legfontosabb és legsürgetőbb feladatnak nevezte, hogy az Európai Bizottság olyan javaslatot tudjon kidolgozni, amely alapján még a jövő évben megkezdődhetnek a csatlakozási tárgyalások Albániával és Észak-Macedóniával.</p>
      <p>A magyar kormány a jövőben is segíteni szeretné a vajdasági magyarságot, valamint erősítené a vajdasági gazdaságot és a szerb-magyar kapcsolatokat - jelentette ki a Külügyminisztérium parlamenti államtitkára. Magyar Levente Szabadkán kiemelte: Magyarország mindig olyan programokat indított Szerbia területén, amelyekről tudta, hogy azokból az egész ország profitál.</p>
      <p>Bővíti védelmi együttműködését Magyarország és Bosznia-Hercegovina – jelentette be a két ország védelmi minisztere Budapesten. Benkő Tibor elmondta: Magyarország tapasztalataival segít egy olyan programot összeállítani, amellyel támogathatja Szarajevó euroatlanti csatlakozási törekvéseit.</p>
      <p>Pedagógustüntetés lesz a fővárosban jövő szombaton - jelentette be a Pedagógusok Szakszervezetének elnöke. Szabó Zsuzsanna elmondta: a demonstrációról azután döntöttek, hogy nem vezettek eredményre a béremeléséről és a munkaterhek csökkentéséről folytatott tárgyalások a kormánnyal. Az Emberi Erőforrások Minisztériuma szerint a tüntetés az ellenzék és a Soros-hálózat politikai céljait szolgálja.</p>
      <p>A jövő évtől az Oktatási Hivatal dönt a gyerekek iskolaérettségéről. Az Emberi Erőforrások Minisztériuma közölte: azok a szülők, akiknek gyermeke tanköteles korú, vagyis 6 éves, de szeretnének egy év halasztást kérni a beiskolázás alól, januárban adhatják be kérelmüket a hivatal internetes felületén.</p>
      <p>Az egy évvel ezelőtt indult vastagbélszűrési programban visszaküldött minták közül minden tizedikben találtak valamilyen eltérést a normálistól. A megismételt ellenőrzések után 1800 esetben rákmegelőző állapotot, illetve több mint 200 rákos elváltozást találtak és gyógyítottak meg.</p>
      <p>Hétfő délig lehet kitölteni a Nemzeti Tiszta Fejlődési Stratégiáról szóló társadalmi konzultációs kérdőívet. Az uniós tagállamoknak, így Magyarországnak is, januárig kell elkészíteniük és bejelenteniük az Európai Bizottságnál a legalább 30 éves kitekintéssel rendelkező, hosszú távú nemzeti stratégiát a párizsi klímamegállapodásban foglalt célok eléréséért.</p>
      <p>Környezetkárosítás miatt indult rendőrségi eljárás a Mátrai Erőmű visontai telephelyén kialakult gázképződés ügyében – jelentette be Czinege László Heves megyei rendőrfőkapitány. Hampó Norbert, a létesítmény biztonsági vezetője hangsúlyozta: a térségben élők, valamint a társaság és a környező ipari park dolgozóinak biztonsága nincs veszélyben.</p>
      <p>A gazdaság növekedését támogató és a környezet védelmét szolgáló innovációkra és befektetésekre szólította fel az európai országokat az Európai Központi Bank új elnöke. Christine Lagarde hangsúlyozta: az euróövezetnek nagyobb gazdasági növekedést kell elérnie, egyebek között úgy, hogy növeli az állami befektetéseket, ha ki akarja védeni a külvilág gyengeségét és belsőleg kiegyensúlyozottabbá akar válni.</p>
      <p>Terrorizmussal és lázítással vádolta a lemondatott bolíviai elnököt az ideiglenes kormány. A belügyminiszter közölte: a Mexikóba menekült Evo Morales arra buzdította híveit, hogy blokádokkal zárjanak körül városokat. A dél-amerikai állam fővárosában élelmiszerhiány van az útakadályok miatt, amelyeket a mezőgazdasági területekhez vezető utakon emeltek az ország középső és keleti részén.</p>
    </article>
  </body>
</html>