<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naciodigital.cat/noticia/191558/internacional/liberal/urgeix/estat/generalitat/dialeg/constructiu"/>
    <meta property="og:site_name" content="www.naciodigital.cat"/>
    <meta property="article:published_time" content="2019-11-22T21:45:00+00:00"/>
    <meta property="og:title" content="La Internacional Liberal urgeix l'Estat i la Generalitat a un «diàleg constructiu»"/>
    <meta property="og:description" content="L'organisme lamenta el &quot;fracàs de la política&quot; que ha suposat el judici de l'1-O al Tribunal Suprem"/>
  </head>
  <body>
    <article>
      <h1>La Internacional Liberal urgeix l'Estat i la Generalitat a un «diàleg constructiu»</h1>
      <h2>L'organisme lamenta el "fracàs de la política" que ha suposat el judici de l'1-O al Tribunal Suprem</h2>
      <address>
        <time datetime="2019-11-22T21:45:00+00:00">22 Nov 2019, 21:45</time>
      </address>
      <p>La Internacional Liberal, en una resolució aprovada aquest divendres en la reunió que està celebrant a Fez (Marroc), urgeix Catalunya i Espanya a comprometre's a un diàleg "constructiu" per una "solució política i democràtica", per resoldre el conflicte.<br/><br/>L'organisme constata que la <a href="https://www.naciodigital.cat/noticia/187428/condemnats/sedicio">sentència del Tribunal Suprem</a> contra els líders catalans "qüestiona" la llibertat d’expressió i de reunió. També lamenta que sigui el resultat del "fracàs de la política", la incapacitat de negociació i la manca de voluntat de dialogar.<br/><br/>Si bé la Internacional Liberal és "sensible" a les preocupacions sobre el procés judicial manifestades per organitzacions com Amnistia Internacional, International Trial Watch o el Grup d'Experts de les Nacions Unides sobre Detencions Arbitràries, no fa cap valoració sobre el contingut de la sentència en considerar que encara no ha acabat el seu recorregut judicial.<br/><br/>També expressa una profunda preocupació perquè a Espanya es criminalitzi la dissidència política: "Les tensions no es resolen per la vía judicial o la repressió, sinó amb respecte i diàleg".<br/><br/>Diversos membres de la Internacional són membres del PDECat, i algun d'ells -és el cas de Susanna Rivero- forma part de l'executiva de la formació.<br/> </p>
      <p>
        <a href="https://www.naciodigital.cat/registre">Fes-te subscriptor</a>
      </p>
    </article>
  </body>
</html>