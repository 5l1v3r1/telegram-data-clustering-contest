<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/orszag-vilag/indul-a-stipendium-peregrinum-osztondijprogram-2047539/"/>
    <meta property="og:site_name" content="SZOLJON"/>
    <meta property="article:published_time" content="2019-11-22T21:20:00+00:00"/>
    <meta property="og:title" content="Indul a Stipendium Peregrinum ösztöndíjprogram"/>
    <meta property="og:description" content="A legjobb külföldi egyetemek felvételi eljárásának költségeit fedezik."/>
  </head>
  <body>
    <article>
      <h6 class="kicker">SEGÍTSÉG A FIATALOKNAK</h6>
      <h1>Indul a Stipendium Peregrinum ösztöndíjprogram</h1>
      <address>
        <time datetime="2019-11-22T21:20:00+00:00">22 Nov 2019, 21:20</time>
      </address>
      <h4>December 22-éig jelentkezhetnek azok a középiskolások és egyetemisták, akik a megjelölt 66 egyetem valamelyikére szeretnének jelentkezni. A támogatás fedezi a kiutazás, a szállás, az ott-tartózkodás és a felvételi vizsga teljes költségét.</h4>
      <p>Már jelentkezhetnek a Stipendium Peregrinum ösztöndíjprogramra azok a fiatalok, akik a világ legjobb egyetemeire szeretnének felvételizni – jelentette be az Emberi Erőforrások Minisztériumának család- és ifjúságügyért felelős államtitkára pénteki, budapesti sajtótájékoztatóján.</p>
      <p>Novák Katalin elmondta: a Stipendium Peregrinum ösztöndíjprogramot a Nemzeti Tehetség Központ koordinálja, és első körben ahhoz nyújtanak támogatást, hogy azok a fiatalok, akik a legjobb külföldi egyetemeken akarnak tanulni, ki tudjanak utazni a felvételi eljárásra.</p>
      <p>Mint mondta,</p>
      <blockquote>bíznak abban, hogy a fiatalok a legrangosabb egyetemeken szerzett tudásuk birtokában Magyarország hírnevét növelik majd.</blockquote>
      <p>Lantos Krisztina, a Nemzeti Tehetség Központ igazgatója közölte, december 22-éig jelentkezhetnek azok a középiskolások és egyetemisták, akik a megjelölt 66 egyetem valamelyikére szeretnének jelentkezni. A programról a <a href="https://www.nemzetitehetsegkozpont.hu/">www.nemzetitehetsegkozpont.hu</a> oldalon lehet tájékozódni.</p>
      <blockquote>A támogatás fedezi a kiutazás, a szállás, az ott-tartózkodás és a felvételi vizsga teljes költségét.</blockquote>
      <p>Hangsúlyozta: nem azt várják el, hogy a diákokat felvegyék az intézménybe, hanem, hogy tegyenek meg mindent a sikeres felvételiért a személyes elbeszélgetésen.</p>
      <blockquote>Az Európai Unión belüli egyetemekre történő jelentkezés esetén legfeljebb 200 ezer forint ösztöndíj szerezhető, az Egyesült Királyságba 400 ezer forint, a távolabbi országokba történő jelentkezés esetén – mint például az Amerikai Egyesült Államok – 600 ezer forint, de egy ausztráliai felvételihez 700 ezer forint nyerhető el.</blockquote>
      <p>„Összesen 18 millió forint áll rendelkezésre” – közölte Lantos Krisztina.</p>
      <p>Novák Katalin kitért arra is, hogy</p>
      <blockquote>a tehetséges magyar fiatalok támogatása kiemelt nemzeti ügy, szeretnék, ha minden tehetséges magyar fiatal kibontakoztathatná a tehetségét.</blockquote>
      <p>„Erről szól a tíz évvel ezelőtt indított Nemzeti Tehetség Program, amelyben évről évre 300-350 ezer fiatalnak nyújtunk segítséget” – fogalmazott. Mint mondta, egy tehetséges gyermek a családban áldás, de komoly anyagi ráfordítást igényel a szülőktől, ezért szeretnének ebben segíteni. Hozzátette: erre a célra 2019-ben 3,3 milliárd forint áll rendelkezésre a Nemzeti Tehetség Programban. Elmondta azt is, október 1-jével jött létre a Nemzeti Tehetség Központ, amely a kiemelten tehetséges magyar fiatalok tehetséggondozásával, támogatásával foglalkozik, és éves szinten félmilliárd forintból támogatást kap a Nemzeti Tehetség Programból, de egyéb projektjeivel közösen összesen közel 1,6 milliárd forinttal gazdálkodik.</p>
    </article>
  </body>
</html>