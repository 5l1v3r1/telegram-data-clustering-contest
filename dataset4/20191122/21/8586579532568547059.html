<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/rahmi-turan-acikladi-saraya-giden-muharrem-ince-257527h.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T21:51:00+00:00"/>
    <meta property="og:title" content="Rahmi Turan açıkladı: Saray'a giden Muharrem İnce"/>
    <meta property="og:description" content="Rahmi Turan, tartışmalara neden olan Saray'a giden CHP'li iddialarına açıklık getirdi. Turan, Saray'a giden İsmin Muharrem İnce olduğunu ifade etti. İnce ise bu iddialara, &quot;Kanıtlasın Taksim'de kendimi yakarım&quot; diye cevap verdi."/>
  </head>
  <body>
    <article>
      <h1>Rahmi Turan açıkladı: Saray'a giden Muharrem İnce</h1>
      <address><time datetime="2019-11-22T21:51:00+00:00">22 Nov 2019, 21:51</time> by <a rel="author">Yeni Çağ Gazetesi</a></address>
      <p>
        <b>Rahmi Turan, tartışmalara neden olan Saray'a giden CHP'li iddialarına açıklık getirdi. Turan, Saray'a giden İsmin Muharrem İnce olduğunu ifade etti. İnce ise bu iddialara, "Kanıtlasın Taksim'de kendimi yakarım" diye cevap verdi.</b>
      </p>
      <p>Rahmi Turan, Türkiye gündemine oturan, "Saray'a giden CHP'li" iddialarına açıklık getirdi.</p>
      <p>Sağlık sorunları nedeniyle Lonrda'da bulunan Turan, Sözcü'de yer alan habere göre, Cumhurbaşkanlığı Sarayı'na giderek Cumhurbaşkanı Recep Tayyip Erdoğan ile görüşen ismin Muharrem İnce olduğunu ifade etti.</p>
      <p>
        <u>
          <b>Rahmi Turan, şöyle konuştu:</b>
        </u>
      </p>
      <p>
        <b>"Kaynağımın bana söylediğine göre, Saray'da Erdoğan'la görüşen CHP'li isim Muharrem İnce'ymiş. Hatta kaynağım İnce'nin hangi araçla geldiğini, saat kaçta Saray'a girdiğini, kaçta çıktığını dakika dakika söyledi.</b>
      </p>
      <p>Ben de gazetecilik refleksiyle aldığım bu önemli bilgiyi köşemde isim vermeden yazdım. Gelinen durum, bu ismi açıklamamı şart koştu. Ama önemli bir şeyi belirtmek istiyorum. Bu görüşme ve isimler, kaynağımın iddiası. Ben de bu önemli iddiayı Türkiye gündemine taşıdım. Bakalım taraflar şimdi ne diyecek"</p>
      <p>
        <b>MUHARREM İNCE'DEN YANIT: "KENDİMİ YAKARIM"</b>
      </p>
      <p>Öte yandan söz konu açıklamanın ardından konuya ilişkin açıklamada bulunan Muharrem İnce,<b> "Böyle bir görüşmeye dair kanıt varsa Taksim'de kendimi yakarım" </b>dedi.</p>
      <p>Bir tartışma programına mesaj yolu ile açıklamalarda bulunan İnce, "Ben gerçeğin peşindeyim. Gerçek bir diye derdim var" diye de ekledi.</p>
      <figure>
        <img src="https://www.yenicaggazetesi.com.tr/d/other/ince-001.png"/>
      </figure>
      <p>
        <u>İddialara ilişkin Twitter hesabından da açıklamalarda bulunan İnce, şu ifadeleri kullandı:</u>
      </p>
      <p>"Daha ilk günden Rahmi Turan’ın dile getirdiği iddiaların merkezine benim adımın oturtulacağını bana gelen bilgiler doğrultusunda tahmin etmiştim.</p>
      <p>Bunun benim üzerimden parti içi muhalefete yönelik bir operasyon olduğunu ve bunun Genel Merkezin mutfağında bir çete tarafından pişirildiğini biliyordum. Tahminlerimde yanılmadım.</p>
      <p>İddiaların benimle uzaktan yakından bir ilgisi yoktur, olamaz. Bu bana, benim üzerimden parti içi muhalefete yönelik şerefsizce bir saldırıdır. Bu şerefsiz, onurdan insanlıktan nasip alamamış kalemşörle ve kaynağım dediği saray soytarısıyla mutlaka yargı önünde hesaplaşacağız.</p>
      <p>Bu iş elbette sadece yargıyla sınırlı kalmayacaktır. Siyaseten bu operasyonun parçası olan ve Cumhurbaşkanlığı seçim akşamından bu yana şahsıma yönelik kampanya yürütenlerle de hesaplaşmamız kamuoyunun huzurunda devam edecektir.</p>
      <p>Şundan herkes emin olsun ki kimsenin yaptığı yanına kar kalmayacaktır.</p>
      <p>Ben kendimin ne olduğunu biliyorum. Madem ismimi ortaya attınız elinizdeki belgeleri de tüm Türkiye ile paylaşmanızı bekliyorum. Bu konu artık benim için siyasi bir konu olmanın çok ötesine geçmiş bulunmaktadır.</p>
      <p>CHP yönetimi bu saatten sonra konuyu geçiştiremez. Bu konuyla ilgili benim üzerimden mutlaka bir disiplin soruşturmasını da başlatmalıdır. Ya da taraf olarak konuyu yargıya taşıyıp kendi duruşunu göstermelidir."</p>
      <p>
        <b>İNCE'YE DESTEK MESAJLARI</b>
      </p>
      <p>Muharrem İnce'nin adının gündeme gelmesinin ardından sosyal medyada, #MuharremİnceSeniSeviyoruz ve #İNCEyeKumpasVar başlıkları altından Muharrem İnce'ye birçok destek mesajı atıldı.</p>
      <p>Konu Twitter Türkiye Gündemi'nde birinci sıraya oturdu. </p>
      <figure>
        <img src="https://www.yenicaggazetesi.com.tr/d/other/ds-001.png"/>
      </figure>
      <related>
        <a href="https://www.yenicaggazetesi.com.tr/muharrem-ince-patladi-15-senedir-susuyorum-257516h.htm"/>
        <a href="https://www.yenicaggazetesi.com.tr/kilcdaroglundan-rahmi-turan-aciklamasi-257278h.htm"/>
        <a href="https://www.yenicaggazetesi.com.tr/rahmi-turan-saraya-giden-chpli-iddiasinin-devamini-yazdi-257263h.htm"/>
        <a href="https://www.yenicaggazetesi.com.tr/muharrem-inceden-cagri-o-isim-aciklanmali-257178h.htm"/>
      </related>
    </article>
  </body>
</html>