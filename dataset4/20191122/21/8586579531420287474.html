<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/ihale-komisyonu-baskani-annesine-ve-ogluna-25-milyon-tl-is-verdi-53998yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T21:00:00+00:00"/>
    <meta property="og:title" content="İhale Komisyonu Başkanı, annesine ve oğluna 2,5 milyon TL iş verdi!"/>
    <meta property="og:description" content="Tufanbeyli ilçesini bilir misiniz?Memleketim Adana'nın şirin bir ilçesidir. Adana'ya 196 kilometre uzaklıktadır. Tufanbeyli ilçe olmadan önce Saimbeyli..."/>
  </head>
  <body>
    <article>
      <h1>İhale Komisyonu Başkanı, annesine ve oğluna 2,5 milyon TL iş verdi!</h1>
      <address><time datetime="2019-11-22T21:00:00+00:00">22 Nov 2019, 21:00</time> by <a rel="author">Murat AĞIREL</a></address>
      <p>
        <b>Tufanbeyli ilçesini bilir misiniz?</b>
      </p>
      <p>Memleketim Adana'nın şirin bir ilçesidir. Adana'ya 196 kilometre uzaklıktadır. Tufanbeyli ilçe olmadan önce Saimbeyli ilçesine bağlı bir bucak merkezi idi. 1 Nisan 1958 tarihinde Saimbeyli'den ayrılarak <b>"Mağara</b>" adı ile ilçe merkezi oldu. 1965 yılında <b>"Mağara"</b> adı değiştirilerek Çukurova Kuvay-i Milliye Kumandalarından ve Kurtuluş Savaşında gösterdiği fedakârlıklar ve kahramanlıklar ile tanınan komutanın adı verildi. Atatürk'ün naaşı başında nöbet tutan beş generalden biri olan ve Atatürk'ün nutkunda ismi dört yerde geçen Osman Tufan Paşa (Aydınoğlu Osman Tufanbey) adına Tufanbeyli olması teklif edilmiş. TBMM'ce Tufanbeyli olarak değiştirilmiş.</p>
      <p>Bunu neden anlatıyorum.</p>
      <p>Bu vatan kahramanının ismini taşıyan ilçe bu sıralar hiç hak etmediği şekilde yolsuzluk haberleri ile gündeme geldi.</p>
      <p>Adana'da başarılı işler yapan Küçük Saat Haber sitesinde bir haber yer aldı ve konuyu takip ettiler. Lafı çok uzatmadan savcılığa şikâyet konusu da olan yolsuzluk iddialarını anlatmaya başlayayım…</p>
      <p>Tufanbeyli Belediyesi, 2014 yılından beri AKP'li Remzi Ergü tarafından yönetiliyor. Remzi Ergü hakkında yerel basında iddialar yer almasına rağmen bir soruşturma başlamaması üzerine CHP ve İYİ Parti Belediye Meclis Üyeleri Bekir Özdemir, Ö. Galip Dönmez, Hasan Demirer, Fuat Gökdemir ve Celalettin Öztürk tarafından 28 Ekim 2019 tarihinde Tufanbeyli Cumhuriyet Savcılığı'na iddialar ve yaptıkları tespitleri içeren suç duyurusunda bulundular.</p>
      <p>Şikâyet ettikleri isim Belediye Başkanı Remzi Ergü, Songül Birer, Mehmet Ali Birer, Ümit Birer. Şikâyet konusu ise rüşvet, zimmet, ihaleye fesat karıştırma…</p>
      <p>
        <b>İddialar ise şöyle…</b>
      </p>
      <p>Belediye tarafından iftar yemeği ihale edilmiş 49 bin TL, Karakuşak Güreş Festivali işi yapılmış 49 bin TL, şehitler adına mevlit yemeği düzenlenmiş 14 bin TL, Hasat Festivali yemeği düzenlenmiş 10 bin TL, Cumhurbaşkanı Erdoğan'ın ilçe ziyareti için 52 bin TL, Doğay Fotoğraf Avcılığı için 25 bin TL gibi ihaleler ve doğrudan alımlar yapılmış.</p>
      <p>
        <b>Kimden Songül Birer'den.</b>
      </p>
      <p>İlçe ve mahalle yol işi 8 bin 878 TL, 8 Mart Dünya Kadınlar Günü etkinliği işi için 59 bin TL, Anneler Günü için 64 bin TL gibi işler yapılmış.</p>
      <p>
        <b>Kimden Ümit Birer'den.</b>
      </p>
      <p>Muhtelif sokaklara taş, kaya işi için 73 bin 164 TL, Adana Valiliği Geleneksel Lezzet Festivali için 43 bin TL, temizlik malzemeleri alımı 29 bin TL, parke yol tamiri 65 bin TL, araç kiralama işi 76 bin TL ve başka işler için de 335 bin TL ayrı ayrı olmak üzere Öz Beta İnş. Yem. Harf.  şirketine verilmiş…</p>
      <p>
        <b>Şirketin yetkilisi olarak yine Ümit Birer gözüküyor.</b>
      </p>
      <p>İşin ilginç yanı şu…</p>
      <p>Bu ihaleleri düzenleyen belediyenin ihale komisyonu başkanı kim?</p>
      <p>
        <b>Mehmet Ali Birer...</b>
      </p>
      <p>İhale alan Songül Birer, Komisyon Başkanı'nın annesi! Ümit Birer ise komisyon başkanının oğlu…</p>
      <p>Ne güzel değil mi? Aile dışına gitmiyor işler.</p>
      <p>Daha vahim bir durum var.</p>
      <p>Songül Birer adına verilen bazı işler yapılmadığı halde yapılmış gibi gösterilmiş. Oğul Birer'in Ortaköy ve Çatalcam adı altında 73 bin TL, temizlik adı altında 55 bin TL, kış aylarında meydana gelen işler adı altında da 100 bin TL ödeme aldığı işler aslında hayali işlermiş. Ancak oğul Birer bu işlerin parasını almış.</p>
      <p>
        <b>Bitmedi daha…</b>
      </p>
      <p>Belediyenin tüm araçları çok masraflı diye Mit. Mad. Madencilik firmasına satılmış. Satıldıktan sonra tekrar belediye adına bu araçlar kiralanmış.</p>
      <p>O dönemin AKP'li Bakan Julide Sarıeroğlu ilçeyi ziyaret ettiğinde günlük ziyaret için 59 bin TL fatura kesilmiş. 2017 yılında Polis Haftası etkinliği için 67 bin TL harcanmış ödeme yapılmış ancak bu organizasyonda yapılmamış.</p>
      <p>Cumhurbaşkanı Adana'da açılış içinde bulunduğunda Ümit Birer, 63 bin TL ödeme almış ancak neye istinaden aldığı belgelenememiş.</p>
      <p>İşin özetinde ise İhale Komisyon Başkanı'nın annesi ve oğlunun Tufanbeyli Belediyesi'nden aldığı ihale sayısı 34, tutarı ise 2.5 milyon TL.</p>
      <p>Belediye Başkanı hakkında da iddialar sıralanmış.</p>
      <p>Y.K. Gökdemir isimli bir vatandaş kendisinin almadığı bir ihalenin ödemesini almış. Belediye bu şahsın hesabına ihale bedelini göndermiş.</p>
      <p>Belediyenin harcamalarına bakıldığında market harcamaları içerisinde  <b>"Sigara"</b> ve <b>"Bebek Bezi"</b> olduğu da tespit edilmiş. Şahsi harcamalar belediyenin kasasından ödenmiş.</p>
      <p>Yasalar ihaleye katılamayacak olanları çok net tarif ediyor.</p>
      <p>- İhaleyi yapan idarenin ihale yetkilisi kişileri ile bu yetkiye sahip kurullarda görevli kişiler,</p>
      <p>- İhaleyi yapan idarenin ihale konusu işleri hazırlamak, yürütmek, sonuçlandırmak ile yükümlü olan kişiler,</p>
      <p>- Bu maddelerde belirtilen kişilerin eşleri ve üçüncü dereceye kadar kan ve ikinci dereceye kadar kayın hısımları ile evlatlıkları ve evlat edinenleri ihalelere katılamazlar.</p>
      <p>
        <b>Kanun çok açık…</b>
      </p>
      <p>Yapılması gerekende çok belli. Vatana ihanet sadece eline silah alıp dağa çıkmak ile olmaz. Milletin alın teri ile kazandığı paralar ile ödediği vergileri eşine, dostuna, akrabasına peşkeş çeken, kamu kaynaklarını yağmalayan kişiler de birer vatan hainidir. Tüyü bitmemiş yetimin hakkını yiyen, yemeye cüret eden her kim olursa adalet önünde hesap vermelidir.</p>
      <p>İşte Osman Tufan Paşa'nın isminin verildiği, kendi hatıralarında övünçle bahsettiği ilçe bu şekilde anılıyor artık.</p>
      <p>
        <i>Belgelerin tamamını ekteki barkodu okuyarak görebilirsiniz.</i>
      </p>
      <figure>
        <img src="https://www.yenicaggazetesi.com.tr/d/other/img-20191123-wa0000-005.jpg"/>
      </figure>
      <figure>
        <iframe src="https://www.youtube.com/embed/S0xMBA59tgQ" width="560" height="315" data-service="Youtube" scrolling="no"/>
      </figure>
    </article>
  </body>
</html>