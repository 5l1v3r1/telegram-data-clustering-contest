<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2581527/gotel-bila-parku-kulturi-u-lvovi-buduvatime-tzov-park-spejs-foto"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-22T21:59:00+00:00"/>
    <meta property="og:title" content="Готель біля парку культури у Львові будуватиме ТзОВ &quot;Парк спейс&quot;, - ФОТО"/>
    <meta property="og:description" content="Апарт-готель на Лижв'ярській буде зводити інша фірма"/>
  </head>
  <body>
    <article>
      <h1>Готель біля парку культури у Львові будуватиме ТзОВ "Парк спейс", - ФОТО</h1>
      <address><time datetime="2019-11-22T21:59:00+00:00">22 Nov 2019, 21:59</time> by <a rel="author">Євгенія Пласконь</a></address>
      <p>
        <i>22 листопада виконавчий комітет Львівської міськради вніс зміни до рішення № 1176 від 09.12.2016, та видав містобудівні умови й обмеження на реконструкцію з розширенням існуючої будівлі готелю на вул. Лижв’ярській, 1 за рахунок надбудови під апарт-готель компанії “Парк спейс“. Раніше цим проектом мало займатись ТзОВ “Апартготель“.</i>
      </p>
      <p>Як повідомляє кореспондент сайту 032.ua, окрім прибудови та надбудови до споруди майбутнього готелю на Лижв'ярській у Львові, там ще мають облаштувати підземну автостоянку. А проект реконструкції шукатимуть шляхом проведення міжнародного архітектурного конкурсу. У проекті рішення вказано, що після проведення конкурсу, про наміри забудови мають повідомити ЮНЕСКО та Міністерство культури України відповідно до законодавства. </p>
      <figure>
        <img src="https://s.032.ua/section/newsInText/upload/images/news/intext/000/051/474/screenshot-drivegooglecom-20191122-142421_5dd7faf03f7ce.png"/>
      </figure>
      <p>Реалізувати проект будуть на земельній ділянці площею 1,06 га. Функціональне призначення земельної ділянки – відповідно до генерального плану забудови міста, затвердженого ухвалою міської ради від 30.09.2010 № 3924 – громадські центри та об’єкти. Реконструкцію мають запроектувати з відступом від червоних ліній вул. Лижв’ярської – 4,00 м - 6,60 м, вул. Літньої – 33,00 м та вул. Стрийської – 28,00 м, з врахуванням вимог діючих будівельних норм у межах відведеної земельної ділянки. Також на території проведуть археологічне дослідження.</p>
      <p>Як розповіла представниця управління архітектури Львівської міськради на засіданні виконкому, це питання уже переносилось раніше для доопрацювань, тож 22 листопада уже було запрпоновано новий варіант з правками, де висота планованої споруди мала залишитися 34 метри, а відсоток забудови - 40%. Разом із тим, у <a href="https://www8.city-adm.lviv.ua/info/plan_VK.nsf/276715ac21c1f975c2256caa003843d0/c0615228d04f3a12c22584b7005b325b/$FILE/23.pdf">проекті ухвали</a> зазначається, що гранично допустима висота проектованих будівель становить не вище 72 метрів, а максимально допустимий відсоток забудови ділянки - 50%.</p>
      <slideshow>
        <figure>
          <img src="https://s.032.ua/section/newsInText/upload/images/news/intext/000/051/474/screenshot-drivegooglecom-20191122-142431_5dd7faee46b8b.png"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/474/screenshot-drivegooglecom-20191122-142440_5dd7faebf1eef.png"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/474/screenshot-drivegooglecom-20191122-142448_5dd7faeacdfe8.png"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/474/screenshot-drivegooglecom-20191122-142456_5dd7fae8ca319.png"/>
        </figure>
      </slideshow>
      <p>Зазначимо, що  ТзОВ "Парк спейс" (LIMITED LIABILITY COMPANY "PARK SPACE") розташоване у Львові на вулиці Хімічній, 4 з 23 липня 2018 року. Засновником вказане ТзОВ "Авалон Інкомпані" та Акціонерне товариство "Закритий недиверсифікований венчурний корпоративний інвестиційний фонд "Адамант". Серед основних видів діяльності компанії - організація будівництва та власне будівництво житлових і нежитлових споруд. Керівником вказана Алла Шамова, а підписантом - Володимир Жигман.</p>
      <p>Нагадаємо, раніше повідомлялось про зведення апарт-готелю на <a href="https://www.032.ua/news/1955907/bila-parku-kulturi-u-lvovi-planuut-zbuduvati-gotel-iz-restoranom">Лижв'ярській, 30</a>: кореспондент сайту 032.ua <a href="https://www.032.ua/news/2399080/bila-parku-kulturi-u-lvovi-hocut-zbuduvati-apart-gotel">розповідав</a>, яким він має бути.</p>
    </article>
  </body>
</html>