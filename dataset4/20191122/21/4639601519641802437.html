<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/finance/forologiko-nomosxedio-allages-se-e-apodeikseis-kai-akinita/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T21:55:30+00:00"/>
    <meta property="og:title" content="Φορολογικό νομοσχέδιο : Αλλαγές σε e-αποδείξεις και ακίνητα"/>
    <meta property="og:description" content="Διορθώσεις και προσθήκες λίγο πριν αυτό πάρει τον δρόμο προς τη Βουλή προχωρά το ΥΠΟΙΚ"/>
  </head>
  <body>
    <article>
      <h1>Φορολογικό νομοσχέδιο : Αλλαγές σε e-αποδείξεις και ακίνητα</h1>
      <h2>Διορθώσεις και προσθήκες λίγο πριν αυτό πάρει τον δρόμο προς τη Βουλή προχωρά το ΥΠΟΙΚ</h2>
      <address><time datetime="2019-11-22T21:55:30+00:00">22 Nov 2019, 21:55</time> by <a rel="author">ΤοΒΗΜΑ Team</a></address>
      <p>Σε διορθώσεις και προσθήκες στο φορολογικό νομοσχέδιο λίγο πριν αυτό πάρει τον δρόμο προς τη Βουλή προχωρά το υπουργείο Οικονομικών.</p>
      <p>«Μπούσουλα» για ορισμένες αλλαγές που ετοιμάζονται στις διατάξεις του νομοσχεδίου αποτελούν τα σχόλια των φορολογουμένων που έγιναν στο πλαίσιο της δημόσιας διαβούλευσης.</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Λυγίζει» το γράμμα 7χρονης: «Άγιε Βασίλη θέλω σπίτι και φαΐ»</a>
      </p>
      <p>Οι παρεμβάσεις αφορούν κυρίως το νέο καθεστώς των e-αποδείξεων, χωρίς όμως να αλλάζει το ποσοστό 30% που απαιτείται επί του εισοδήματος, αλλά και την έκπτωση φόρου για όσους θα προχωρήσουν στην ανακαίνιση των ακινήτων τους μέσα στην επόμενη τριετία.</p>
      <p>Οι διαζευγμένοι που πληρώνουν διατροφή σε σύζυγο και παιδιά θα είναι υποχρεωμένοι να πραγματοποιούν λιγότερες ηλεκτρονικές συναλλαγές, καθώς θα αφαιρείται το ποσό της διατροφής από το εισόδημά τους επί του οποίου θα υπολογίζεται το 30% των e-αποδείξεων.</p>
      <p>Το νομοσχέδιο πριν φτάσει να κατατεθεί στη Βουλή θα συμπληρωθεί με δεκάδες νέα άρθρα, από τα οποία ξεχωρίζει η δυνατότητα μεταφοράς λογιστικών ζημιών για τις επιχειρήσεις σε βάθος δεκαετίας από πέντε χρόνια που είναι σήμερα και η αλλαγή του τρόπου φορολόγησης των ειδικών αμοιβών stock options που λαμβάνουν τα μεγαλοστελέχη των εταιρειών.</p>
      <p>Σύμφωνα με πληροφορίες, οι αλλαγές και οι προσθήκες που προωθεί το οικονομικό επιτελείο στο φορολογικό νομοσχέδιο, πριν αυτό κατατεθεί τις επόμενες μέρες στη Βουλή, προβλέπουν μεταξύ άλλων:</p>
      <h3>Ηλεκτρονικές αποδείξεις</h3>
      <p>Η βασική διόρθωση αφορά τους διαζευγμένους, οι οποίοι διαθέτουν σημαντικό μέρος του εισοδήματός τους για τη διατροφή που πληρώνουν στη σύζυγο και στα παιδιά. Οι δαπάνες διατροφής θα αφαιρούνται από το εισόδημα επί του οποίου θα υπολογίζονται οι ηλεκτρονικές πληρωμές. Το συγκεκριμένο ζήτημα επισημάνθηκε από πολλούς φορολογουμένους στο πλαίσιο της διαβούλευσης. Σε κάθε περίπτωση, η κυβέρνηση δεν εξετάζει τη μείωση του ποσοστού, το οποίο ανέρχεται στο 30% του εισοδήματος.</p>
      <h3>Ανακαίνιση ακινήτων</h3>
      <p>Διορθώνεται η  διάταξη με την οποία παρέχεται έκπτωση φόρου 40% για τις εργασίες επισκευής ακινήτων. Οι ιδιοκτήτες ακινήτων που θα κάνουν εργασίες ανακαίνισης την τριετία 2020-2022 θα έχουν έκπτωση φόρου τα επόμενα τέσσερα χρόνια.</p>
      <p>Συγκεκριμένα, το 40% των δαπανών για την ανακαίνιση των ακινήτων τους θα εκπίπτει από τις οφειλές φόρου εισοδήματος της επόμενης τετραετίας, με ανώτατο όριο έκπτωσης τις 19.200 ευρώ, αλλά καταργείται η μείωση κατά 5% του φορολογητέου εισοδήματος που προβλέπει η υφιστάμενη νομοθεσία για τους έχοντες εισόδημα από ενοίκια για όποιον επικαλεστεί την έκπτωση του 40%. Μετά την αλλαγή που σχεδιάζεται οι ιδιοκτήτες ακινήτων δεν θα χάνουν την αυτόματη έκπτωση του 5% από τον φόρο εισοδήματος από ενοίκια αν κάνουν χρήση της έκπτωσης για δαπάνες ανακαίνισης.</p>
      <h3>Περιστασιακά απασχολούμενοι</h3>
      <p>Παρεμβάσεις αναμένονται και στο άρθρο 6 του νομοσχεδίου που αφορά τους περιστασιακά εργαζομένους. Το άρθρο τούς αντιμετωπίζει ως επιχειρηματίες και τους φορολογεί από το πρώτο ευρώ με βάση το τεκμαρτό εισόδημα. Αν διατηρηθεί η διάταξη της παραγράφου 1 του άρθρου, οι περιστασιακά εργαζόμενοι θα χάσουν το αφορολόγητο όριο. Σήμερα με βάση την ισχύουσα διάταξη το δηλωθέν εισόδημα των φορολογουμένων, εφόσον δεν υπερβαίνει το ποσόν των 6.000 ευρώ και το τεκμαρτό τους εισόδημα το ποσόν των 9.500 ευρώ, φορολογείται με την κλίμακα των μισθωτών στην οποία ισχύει αφορολόγητο όριο.</p>
      <h3>Stock options</h3>
      <p>Θα προβλέπεται αυτοτελής φορολόγηση των stock options με συντελεστή 15%. Σήμερα τα δικαιώματα προαίρεσης αγοράς μετοχών φορολογούνται με τις γενικές διατάξεις, δηλαδή με την κλίμακα φορολογίας. Τα κέρδη από τις μετοχές που διατίθενται στο πλαίσιο των stock options φορολογούνται ήδη από το 2008 ως παροχή σε είδος και ο εργαζόμενος πληρώνει τον φόρο και την εισφορά αλληλεγγύης που του αναλογεί κατά την εκκαθάριση της φορολογικής του δήλωσης.</p>
      <h3>Μεταφορά ζημιών</h3>
      <p>Οι επιχειρήσεις θα έχουν τη δυνατότητα να μεταφέρουν τη φορολογική ζημιά σε διάστημα δέκα ετών από πέντε που είναι σήμερα. Το μέτρο θα έχει εφαρμογή για λογιστικές ζημιές που δημιουργήθηκαν από το 2014 και μετά, που σημαίνει ότι οι επιχειρήσεις μπορούν με βάση τη νέα διάταξη να τις συμψηφίσουν με τη χρήση του 2024.</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/22/politics/koutsoumpas-i-ergatiki-taksi-einai-i-paragogiki-dynami-pou-tha-mas-paei-mprosta/"/>
        <a href="https://www.tovima.gr/2019/11/21/finance/liftingk-se-e-apodeikseis-gia-diazeygmenous-kai-ekptoseis-akiniton/"/>
        <a href="https://www.tovima.gr/2019/11/20/finance/forologiko-ti-allages-erxontai-se-noikokyria-kai-epixeiriseis/"/>
        <a href="https://www.tovima.gr/2019/11/19/finance/ofeiles-stin-eforia-stis-48-oi-doseis-alla-me-toko/"/>
        <a href="https://www.tovima.gr/2019/11/18/finance/korkidis-epivevlimeni-i-nomothetisi-tis-meiosis-tis-prokatavolis-forou-eisodimatos/"/>
        <a href="https://www.tovima.gr/2019/11/17/finance/diples-oi-apodeikseis-apo-10-epaggelmata/"/>
        <a href="https://www.tovima.gr/2019/11/17/finance/apodeikseis-ta-parapona-fernoun-kai-allages/"/>
      </related>
    </article>
  </body>
</html>