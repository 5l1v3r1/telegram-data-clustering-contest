<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90317"/>
    <meta property="og:site_name" content="Denník politika"/>
    <meta property="article:published_time" content="2019-11-22T21:35:08+00:00"/>
    <meta property="og:title" content="Polášek a Kužmová sa stali tenistami roka, na galavečeri v NTC ocenili aj úspešné dievčatá"/>
    <meta property="og:description" content="22.11.2019 (Webnoviny.sk) – Tenistami roka 2019 v tradičnej ankete Slovenského tenisového zväzu (STZ) sa stali Filip Polášek a Viktória Kužmová. Kým pre účastníka záverečného Turnaja majstrov v Londýne ide po roku 2008 o druhé víťazstvo v tejto ankete, 21-ročná Košičanka sa z tohto ocenenia teší po prvýkrát. Polášek zároveň ovládol divácku anketu o najpopulárnejšieho slovenského tenistu za rok 2019, keď dostal 168 z celkového počtu 585 platných hlasov."/>
  </head>
  <body>
    <article>
      <h1>Polášek a Kužmová sa stali tenistami roka, na galavečeri v NTC ocenili aj úspešné dievčatá</h1>
      <address><time datetime="2019-11-22T21:35:08+00:00">22 Nov 2019, 21:35</time> by <a rel="author">Webnoviny</a></address>
      <p>22.11.2019 (Webnoviny.sk) – Tenistami roka 2019 v tradičnej ankete Slovenského tenisového zväzu (STZ) sa stali Filip Polášek a Viktória Kužmová. Kým pre účastníka záverečného Turnaja majstrov v Londýne ide po roku 2008 o druhé víťazstvo v tejto ankete, 21-ročná Košičanka sa z tohto ocenenia teší po prvýkrát. Polášek zároveň ovládol divácku anketu o najpopulárnejšieho slovenského tenistu za rok 2019, keď dostal 168 z celkového počtu 585 platných hlasov.</p>
      <p>Slávnostné vyhlásenie výsledkov 26. ročníka tejto bilančnej ankety STZ sa konalo počas piatkového galavečera v priestoroch Národného tenisového centra (NTC) v Bratislave. V kategórii mužov triumfoval Polášek (183) pred dvojicou Norbert Gombos (120) a Andrej Martin (70).</p>
      <h3>Kužmová chce nadviazať na Cibulkovú</h3>
      <p>V tomto roku si po boku Chorváta Ivana Dodiga zahral semifinále Wimbledonu, radoval sa z titulu na prestížnom podujatí ATP Masters 1000 v Cincinnati, spoločne nenašli premožiteľa ani v čínskom Pekingu a „čerešničkou na torte“ bola účasť na Turnaji majstrov v Londýne. Sezónu ukončil na 11. mieste rebríčka ATP vo štvorhre, pričom premiérovo nazrel aj do elitnej desiatky.</p>
      <p>Medzi ženami anketu jednoznačne ovládla Viktória Kužmová, ktorá získala 241 hlasov tenisových odborníkov. Zverenka Michala Mertiňáka dosiahla paradoxne svoj najväčší sezónny úspech vo štvorhre, keď s Bieloruskou Alexandrou Sasnovičovou postúpili do semifinále US Open. Stala sa tak siedmou Slovenkou, ktorá sa môže pýšiť víťazstvom v spomenutej ankete.</p>
      <p>„<i>Samozrejme, veľa to pre mňa znamená. Mám za sebou dobrú sezónu a dúfam, že niekedy v tejto ankete nadviažem na Dominiku Cibulkovú. Chcela by som sa poďakovať môjmu trénerovi Michalovi Mertiňákovi, ktorý to nemá so mnou ľahké. Takisto ďakujem môjmu kondičnému trénerovi, rodine za podporu a tiež Slovenskému tenisovému zväzu, ktorý mi vytvára kvalitné podmienky</i>,“ povedala vo svojej ďakovnej reči počas galavečera Kužmová.</p>
      <h3>Medzi juniormi získal ocenenie Fekete</h3>
      <p>Rekordérkou naďalej zostáva s ôsmimi triumfmi Dominika Cibulková, hoci vo svojej poslednej sezóne kariéry sa nedostala ani do najlepšej trojice. Na druhom mieste skončila Anna Karolína Schmiedlová (88) a poradie na stupňoch víťazov doplnila ďalšia košická rodáčka Jana Čepelová (32).</p>
      <p><b>Zobraziť fotogalériu k článku:</b><br/>Tenista roka 2019 (fotografie)</p>
      <p>Medzi juniormi sa tešil z prestížneho ocenenia 18-ročný János Fekete, ktorému odborná verejnosť pridelila 196 hlasov. Matej Gálik obsadil strieborný stupienok (76), keď o osem hlasov pokoril Lukáša Paloviča. Kategória junioriek takisto dopadla jednoznačne. Laureátkou sa stala Romana Čisovská, ktorá získala 222 hlasov. Michaela Kadlečková dostala podporu 76 hlasov, čo bol dvojnásobný počet ako v prípade tretej Viktórie Morvayovej.</p>
      <h3>Veľký úspech dievčat</h3>
      <p>Spomenuté trio Čisovská, Kadlečková a Morvayová sa v auguste postaralo o veľký úspech, keď na majstrovstvách Európy dievčenských družstiev do 18 rokov získalo vo francúzskom Granville striebornú medailu. Vďaka tomu v ankete Tenista roka 2019 triumfovalo v kategórii tím roka s počtom hlasov 161. Na druhé miesto mladé Slovenky odsunuli fedcupové družstvo (92) a poradie v najlepšej trojici doplnil daviscupový tím Slovenska (86).</p>
      <p>Najvyrovnanejšia bola kategória talent roka, v ktorej uspel 15-ročný Peter Benjamín Privara. Ten získal 140 hlasov, pričom iba o päť hlasov zdolal druhú Nikolu Daubnerovú. Presne sto hlasov si pripísal na konto tretí Peter Naď. Ceny za príspevok k rozvoju tenisu od STZ dostali Dušan Sadovský, Jana Tužinská, Július Kaščák a Marcela Mokrá. Na rozdiel od minulého roka nebol nikto uvedený do Siene slávy Slovenského tenisového zväzu, ktorá má 27 členov.</p>
      <h3>Laureáti ankety Tenista roka 2019</h3>
      <p><b>MUŽI</b>:<br/>1. Filip Polášek 183 bodov<br/>2. Norbert Gombos 120<br/>3. Andrej Martin 70</p>
      <p><b>ŽENY</b>:<br/>1. Viktória Kužmová 241<br/>2. Anna Karolína Schmiedlová 88<br/>3. Jana Čepelová 32</p>
      <p><b>JUNIORI</b>:<br/>1. János Fekete 196<br/>2. Matej Gálik 76<br/>3. Lukáš Palovič 68</p>
      <p><b>JUNIORKY</b>:<br/>1. Romana Čisovská 222<br/>2. Michaela Kadlečková 76<br/>3. Viktória Morvayová 38</p>
      <p><b>TALENT ROKA</b>:<br/>1. Peter Benjamín Privara 140<br/>2. Nikola Daubnerová 135<br/>3. Peter Naď 100</p>
      <p><b>TÍM ROKA</b>:<br/>1. Dievčatá SR do 18 rokov 161<br/>2. Fed Cup Slovensko 92<br/>3. Davis Cup Slovensko 86</p>
      <p><b>Najpopulárnejší slovenský tenista roka 2019 podľa čitateľov internetovej stránky STZ:</b><br/>1. Filip Polášek 168<br/>2. Lukáš Lacko 95<br/>3. Viktória Kužmová 78</p>
      <p>
        <b>Prehľad víťazov ankety Tenista roka v SR v hlavných kategóriách:</b>
      </p>
      <p><b>MUŽI</b>:<br/>1994 Karol Kučera<br/>1995 Karol Kučera<br/>1996 Karol Kučera<br/>1997 Karol Kučera<br/>1998 Karol Kučera<br/>1999 Karol Kučera<br/>2000 Dominik Hrbatý<br/>2001 Dominik Hrbatý<br/>2002 Dominik Hrbatý<br/>2003 Karol Kučera<br/>2004 Dominik Hrbatý<br/>2005 Dominik Hrbatý<br/>2006 Dominik Hrbatý<br/>2007 Dominik Hrbatý<br/>2008 Filip Polášek<br/>2009 Michal Mertiňák<br/>2010 Lukáš Lacko<br/>2011 Martin Kližan<br/>2012 Martin Kližan<br/>2013 Lukáš Lacko<br/>2014 Martin Kližan<br/>2015 Martin Kližan<br/>2016 Martin Kližan<br/>2017 Norbert Gombos<br/>2018 Martin Kližan<br/>2019 Filip Polášek</p>
      <p><b>ŽENY</b>:<br/>1994 Karina Habšudová<br/>1995 Karina Habšudová<br/>1996 Karina Habšudová<br/>1997 Karina Habšudová<br/>1998 Henrieta Nagyová<br/>1999 Henrieta Nagyová<br/>2000 Henrieta Nagyová<br/>2001 Henrieta Nagyová<br/>2002 Daniela Hantuchová<br/>2003 Daniela Hantuchová<br/>2004 Daniela Hantuchová<br/>2005 Daniela Hantuchová<br/>2006 Daniela Hantuchová<br/>2007 Daniela Hantuchová<br/>2008 Dominika Cibulková<br/>2009 Dominika Cibulková<br/>2010 Daniela Hantuchová<br/>2011 Dominika Cibulková<br/>2012 Dominika Cibulková<br/>2013 Dominika Cibulková<br/>2014 Dominika Cibulková<br/>2015 Karolína Schmiedlová<br/>2016 Dominika Cibulková<br/>2017 Magdaléna Rybáriková<br/>2018 Dominika Cibulková<br/>2019 Viktória Kužmová</p>
      <p><b>Historické poradie podľa počtu víťazstiev v ankete:</b><br/>8: Dominika Cibulková<br/>7: Karol Kučera, Dominik Hrbatý, Daniela Hantuchová<br/>6: Martin Kližan<br/>4: Karina Cíleková-Habšudová, Henrieta Nagyová<br/>2: Lukáš Lacko, Filip Polášek<br/>1: Michal Mertiňák, Norbert Gombos, Anna Karolína Schmiedlová, Magdaléna Rybáriková, Viktória Kužmová</p>
      <p>Viac k témam: <a href="https://www.webnoviny.sk/tag/tenista-roka/"><u>tenista roka</u></a><br/>Zdroj: Webnoviny.sk – <a href="https://www.webnoviny.sk/polasek-a-kuzmova-sa-stali-tenistami-roka-na-galaveceri-v-ntc-ocenili-aj-uspesne-dievcata/"><u>Polášek a Kužmová sa stali tenistami roka, na galavečeri v NTC ocenili aj úspešné dievčatá</u></a> © SITA Všetky práva vyhradené.</p>
    </article>
  </body>
</html>