<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/22/shavkat-mirziyoyev-bazi-rahbarlar-matbuotchilar-bilan-muloqotda-oddiy-muomala-madaniyatini-manaviyatni-unutib-qoymoqda/"/>
    <meta property="og:site_name" content="Daryo"/>
    <meta property="article:published_time" content="2019-11-22T21:55:00+00:00"/>
    <meta property="og:title" content="Shavkat Mirziyoyev: Ba’zi rahbarlar matbuotchilar bilan muloqotda oddiy muomala madaniyatini, ma’naviyatni unutib qo‘ymoqda"/>
    <meta property="og:description" content="Prezident so‘nggi vaqtlarda ayrim mutasaddilar va OAV vakillari o‘rtasida kuzatilgan ziddiyatli holatlarga e’tibor qaratib, rahbarlarni xalq va OAV bilan muloqotda kibrga berilmaslikka chaqirgan"/>
  </head>
  <body>
    <article>
      <h1>Shavkat Mirziyoyev: Ba’zi rahbarlar matbuotchilar bilan muloqotda oddiy muomala madaniyatini, ma’naviyatni unutib qo‘ymoqda</h1>
      <address>
        <time datetime="2019-11-22T21:55:00+00:00">22 Nov 2019, 21:55</time>
      </address>
      <p>Prezident Shavkat Mirziyoyev raisligida 22-noyabr kuni qishloqlar va shaharlarda aholini uy-joy bilan ta’minlashning yangi tizimini joriy etish bo‘yicha amalga oshiriladigan chora-tadbirlar muhokamasiga bag‘ishlangan <a href="https://president.uz/uz/2998">videoselektor yig‘ilishi bo‘lib o‘tdi</a>.</p>
      <figure>
        <img src="https://s.daryo.uz/wp-content/uploads/2019/11/photo_2019-11-22_21-55-04.jpg"/>
        <figcaption>Foto: Prezident matbuot xizmati</figcaption>
      </figure>
      <p>Yig‘ilish davomida Prezident Shavkat Mirziyoyev so‘nggi vaqtlarda ayrim mutasaddilar va OAV vakillari o‘rtasida kuzatilgan ziddiyatli holatlarga e’tibor qaratib, rahbarlarni xalq va OAV bilan muloqotda kibrga berilmaslikka chaqirgan.</p>
      <blockquote>Barchangiz ko‘rib, bilib turibsiz — bugun jamiyat hayotining barcha jabhalarida <b>ochiqlik va shaffoflik</b> ta’minlanmoqda. Zamon tez rivojlanmoqda, xalqimizning dunyoqarashi o‘zgarmoqda. Bu borada ayniqsa, <b>ommaviy axborot vositalari</b> katta rol o‘ynamoqda. Ular hayotiy muhim masalalarga e’tiborimizni qaratib, muammolarni hal etishda bizga ko‘maklashmoqdalar. <b>Demokratik jamiyatning asosiy talablaridan biri ham shu</b>.<br/><br/>Shuni esdan chiqarmaylik — matbuotni faoliyatimizni aks ettiruvchi ko‘zgu deb bilishimiz kerak. <b>Afsuski, ko‘p yillar davomida biz ana shu ko‘zguga qarashni o‘zimizga ep ko‘rmadik</b>. Oqibatda haqiqiy qiyofamizni ko‘rolmay qoldik. Xalqimizga ochiq-oydin ma’lum bo‘lib turgan aybu nuqsonlarimizni tan olmasdan, “men hammadan zo‘rman” deb o‘zimizga bino qo‘yib, kekkayib yuraverdik. “Yuzing qiyshiq bo‘lsa, oynadan o‘pkalama” degan dono maqolni butkul unutib qo‘ydik.<br/><br/>Yillar davomida jamiyatimizda qanchadan-qancha illatlarning tomir otishi, muammolarning yig‘ilib qolishining asosiy sabablaridan biri ham shu bo‘lgani, ayni haqiqat. Men bu gaplarni nima uchun aytayotganimni hammangiz yaxshi tushunib turibsiz. Bugun <b>barcha bo‘g‘indagi rahbarlarning jamoatchilik bilan, ayniqsa ommaviy axborot vositalari bilan muomala madaniyati har qachongidan ham muhim masalaga aylandi</b>.<br/><br/>Ayrim hollarda rahbarlar tomonidan tanqidni qabul qila bilmaslik, nima qilib bo‘lsa-da, uni tan olmaslikka bo‘layotgan urinishlarda ham ko‘zga tashlanmoqda. Afsuski, ba’zi rahbarlar xalq bilan, matbuotchilar bilan muloqotda <b>oddiy muomala madaniyatini, ma’naviyatni unutib qo‘yishmoqda</b>. Ular tomonidan qilingan murojaatlarga o‘z vaqtida, xolis javob berilmasligi ham haqli e’tirozlarga sabab bo‘layapti.<br/><br/>O‘zingiz guvoh bo‘lib turibsiz, deyarli har kuni ijtimoiy tarmoqlarda qaysidir rahbarning faoliyati bilan bog‘liq shov-shuvli xabar tarqalayapti. Ularda berilayotgan tanqidiy materiallarga o‘z vaqtida xolis, asosli munosabat bildirilmayotgani oqibatida odamlar orasida har xil fikrlar, bahs-munozaralar yuzaga kelmoqda. Eng achinarlisi, ba’zi rahbarlar jamoatchilik o‘rtasida turli ziddiyatlarga sabab bo‘lishi mumkin bo‘lgan bunday holatlarning oldini olish o‘rniga, <b>kibru havoga berilish, o‘ziga bino qo‘yish bilan masalani yanada chigallashtirmoqda</b>.<br/><br/><b>Tushunaman, har kimning o‘ziga yarasha g‘ururi, izzat-nafsi bor.</b> Lekin rahbar shunisi bilan rahbarki, u nafaqat o‘zining sha’nini, balki davlat idorasining obro‘sini ham saqlashga mas’ul ekanini unutmasligi kerak. U har qanday to‘siq va qiyinchiliklarga, keskin va dolzarb muammolarga duch kelmasin, vaziyatdan og‘ir-bosiqlik va vazminlik bilan chiqib, faqat qonunga asoslangan to‘g‘ri qaror qabul qilishi shart.<br/><br/>Shu bilan birga, har qaysi rahbar o‘z mas’uliyati va javobgarligini, avvalo o‘z vijdoni oldida, unga ishonch bildirgan el yurt oldida chuqur anglasa, <b>faoliyatida qat’iyatlik bilan vazminlik, talabchanlik bilan aql-zakovatni uyg‘unlashtira olsa</b>, xalqning chinakam mehrini va ishonchini qozona oladi. U xoh hukumat a’zosi bo‘ladimi, vazir bo‘ladimi, xoh hokim bo‘ladimi yoki prokurormi, ushbu talab – barchamizga, ommaviy axborot vositalari xodimlariga ham birdek tegishli.<br/><br/>Buni unutishga hech birimizning haqqimiz yo‘q.<br/><br/><b>Shavkat Mirziyoyev, O‘zbekiston Prezidenti</b></blockquote>
      <p>Ma’lumot uchun, 16-noyabr kuni internetda Toshkent shahar hokimi Jahongir Ortiqxo‘jayevning jurnalistlarga go‘yoki tahdid qilayotganini tasdiqlovchi <a href="https://daryo.uz/2019/11/16/jahongir-ortiqxojayev-jurnalistlarni-yoq-qilish-geyga-chiqarish-bilan-tahdid-qildi-audio/">1,5 daqiqalik audioyozuv tarqalgan edi</a>. Keyinroq ushbu tahdidlar <a href="https://daryo.uz/2019/11/17/toshkent-shahar-hokimi-jahongir-ortiqxojayev-qaysi-muxbirlarga-tahdid-qilgani-malum-boldi/">“Kun.uz” muxbirlariga qaratilgani</a>, audioyozuv hokim va jurnalistlarning 15-avgust kuni — Olmazor tumani hokimi sobiq o‘rinbosari <a href="http://daryo.uz2019/09/27/kun-uz-xodimlariga-zoravonlik-qilgan-hokim-orinbosari-abdurasul-vahobov-ishdan-ketdi/">Abdurasul Vahobov masalasida</a> bo‘lib o‘tgan uchrashuvida yozib olingani ma’lum bo‘ldi.</p>
      <p>Shundan so‘ng, 18-noyabrga o‘tar kechasi “Kun.uz” jamoasi va hokim Jahongir Ortiqxo‘jayev o‘rtasida <a href="https://daryo.uz/2019/11/18/kun-uz-jamoasi-jahongir-ortiqxojayev-bilan-uchrashdi-ozaro-tushunmovchilikka-barham-berilgani-malum-qilindi/">uchrashuv bo‘lib o‘tdi</a>; “Kun.uz” uchrashuv yakunlariga ko‘ra “tushunmovchilikka barham berilgani”ni ma’lum qildi (bu holat jamoatchilikning keskin noroziligiga sabab bo‘ldi). 19-noyabr kunihokim ovozi yozilgan audioning <a href="https://daryo.uz/2019/11/19/lekin-men-bunday-ifloslik-qilmayman-hokimning-muxbirlar-bilan-muloqotidan-batafsil-audio-va-stenogramma/">14 daqiqalik</a>, 20-noyabrda <a href="https://daryo.uz/2019/11/20/daryoning-tongi-ortiqxojayevning-endi-17-daqiqalik-audiosi-43-yil-deganda-elektrli-bolgan-ozbek-maktabi-obeliks-qoraqalpogistonda/">17 daqiqalik</a> talqinlari e’lon qilindi — ularda hokim jurnalistlarga ularni sharmanda qilish va o‘ldirtirib yuborish bilan tahdid qilganidan so‘ng: “Men bunday ifloslik qilmayman”, deb aytgani ma’lum bo‘ldi.</p>
      <p>Jahongir Ortiqxo‘jayevning so‘zlari nafaqat <a href="https://daryo.uz/2019/11/17/jurnalistlar-uyushmasi-huquq-tartibot-idoralari-ushbu-holat-yuzasidan-ozlarining-xulosalarini-bildirishlari-zarurligini-malum-qildi/">mahalliy faollar</a>, balki <a href="https://daryo.uz/2019/11/18/yxht-vakili-va-buyuk-britaniya-elchisi-toshkent-hokimining-jurnalistlarga-tahdidiga-munosabat-bildirdi/">xalqaro kuzatuvchilar</a> tomonidan ham qoralandi.</p>
    </article>
  </body>
</html>