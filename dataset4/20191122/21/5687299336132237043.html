<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legia.net/news/koszykowka-z-polpharma-o-wazne-punkty/75839"/>
    <meta property="og:site_name" content="Legia.Net"/>
    <meta property="article:published_time" content="2019-11-22T21:15:00+00:00"/>
    <meta property="og:title" content="Koszykówka: Z Polpharmą o ważne punkty"/>
    <meta property="og:description" content="Koszykarze Legii wracają do walki o ligowe punkty i w sobotnim spotkaniu z Polpharmą, pomimo kilku kontuzji w drużynie, będą faworytem. Wiadomo jednak, że gracze ze Starogardu Gdańskiego tanio skóry nie sprzedadzą, pomimo bilansu 0-8, zespół zrobi wszystko, by w tym sezonie zapewnić sobie utrzymanie w lidze."/>
  </head>
  <body>
    <article>
      <h1>Koszykówka: Z Polpharmą o ważne punkty</h1>
      <address><time datetime="2019-11-22T21:15:00+00:00">22 Nov 2019, 21:15</time> by <a rel="author">Marcin Szymczyk</a></address>
      <p>
        <b>Koszykarze Legii wracają do walki o ligowe punkty i w sobotnim spotkaniu z Polpharmą, pomimo kilku kontuzji w drużynie, będą faworytem. Wiadomo jednak, że gracze ze Starogardu Gdańskiego tanio skóry nie sprzedadzą, pomimo bilansu 0-8, zespół zrobi wszystko, by w tym sezonie zapewnić sobie utrzymanie w lidze.</b>
      </p>
      <p>Już pod koniec października w Starogardzie Gdańskim dokonano zmiany sztabu szkoleniowego - duet <b>Marcin Kloziński</b> - <b>Marcin Lichtański</b>, został zastąpiony przez <b>Marka Łukomskiego</b> i <b>Rafała Franka</b>. Rozwiązano także kontrakty z dwoma zagranicznymi graczami - <b>Darnellem Edge'm</b> oraz <b>Carlem Engströmem</b>. W ich miejsce sprowadzono litewskiego rzucającego znanego m.in. z występów w Kingu Szczecin, który miał już na swoim koncie także występy w Polpharmie - <b>Martynasa Paliukenasa</b>. Drugim nabytkiem kociewskiej ekipy jest Amerykanin<b> Jonathan Williams</b>. W czterech dotychczas rozegranych meczach, trzykrotnie zdobywał ponad 20 punktów, notując przy tym dobrą skuteczność z gry, na poziomie 44,3 procent. W kadrze Polpharmy, ważnymi postaciami pod względem zdobyczy punktowych są również <b>Kamau Stokes</b> (śr. 17,4 pkt. na mecz), <b>Brett Prahl</b> (11,0 pkt. oraz 6,3 zbiórki) oraz <b>Daniel Gołębiowski</b> (10.0 pkt.). W Polpharmie występuje także <b>Michał Kołodziej</b>, doskonale znany kibicom Legii. Wydawało się, że Michał będzie mógł liczyć na znacznie więcej minut niż grywał w Warszawie, ale do tej pory skrzydłowy otrzymywał nie więcej niż 15 minut w meczu.</p>
      <p>Sytuacja kadrowa stołecznej drużyny poprawiła się nieznacznie - do gry gotowy jest już <b>Przemysław Kuźkow</b>, który opuścił jedynie mecz z Arką Gdynia i ponownie będzie do dyspozycji naszego sztabu szkoleniowego. Wątpliwe jednak, aby do gry wrócił którykolwiek z pozostałych kontuzjowanych - <b>Sebastian Kowalczyk</b>, <b>Szymon Kiwilsza</b>, <b>Romaric Belemene</b> czy <b>Keanu Pinder</b>. Po dołączeniu do Legii środkowego,<b> Milana Milovanovicia</b>, zwiększyła się znacznie wartość zespołu w strefie podkoszowej. Już w pierwszym meczu Serb radził sobie dobrze, w pierwszych minutach notując udane wejścia pod kosz przeciwnika. Z każdym kolejnym dniem i treningiem, Milovanović będzie lepiej wykorzystywany. Jak przekonywał trener <b>Tane Spasev</b>, jego koledzy z drużyny muszą się jeszcze nauczyć dogrywać mu w odpowiedni sposób piłki.</p>
      <p>Sobotnie spotkanie Legii z Polpharmą rozpocznie się o godzinie 15:00 w hali Koło przy ulicy Obozowej 60.  Bilety można nabyć na stronie legiakosz.abilet.pl. Podczas spotkania będzie można zakupić  klubowe pamiątki, a w przerwie meczu odbędzie się konkurs rzutów z połowy boiska, czyli "Koszykarska Kumulacja LOTTO" - tym razem do wygrania będą dwa tysiące złotych. Transmisja spotkania na platformie Emocje.tv</p>
    </article>
  </body>
</html>