<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/economics/_znyati-gotivku-v-kasi-magazinu-ekonomisti-poyasnili-komu-vigidne-novovvedennya/939457"/>
    <meta property="og:site_name" content="Gazeta.ua"/>
    <meta property="article:published_time" content="2019-11-22T21:10:00+00:00"/>
    <meta property="og:title" content="Зняти готівку в касі магазину: економісти пояснили, кому вигідне нововведення"/>
    <meta property="og:description" content="Українцям можуть дозволити знімати готівку у касах магазинів і кафе. Відповідну пропозицію Нацбанк виніс на обговорення громадськості. Gazeta.ua запитала експертів, кому вигідні зміни, а хто ризикує втратити кошти. Олексій Кущ, експерт із питань економіки Інституту Growford: ..."/>
  </head>
  <body>
    <article>
      <h1>Зняти готівку в касі магазину: економісти пояснили, кому вигідне нововведення</h1>
      <address><time datetime="2019-11-22T21:10:00+00:00">22 Nov 2019, 21:10</time> by <a rel="author">Маргаріта ДИКАЛЮК</a></address>
      <figure>
        <img src="https://static2.gazeta.ua/img2/cache/preview/939/939457_w_300.jpg?v=0"/>
        <figcaption>Нацбанк виніс на обговорення громадськості пропозицію дозволити знімати готівку у касах торгових точок. Фото: sputnik.by</figcaption>
      </figure>
      <p>Українцям можуть дозволити знімати готівку у касах магазинів і кафе. Відповідну пропозицію Нацбанк виніс на обговорення громадськості.</p>
      <p><a href="https://gazeta.ua/">Gazeta.ua</a> запитала експертів, кому вигідні зміни, а хто ризикує втратити кошти.</p>
      <p>
        <b>Олексій Кущ, експерт із питань економіки Інституту Growford:</b>
      </p>
      <p>"Людина зможе отримати готівкові кошти у касі супермаркету. Для споживача таке нововведення зручне, для торгових точок — ні. Доведеться переробляти і програмне забезпечення, і технологічні системи, перелаштовувати моделі співпраці з банками", - каже Олексій Кущ.</p>
      <p>За його словами, у касі банку без паспорту можна провести операції на суму до 15 тис. грн.</p>
      <p>"Торгові точки встановлюватимуть нижчі ліміти. З картки зможете зняти 1000-2000 гривень. Щоб отримати кошти, доведеться, наприклад, купити товару на 500-1000 гривень, або заплатити комісію. Інакше магазинам не буде сенсу вводити додаткову послугу", - наголошує експерт.</p>
      <p>
        <b>Олексій Лупоносов, фінансовий аналітик:</b>
      </p>
      <p>"Кількість банківських відділень та банкоматів скорочують. Якщо готівку дозволять знімати у касах магазинів, це звісно плюс для громадян. Однак пропозиція Нацбанку сира. Її треба допрацьовувати відповідно до українських реалій, щоб не було зловживань. Якщо людина загубить картку, то зняти з неї гроші в межах ліміту взагалі не проблема. Можна понавипускати карток, щоб виключно знімати готівку. Витрати для бізнесу будуть значно менші, ніж отримувати гроші через банк і платити податки", - пояснює Олексій Лупоносов.</p>
      <p>За його словами, нових технічних засобів вигадувати не треба. Кожен платіжний термінал може проводити таку операцію.</p>
      <p>"Але магазинам це не вигідно. За власний рахунок вони не будуть оплачувати інкасацію коштів і видавати обігові кошти людям "на руки". А далі чекати кілька днів поки гроші зайдуть на рахунок торгової точки. Якщо врахувати технічні збої, то існує ризик взагалі не отримати кошти. Крім того, жодна торгова точка не знає, коли та скільки з картки захоче зняти покупець. А якщо у касі не вистачатиме? Зрозуміло, що людям будуть відмовляти", - каже фінансовий аналітик.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/economics/_najkraschij-chas-kupuvati-dolari-poyasnili-scho-bude-z-kursom-do-kincya-roku/938089"/>
      </related>
      <p>
        <b>Борис Кушнірук, економіст:</b>
      </p>
      <p>"Сьогодні магазини змушені інкасувати готівку. Гроші рахують, спеціальна охорона забирає кошти і відвозить у банк. Бізнесу доводиться платити комісію у розмірі 0,6-2%. Далі гроші закладають у банкомати. Якщо дозволити знімати готівку у касах магазинів, витрати на інкасацію у всіх торгових точках зменшаться. При цьому кількість готівкових коштів в обороті також скорочуватиметься", - стверджує Борис Кушнірук.</p>
      <p>Додає, що банки не зможуть заробляти на інкасації. Однак у них з'явиться більше ресурсів для кредитування бізнесу.</p>
      <p>"Менше грошей закладатимуть у банкомати. Адже громадянам зручніше буде знімати кошти у касі магазину, де щодня купують товари. Торговим точкам буде вигідно видавати кошти без комісії. Адже чим менше готівки залишатиметься у касі, тим меншими будуть витрати на її інкасацію. Скоріше за все, для зняття готівки встановлюватимуть окремі термінали. Робитимуть це, щоб не відволікати касирів від обслуговування покупців", - резюмував економіст.</p>
      <blockquote>З початку року Нацбанк запровадив понад 30 валютних послаблень. Вони насамперед стосувалися бізнесу. Йдеться про скасування обов'язкового продажу валютної виручки та обмежень виведення грошей з країни. З 5 листопада населенню дозволили купувати валюту без обмежень. Раніше ліміт становив 150 тис. грн у день.</blockquote>
    </article>
  </body>
</html>