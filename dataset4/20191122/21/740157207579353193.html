<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/wraca-sprawa-wybuchu-w-kamienicy-w-poznaniu,135464.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T21:26:00+00:00"/>
    <meta property="og:title" content="Wraca sprawa wybuchu w kamienicy w Poznaniu"/>
    <meta property="og:description" content="Pełnomocnik oskarżycielki posiłkowej w procesie dotyczącym wybuchu w kamienicy na poznańskim Dębcu złożył na rozprawie wniosek o rozszerzenie aktu oskarżenia Tomasza J. Prawnik chce dopisania jego klientki do listy osób, które oskarżony usiłował zabić."/>
  </head>
  <body>
    <article>
      <h1>Wraca sprawa wybuchu w kamienicy w Poznaniu</h1>
      <address><time datetime="2019-11-22T21:26:00+00:00">22 Nov 2019, 21:26</time> by <a rel="author">PAP/JS  </a></address>
      <h4>Pełnomocnik oskarżycielki posiłkowej w procesie dotyczącym wybuchu w kamienicy na poznańskim Dębcu złożył na rozprawie wniosek o rozszerzenie aktu oskarżenia Tomasza J. Prawnik chce dopisania jego klientki do listy osób, które oskarżony usiłował zabić.</h4>
      <hr/>
      <ul>
        <li>
          <b>W toku śledztwa Tomasz J. został poddany obserwacji sądowo-psychiatrycznej; biegli orzekli, że w chwili popełnienia zarzucanych mu czynów był całkowicie poczytalny.</b>
        </li>
        <li>
          <b>Na piątkowej rozprawie przesłuchano czworo świadków, mieszkańców kamienicy.</b>
        </li>
        <li>
          <b>Świadkowie zeznawali, że Tomasz J. był postrzegany jako człowiek agresywny.</b>
        </li>
      </ul>
      <p>W piątek (22 listopada) odbyła się druga rozprawa w procesie przeciwko Tomaszowi J. oskarżonemu m.in. o zabójstwo żony Beaty J. i czterech innych osób w wyniku doprowadzenia do wybuchu w kamienicy oraz usiłowanie zabójstwa 34 mieszkańców.</p>
      <p>4 marca ub. roku w wyniku wybuchu gazu zawaliła się część kamienicy na poznańskim Dębcu. Prokuratura ustaliła, że bezpośrednią przyczyną eksplozji w budynku było celowe odkręcenie przez Tomasza J. rury doprowadzającej gaz do kuchenki. W ruinach budynku znaleziono ciała pięciu osób; rannych zostało łącznie ponad 20 mieszkańców. Motywem działania sprawcy miała być - według śledczych - chęć zatarcia śladów zabójstwa Beaty J. dokonanego przez jej męża.</p>
      <p>W toku śledztwa Tomasz J. został poddany obserwacji sądowo-psychiatrycznej; biegli orzekli, że w chwili popełnienia zarzucanych mu czynów był całkowicie poczytalny. Mężczyźnie grozi dożywocie. 15 listopada w Sądzie Okręgowym w Poznaniu, przy zachowaniu szczególnych środków bezpieczeństwa, rozpoczął się proces Tomasza J. Mężczyzna na salę rozpraw został doprowadzony z aresztu, w którym przebywa od końca marca ub. roku.</p>
      <p><a href="https://www.portalsamorzadowy.pl/wydarzenia-lokalne/poznan-ruszyl-proces-ws-wybuchu-w-kamienicy-tomasz-j-nie-przyznal-sie-do-winy,135042.html">Na pierwszej rozprawie Tomasz J. nie przyznał się do żadnego z zarzucanych mu czynów, odmówił też złożenia wyjaśnień.</a> Za pośrednictwem obrońcy oświadczył, że nie chce uczestniczyć w procesie. W piątek Tomasza J. nie było w sądzie.</p>
      <p>Na piątkowej rozprawie przesłuchano czworo świadków, mieszkańców kamienicy. Z uwagi na treść ich zeznań pełnomocnik jednej z oskarżycielek posiłkowych, Dalidy K., złożył wniosek o rozważenie zmiany opisu zarzucanych Tomaszowi J. czynów i przyjętej w nim kwalifikacji. Według prawnika Tomasz J. doprowadzając do wybuchu w kamienicy usiłował zabić również jego klientkę. "Oskarżycielka posiłkowa w nocy z 3 na 4 marca 2018 r. wyjątkowo podjęła decyzję, aby nie spać u siebie w mieszkaniu, czego oskarżony nie uświadamiał sobie" - argumentował pełnomocnik.</p>
      <p>"Nasza klientka była bezpośrednio pokrzywdzona ze względu na śmierć jej brata. W tej sytuacji, jeśli sąd się przychyli do takiego wniosku, będzie bezpośrednio pokrzywdzona usiłowaniem zabójstwa" - powiedział adwokat Jacek Sawicki.</p>
      <p>Dalida K. przyznała, że na pewien okres wyprowadziła się z kamienicy, ale w czasie, gdy doszło do wybuchu, ponownie była jedną z lokatorek budynku. Prokurator Łukasz Stanke poinformował, że Dalida K. zeznała w toku śledztwa, iż nie mieszka w kamienicy. "Pewnie te pierwsze zeznania były pod wpływem stresu, więc zakładam, że dzisiejsze są bardziej wiarygodne. Stąd wniosek jej pełnomocnika o dopisanie do listy pokrzywdzonych" - powiedział prokurator. Sąd przyjął wniosek pełnomocnika Dalidy K., informując, że rozpatrzy go w toku postępowania.</p>
      <p>Oskarżycielka posiłkowa, Dalida K., podtrzymała swoje dotychczasowe zeznania, według których oskarżony Tomasz J. "był nielubiany" przez mieszkańców budynku. "Z tego co wiem Beata (zamordowana żona Tomasza J. - PAP) bała się męża. Według mnie Tomasz J. to był psychopata, gdy się wkurzył rzucał talerzami" - zeznała Dalida K. Dopytywana przyznała, że nigdy nie rozmawiała z oskarżonym.</p>
      <p>Pozostali świadkowie zeznali, że Tomasz J. nie rozmawiał z sąsiadami. "Zawsze był taki szorstki, człowiek aż bał się przy nim przechodzić. Skoro mieszkaliśmy razem w kamienicy to wypadałoby powiedzieć dzień dobry" - powiedziała przed sądem Magdalena K.</p>
      <p>Świadkowie zeznawali, że Tomasz J. był postrzegany jako człowiek agresywny. "Był niesympatyczny. Mimikę miał taką, jakby kogoś chciał pobić" - powiedział przed sądem Kajetan K. Dodał, że przynajmniej raz Tomasz J. chciał go pobić z błahego powodu. "Ze złością i przeważnie nogą zamykał auto. Słyszałem, że psy kopami wyprowadzał (na spacer - PAP), tzn. kopał je. To było ogólnie wiadome. Słyszałem o tym od sąsiadów" - zeznał świadek Leszek K.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>