<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kolomoyskiy-zayaviv-shcho-poverne-privatbank-nayblizhchim-chasom-641841.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T21:32:28+00:00"/>
    <meta property="og:title" content="Коломойський заявив, що поверне «Приватбанк» найближчим часом"/>
    <meta property="og:description" content="МВФ знає, що «Приватбанк» буде повернутий мені найближчим часом, зазначив Коломойський"/>
  </head>
  <body>
    <article>
      <h1>Коломойський заявив, що поверне «Приватбанк» найближчим часом</h1>
      <address>
        <time datetime="2019-11-22T21:32:28+00:00">22 Nov 2019, 21:32</time>
      </address>
      <h4>МВФ знає, що «Приватбанк» буде повернутий мені найближчим часом, зазначив Коломойський</h4>
      <p>Олігарх Ігор Коломойський заявив, що поверне у свою власність «Приватбанк» у найближчому майбутньому.</p>
      <p>Про це він сказав в коментарі <a href="https://www.kyivpost.com/ukraine-politics/kolomoisky-boasts-privatbank-will-be-returned-to-me-soon.html?cn-reloaded=1">Kyiv Post.</a></p>
      <p>За словами Коломойського, про його плани повернути «Приватбанк», який до грудня 2016 року був у його власності, знають в Міжнародному валютному фонді.</p>
      <p>«Міжнародний валютний фонд знає, що «Приватбанк» буде повернутий мені найближчим часом», - заявив олігарх.</p>
      <p>Він також додав, що йому невідомо, чому підконтрольний йому Нікопольський завод феросплавів викупив на рік оренду парковки перед головним офісом Приватбанку у Дніпрі. За його словами, завод справделиво вимагає «компенсації від Привату».</p>
      <p>«Якщо «Приватбанк» продовжить так себе вести, я думаю, що працівники заводу можуть і зайти до Приватбанку», - сказав Коломойський, маючи на увазі, що робітники можуть штурмувати банк.</p>
      <p>Видання відзначає, що Коломойський і раніше давав «нахабні заяви» в ЗМІ.</p>
      <p>Раніше олишній народний депутат Сергій <a href="https://glavcom.ua/news/eksdeputat-povidomiv-pro-novu-vimogu-mvf-641755.html">Лещенко повідомив, що МВФ висунув Україні нову вимогу, без виконання якої відмовляється давати кредит. Йдеться про прийняття закону, який би заборонив повернення банків колишнім власникам. </a></p>
      <p>На думку Лещенка, таким чином МВФ намагається отримати гарантії, що бізнесмену Ігорю Коломойському не буде повернений Приватбанк.</p>
      <p>«Ухвалення цього закону до канікул в МВФ, які почнуться перед католицьким Різдвом, і, відповідно, виділення Україні грошей до Нового року - під питанням. У парламенту залишилися два сесійних тижні у цьому році, останній сесійний день - 20 грудня», - зазначив екснардеп.</p>
      <p>За словами Лещенка, в кулуарах влади обговорюється проєкт закону, який проходив узгодження в МВФ.</p>
      <p>Як повідомлялось, прем'єрміністр України Олексій Гончарук 21 листопада заявив про те, що переговори з Міжнародним валютним фондом щодо укладання нової кредитної програми співпраці тривають у робочому порядку, <a href="https://glavcom.ua/news/goncharuk-stverdzhuje-shcho-ukrajina-ta-mvf-blizki-do-ukladannya-ugodi--641404.html">сторони наблизилися до укладання нової угоди</a> про співпрацю.</p>
      <p>При цьому міністерка фінансів Оксана Маркарова наголосила, що <a href="https://glavcom.ua/economics/finances/markarova-zayavila-shcho-ukrajina-maje-vidmovitisya-vid-spivpraci-z-mvf-641038.html">Україна має закінчити співпрацю з Міжнародним валютним фондом у 2023 році</a>, а програма, щодо якої наразі тривають переговори, має стати останньою.</p>
      <related>
        <a href="https://glavcom.ua/news/eksdeputat-povidomiv-pro-novu-vimogu-mvf-641755.html"/>
        <a href="https://glavcom.ua/columns/sergiyleschenko/mvf-hoche-otrimati-garantiji-shcho-kolomoyskomu-ne-povernut-privatbank-641712.html"/>
        <a href="https://glavcom.ua/economics/finances/banki-ukrajini-vstanovili-noviy-rekord-pributkovosti-641643.html"/>
      </related>
    </article>
  </body>
</html>