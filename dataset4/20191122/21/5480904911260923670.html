<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/hazenkarky-vyhraly-v-chebu-i-druhy-zapas-porazily-becko-polska/1824244?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T21:01:00+00:00"/>
    <meta property="og:title" content="Házenkářky vyhrály v Chebu i druhý zápas, porazily béčko Polska"/>
    <meta property="og:description" content="Cheb - České házenkářky vyhrály i druhý zápas na přípravném turnaji čtyř zemí O štít města Chebu. Po čtvrtečním vítězství nad Švýcarskem porazily i B-tým Polska, tentokrát 31:22. Svěřenkyně trenéra Jana Bašného zakončí 46. ročník tradičního klání na západě Čech sobotním duelem s Rakouskem a jsou velmi blízko k celkovému prvenství."/>
  </head>
  <body>
    <article>
      <h1>Házenkářky vyhrály v Chebu i druhý zápas, porazily béčko Polska</h1>
      <address><time datetime="2019-11-22T21:01:00+00:00">22 Nov 2019, 21:01</time> by <a rel="author" href="http://www.ctk.cz/" target="_blank">ČTK</a></address>
      <p>Cheb - České házenkářky vyhrály i druhý zápas na přípravném turnaji čtyř zemí O štít města Chebu. Po čtvrtečním vítězství nad Švýcarskem porazily i B-tým Polska, tentokrát 31:22. Svěřenkyně trenéra Jana Bašného zakončí 46. ročník tradičního klání na západě Čech sobotním duelem s Rakouskem a jsou velmi blízko k celkovému prvenství.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574453442_P201911221034901.jpg"/>
        </figure>
        <figure>
          <img src="https://i3.cn.cz/6/1574453461_P201911221035301.jpg"/>
        </figure>
        <figure>
          <img src="https://i3.cn.cz/6/1574453480_P201911221036101.jpg"/>
        </figure>
        <figure>
          <img src="https://i3.cn.cz/6/1574453499_P201911221036301.jpg"/>
        </figure>
      </slideshow>
      <p>Jelikož český celek stejně jako další tři účastníci turnaje nestartuje na prosincovém světovém šampionátu a další soutěžní zápasy odehraje až na konci března, může kouč Bašný využít chebské klání ke zkoušení hráček. Volno z opor mají například kapitánka Korešová, v minulosti hrající pod dívčím jménem Luzumová, brankářka Satrapová či Knedlíková, naopak do týmu se dostaly i některé juniorky.</p>
      <p>Oproti čtvrtečnímu zahajovacímu duelu český trenér mírně promíchal sestavu a jeho svěřenkyně proti Polsku, za které nastoupily hlavně hráčky širšího kádru, od úvodu jasně dominovaly.</p>
      <p>"Před zápasem jsme si dali za úkol zlepšit obranu, aby nedošlo k tomu, co včera, kdy jsme dostali 18 gólů v první půli. Hráčky byly soustředěné a snažily se tento cíl naplnit," uvedl v tiskové zprávě Bašný.</p>
      <p>Domácí tým zaskočil soupeře rychlým nástupem, vstřelil úvodní tři branky a po trefě Jeřábkové ve 14. minutě vedl už 8:3. Do kabin šel favorit s náskokem 14:8 a také po pauze režíroval hru. Po necelých deseti minutách druhé půle Češky odskočily už na dvouciferný náskok a závěr s přehledem kontrolovaly.</p>
      <p>"Dnešní soupeř byl slabší než včera, ale i takové zápasy jsou pro nás důležité. Větší prostor dostaly hráčky, které mají během kvalifikace méně času na hřišti, a to je i cílem tohoto turnaje," uvedl Bašný.</p>
      <p>"Zítra budeme chtít ještě zkvalitnit obranu, měli jsme nějaké problémy s pokrýváním pivota. Ale každý soupeř je jiný. Uvidíme, jak na nás Rakušanky budou hrát, určitě budou rychlejší," přemítal Bašný.</p>
      <p>
        <b>ČR - Polsko B 31:22 (14:8)</b>
      </p>
      <p>Sestava ČR: Mučková, Řezáčová, Kudláčková - Smetková, Ryšánková 1, Konečná 2, Mika, Kvášová 1, Polášková 3, Kordovská 1, Jungová, Pokorná 1, Andrýsková, Mikulášková 2, Hurychová, Šustková 4, A. Franková 3, Zachová 4, Jeřábková 3, Malá 6.</p>
      <p>Nejvíce branek Polska: Nogaová 5, Waznaová, Buklarewiczová a Plominská po 4. Rozhodčí: Hájek, Nezbeda (oba ČR). Sedmimetrové hody: 2/1 - 3/3. Vyloučení: 3:4. Diváci: 1000.</p>
      <p>
        <b>Švýcarsko - Rakousko 27:23 (9:10).</b>
      </p>
    </article>
  </body>
</html>