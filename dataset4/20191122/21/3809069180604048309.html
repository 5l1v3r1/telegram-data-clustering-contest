<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1417417/mpaskonia-zenit-70-60-synehise-tin-anodiki-poreia-vid"/>
    <meta property="og:site_name" content="gazzetta.gr"/>
    <meta property="article:published_time" content="2019-11-22T21:45:00+00:00"/>
    <meta property="og:title" content="Μπασκόνια - Ζενίτ 70-60: Συνέχισε την ανοδική πορεία (vid)"/>
    <meta property="og:description" content="Η Μπασκόνια (5-5) νίκησε τη Ζενίτ (2-8) με 70-60 και συνέχισε την καλή της πορεία. "/>
  </head>
  <body>
    <article>
      <h1>Μπασκόνια - Ζενίτ 70-60: Συνέχισε την ανοδική πορεία (vid)</h1>
      <h2>Η Μπασκόνια (5-5) νίκησε τη Ζενίτ (2-8) με 70-60 και συνέχισε την καλή της πορεία. </h2>
      <address><time datetime="2019-11-22T21:45:00+00:00">22 Nov 2019, 21:45</time> by <a rel="author" href="http://www.gazzetta.gr/dimosiografos/konstantinos-melagies" target="_blank">Κωνσταντίνος Μελάγιες</a></address>
      <p>Η <b>Μπασκόνια </b>ανέβηκε κι άλλο στη βαθμολογία της Euroleague αφού επικράτησε εντός έδρας της <b>Ζενίτ </b>με 70-60. Οι Βάσκοι μετά τα πρώτα 15 λεπτά της αναμέτρησης ξεδίπλωσαν στο παρκέ την ανωτερότητά τους κι έφτασαν στη νίκη.</p>
      <p>Η αλήθεια πως στο ξεκίνημα το παιχνίδι δεν είχε ιδιαίτερη ποιότητα με τις δύο ομάδες να δυσκολεύονται να σκοράρουν για αυτό και το «φτωχό» 2-6 (4'). Οι φιλοξενούμενοι με τον <b>Γκουστάβο Αγιόν </b>να σκοράρει όταν πέρασε στο παρκέ απέκτησε μία κάποια συνέπεια η οποία αποτυπώθηκε και στον πίνακα του σκορ (12-16, 9').</p>
      <p>Τα νέα πρόσωπα στο παρκέ (<b>Βιλντόζα</b>, <b>Πολονάρα</b>) έβγαλαν ενέργεια και κυρίως πρόσφεραν επιθετικές λύσεις με αποτέλεσμα οι γηπεδούχοι να προηγηθούν με 20-18 (13'). Η Μπασκόνια είχε βρει ρυθμό μέσω κυρίως της βελτιωμένης άμυνάς της η οποία της πρόσφερε και σκορ στην άλλη πλευρά του παρκέ (31-25, 17').</p>
      <p>Στο τρίτο δεκάλεπτο οι παίκτες του <b>Περάσοβιτς </b>παρουσιάστηκαν πιο συγκεντρωμένοι και με πολύ καλύτερες επιλογές στην επίθεση. Σε συνδυασμό με την συνέπεια στα αμυντικά τους καθήκοντα (μοναδική πηγή κινδύνου για τη Ζενίτ ήταν ο <b>Χόλινς</b>) και τους <b>Τζάνινγκ </b>με <b>Σενγκέλια </b>που σκόραραν βρέθηκαν με διψήφια διαφορά πόντων (52-42, 29').</p>
      <p>Οσο το παιχνίδι πλησίαζε στο τέλος του, τόσο περισσότερο οι παίκτες έβγαζαν κούραση από την «διαβολοβδομάδα». Οι Βάσκοι όμως φρόντισαν να είναι σοβαροί και έχοντας «χτίσει» μία διαφορά φρόντισαν να τη διατηρήσουν χωρίς ιδιαίτερα προβλήματα (59-49, 35').</p>
      <p><b>ΝΙΚΗΣΕ ΓΙΑΤΙ</b>: Οι Βάσκοι έπαιξαν σπουδαία άμυνα και πήραν 14 περισσότερα ριμπάουντ.</p>
      <p><b>ΕΚΑΝΕ ΤΗ ΔΙΑΦΟΡΑ</b>: Ο <b>Τόκο Σενγκέλια</b> τελείωσε με 20 πόντους (8/10δ., 1/2τρ., 1/2β.), 7 ριμπάουντ, 2 ασίστ, ένα κλέψιμο και 2 λάθη.</p>
      <p><b>ΑΦΑΝΗΣ ΗΡΩΑΣ:</b> Ο<b> Ματ Τζάνινγκ </b>βοήθησε πολύ με 11 πόντους αν και άστοχος πίσω από τα 6.75 (1/7).</p>
      <p><b>ΠΕΡΑΣΕ ΚΑΙ ΔΕΝ ΑΚΟΥΜΠΗΣΕ:</b> Ο<b> Ουίλ Τόμας</b> έμεινε στους 4 πόντους με 2/13 σουτ!</p>
      <p><b>ΣΗΜΕΙΟ-ΚΛΕΙΔΙ</b>: Ουσιαστικά η τρίτη περίοδος ήταν το διάστημα που κρίθηκε το αποτέλεσμα.</p>
      <p><b>ΤΙ ΠΕΤΑΝΕ:</b> Οι Βάσκοι τον τραυματισμό του Γκαρίνο. Η Ζενίτ το 24% στα τρίποντα.</p>
      <p><b>Τα δεκάλεπτα:</b> 15-18, 34-28, 52-44, 70-60</p>
      <figure>
        <img src="http://www.gazzetta.gr/sites/default/files/baskonia_40.jpg"/>
      </figure>
      <figure>
        <iframe src="https://www.youtube.com/embed/qljRVbiguc4" width="640" height="360" data-service="Youtube" scrolling="no"/>
      </figure>
    </article>
  </body>
</html>