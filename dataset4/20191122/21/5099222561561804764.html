<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23508515-convorbirile-jandarmilor-protestul-10-august-vor-declasificate-trimise-procurorilor.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T21:51:00+00:00"/>
    <meta property="og:title" content="Convorbirile jandarmilor de la protestul 10 august vor fi declasificate și trimise procurorilor (MAI)"/>
    <meta property="og:description" content="Ministrul Afacerilor Interne, Ion Marcel Vela, a cerut Jandarmeriei Române ca toate unitățile care au clasificat convorbirile radio de la protestul din 10 august să le declasifice"/>
  </head>
  <body>
    <article>
      <h1>Convorbirile jandarmilor de la protestul 10 august vor fi declasificate și trimise procurorilor (MAI)</h1>
      <address><time datetime="2019-11-22T21:51:00+00:00">22 Nov 2019, 21:51</time> by <a rel="author">N.O.</a></address>
      <p><b>Ministrul Afacerilor Interne, Ion Marcel Vela, a cerut Jandarmeriei Române ca toate unitățile care au clasificat convorbirile radio de la protestul din 10 august să le declasifice ”în cel mai scurt timp”. Ministerul Afacerilor Interne (MAI) a primit ultimele avize pentru a putea declasifica înregistrarea tuturor convorbirilor efectuate.<br/></b><a href="https://www.hotnews.ro/stiri-esential-23490424-declaratii-presa-ale-ministrului-interne-ora-11-00-este-asteptata-desecretizarea-dosarului-10-august.htm"><br/>   •  </a><a href="https://www.hotnews.ro/stiri-esential-23490424-declaratii-presa-ale-ministrului-interne-ora-11-00-este-asteptata-desecretizarea-dosarului-10-august.htm">Raportul privind violențele din 10 august a fost declasificat pentru anchetă. Ministrul de Interne: DIICOT ne-a comunicat că acest raport declasificat poate fi folosit acum în ancheta penală<br/></a><br/>”Ministerul Afacerilor Interne, prin Direcția Generală pentru Comunicații și Tehnologia Informației, a primit ultimele avize în vederea modificării indicativelor fonice folosite de unitățile din cadrul Jandarmeriei Române, pentru a putea astfel declasifica înregistrarea tuturor convorbirilor efectuate prin intermediul sistemului radio “TETRA”, la misiunile din perioada 10 – 11 august 2018, procedând astăzi la alocarea unor indicative noi”, arată un comunicat de presă al Ministerului Afacerilor Interne. <br/><br/>De asemenea, potrivit documentului, ministrul de Interne, Ion Marcel Vela, a dispus conducerii Jandarmeriei Române să ordone ca toate unitățile care au clasificat convorbiri să formeze comisiile pentru a aviza declasificarea lor în cel mai scurt timp.<br/><br/>Totodată, MAI transmise că toate comunicațiile radio declasificate vor fi puse la dispoziția Parchetului. <br/><br/>”Întregul volum de comunicații radio din 10 și 11 august 2018 al Brigăzii Speciale de Intervenție a Jandarmeriei Române, Direcției de Jandarmi a Municipiului București, cât și al Grupărilor de Jandarmi Mobile Craiova, Bacău și Ploiești, va fi declasificat și pus în următoarea săptămână la dispoziția Parchetului de pe lângă Înalta Curte de Casatie și Justiție, Secției Parchetelor Militare, respectiv Direcției de Investigarea Infracțiunilor de Criminalitate Organizată și Terorism. (D.I.I.C.O.T.), în vederea utilizării acestuia, în activitatea de cercetare penală”, mai arată comunicatul.</p>
    </article>
  </body>
</html>