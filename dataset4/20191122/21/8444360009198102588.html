<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/soumatra-pethainoun-oi-elefantes-tis-xoras-pou-einai-eidos-ypo-eksafanisi/2921356/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T21:03:30+00:00"/>
    <meta property="og:title" content="Σουμάτρα: Πεθαίνουν οι ελέφαντες της χώρας που είναι είδος υπό εξαφάνιση"/>
    <meta property="og:description" content="Και δεύτερος ελέφαντας βρέθηκε νεκρός στην Σουμάτρα της Ινδονησίας, σε φυτεία παραγωγής φοινικέλαιου. Οι υποψίες στρέφονται σε λαθροθήρες."/>
  </head>
  <body>
    <article>
      <h1>Σουμάτρα: Πεθαίνουν οι ελέφαντες της χώρας που είναι είδος υπό εξαφάνιση</h1>
      <h2>Και δεύτερος ελέφαντας βρέθηκε νεκρός στην Σουμάτρα της Ινδονησίας, σε φυτεία παραγωγής φοινικέλαιου. Οι υποψίες στρέφονται σε λαθροθήρες.</h2>
      <address><time datetime="2019-11-22T21:03:30+00:00">22 Nov 2019, 21:03</time> by <a rel="author">Newsit Newsroom</a></address>
      <p>Λίγες ώρες νωρίτερα ένας άλλος ελέφαντας, που ανήκει στο είδος αυτό που κινδυνεύει με εξαφάνιση, είχε βρεθεί αποκεφαλισμένος με ξεριζωμένους τους χαυλιόδοντές του, σύμφωνα με αξιωματούχους στη<b> Σουμάτρα.</b></p>
      <p>Για τον πρώτο οι αρχές υποψιάζονται ότι έπεσε θύμα λαθροθηρίας, ενώ για τον δεύτερο που βρέθηκε τώρα νεκρός πιστεύουν ότι μπορεί να τον δηλητηρίασαν ή να του προκάλεσαν ηλεκτροπληξία.</p>
      <p>Μόνον περίπου 2.400 – 2.800 ελέφαντες της Σουμάτρας έχουν απομείνει στον κόσμο, με το είδος αυτό να βρίσκεται στα πρόθυρα της εξαφάνισης, σύμφωνα με το Παγκόσμιο Ταμείο για τη Φύση (WWF).</p>
      <p>Η λαθροθηρία και το λαθρεμπόριο άγριας ζωής εξακολουθούν να είναι ανεξέλεγκτα στην Ινδονησία παρά τις προσπάθειες των αρχών για την καταπολέμησή τους.</p>
      <p>Βάσει της νομοθεσίας της Ινδονησίας, αυτοί που κρίνονται ένοχοι για λαθροθηρία κινδυνεύουν να καταδικαστούν σε κάθειρξη έως και 10 ετών και να τους επιβληθεί πρόστιμο έως και 200 εκατομμυρίων ρουπιών (περίπου 12.800 ευρώ).</p>
      <p>Φέτος ένας Ρώσος συνελήφθη στο αεροδρόμιο του Μπαλί ενώ προσπαθούσε να βγάλει παράνομα από τη χώρα έναν μικρό ουρακοτάγκο, τον οποίο είχε κρύψει σε βαλίτσα.</p>
    </article>
  </body>
</html>