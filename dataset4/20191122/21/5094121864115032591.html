<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/evropska-unie/brexit-dohoda-britanie-evropska-unie-corbyn-boris-johnson-referendum-20191122.html"/>
    <meta property="og:site_name" content="Deník.cz"/>
    <meta property="article:published_time" content="2019-11-22T21:17:00+00:00"/>
    <meta property="og:title" content="Nové referendum o brexitu? Corbyn by zůstal neutrální"/>
    <meta property="og:description" content="V případě referenda o brexitové dohodě vyjednané vládou Labouristické strany by její lídr Jeremy Corbyn zaujal neutrální stanovisko a neprosazoval žádnou ze dvou možností. Britský opoziční předák to řekl v debatě s občany, kterou vysílala BBC. Do pořadu byli pozváni lídři čtyř největších politických stran, kteří před publikum předstupují jednotlivě, premiér Boris Johnson byl v pořadníku dvouhodinového přenosu poslední."/>
  </head>
  <body>
    <article>
      <h1>Nové referendum o brexitu? Corbyn by zůstal neutrální</h1>
      <address><time datetime="2019-11-22T21:17:00+00:00">22 Nov 2019, 21:17</time> by <a rel="author">ČTK</a></address>
      <p>Otázkám ohledně svého názoru na brexit čelí Corbyn dlouhodobě a kvůli nejasným vyjádřením je terčem kritiky a posměchu ze strany vládních konzervativců. Ačkoli dnes neřekl, zda odchod své země z Evropské unie v principu podporuje, či nikoli, podle britských médií poprvé jasně řekl, jak by se zachoval v případě referenda o svém brexitovém plánu.</p>
      <figure>
        <img src="https://g.denik.cz/1/30/johnson-v-historicke-televizni-debate-slibil-brexit-31-ledna_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/johnson-slibil-brexit-na-konci-ledna-nesmysl-reagoval-corbyn-na-harmonogram-20191119.html">Johnson slíbil brexit na konci ledna. Nesmysl, reagoval Corbyn na harmonogram Přečíst článek ›</a>
      </aside>
      <p>"Jakožto předseda vlády, pokud jím v té době budu, zaujmu neutrální postoj, abych mohl věrohodně uskutečnit jeho výsledek (referenda)," uvedl labouristický lídr před televizními kamerami.</p>
      <p>Labouristé slibují, že pokud se po prosincových volbách dostanou k moci, dosáhnou za tři měsíce úpravy brexitové dohody tak, aby nasměrovala Británii k co nejtěsnějšímu budoucímu partnerství s EU. Půl roku po volbách by pak labouristická vláda uspořádala referendum, v němž by voliči vybírali mezi novou podobou brexitu a setrváním v unii.</p>
      <p>Dříve Corbyn uváděl, že o postoji jeho strany v kampani před případným novým referendem by rozhodl mimořádný sjezd na toto téma. Řada jeho stranických kolegů nicméně dává jasně najevo, že by za uvedeného scénáře prosazovali zrušení brexitu.</p>
      <figure>
        <img src="https://g.denik.cz/1/44/media-britanie-pred-parlamentnimi-volbami-nenavrhne-eurokomisare_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/media-britanie-pred-parlamentnimi-volbami-nenavrhne-eurokomisare-20191114.html">Británie nenavrhne svého kandidáta do Komise. Podle podmínek odkladu ale musí Přečíst článek ›</a>
      </aside>
    </article>
  </body>
</html>