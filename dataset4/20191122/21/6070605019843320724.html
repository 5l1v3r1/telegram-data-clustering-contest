<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Hong-Kong-barricades-centres-comercials_0_2348765293.html"/>
    <meta property="og:site_name" content="Ara.cat"/>
    <meta property="article:published_time" content="2019-11-22T21:16:50+00:00"/>
    <meta property="og:title" content="Hong Kong: de les barricades a buscar refugi als centres comercials"/>
    <meta property="og:description" content="La policia confia que els joves atrinxerats a la universitat surtin per fatiga i falta de menjar"/>
  </head>
  <body>
    <article>
      <h1>Hong Kong: de les barricades a buscar refugi als centres comercials</h1>
      <h2>La policia confia que els joves atrinxerats a la universitat surtin per fatiga i falta de menjar</h2>
      <address>
        <time datetime="2019-11-22T21:16:50+00:00">22 Nov 2019, 21:16</time>
      </address>
      <p>La majoria són molt joves, alguns fins i tot vesteixen l'uniforme escolar. Es tapen parcialment la cara amb màscares, malgrat que no esperen que la policia tiri gasos lacrimògens. No es tracta d'una manifestació en què puguin aixecar barricades, sinó d'una seguda al centre comercial Yoho, al barri de Yuen Long, a Hong Kong. Durant una hora es limiten a corejar consignes i a cantar el <i>Glòria a Hong Kong</i>, la cançó que s'ha convertit en l'himne de les protestes.</p>
      <p>De les barricades als carrers, aquesta setmana s'ha passat a convocar actes reivindicatius en centres comercials perquè els manifestants s'hi senten més segurs, ja que la policia, oficialment, no hi pot entrar sense una ordre judicial. A més, davant les eleccions locals que se celebren demà, la consigna és rebaixar la tensió a l'antiga colònia britànica per evitar que es cancel·lin.</p>
      <p>Al barri de Yuen Long, els concentrats no es mostren gaire receptius a contestar preguntes. Sembla que l'energia de fa uns mesos ha donat pas a una certa desesperança i esgotament. Un d'ells contesta que no vol dir el seu nom ni que li faci fotografies. Tem que el puguin identificar, però assegura que assisteix a la concentració perquè sent que ha de participar d’alguna manera per canviar les coses. Crida "Llibertat per a Hong Kong!", una de les consignes més corejades. La considera indispensable. A prop seu, una noia esquiva les preguntes i assegura que els seus pares no saben que és a la concentració i que no vol problemes; només té 15 anys.</p>
      <h3>Un punt d'inflexió</h3>
      <p>La seguda es convocava per recordar que fa quatre mesos, en aquest barri, membres de les màfies locals van donar cops amb barres de ferro als manifestants pro democràcia i que la policia no va intervenir-hi per evitar l'agressió. Va haver-hi 45 ferits i els agents van ser acusats d'estar conxorxats amb els agressors. Els fets es van produir al juliol i van marcar el principi d'un salt qualitatiu en unes protestes que havien començat sent pacífiques i que en aquests quatre mesos han derivat en enfrontaments violents entre policies i manifestants.</p>
      <p>Hong Kong ha viscut aquesta setmana una mena de treva preelectoral. A través de grups de Telegram i les xarxes socials, els convocants de les protestes insisteixen que cal evitar els actes violents perquè d'aquesta manera es puguin celebrar els comicis: gairebé la meitat dels candidats que s'hi presenten pertanyen al moviment pro democràcia.</p>
      <p>Per part del govern també s'ha intentat reduir la pressió. Prova d'això és que, després de la concentració al centre comercial Yoho, els joves van abandonar l'establiment i van marxar caminant per la vorera: no van tallar el carrer ni van danyar el mobiliari urbà. Malgrat això, desenes d'antidisturbis van fer acte de presència de seguida, en el que semblava més una actuació de cara a la premsa que per haver de restablir l'ordre públic. Sí que es van cridar insults i els agents van fer un parell de detencions, però no van utilitzar material antidisturbis ni va haver-hi cops.</p>
      <h3>Manifestants de coll blanc</h3>
      <p>L'elegant centre comercial IFC també ha acollit aquesta setmana una de les mobilitzacions que es fan cada dia al districte financer. Són treballadors de coll blanc que utilitzen la seva pausa per dinar per protestar de manera pacífica contra la repressió. El motiu, segons una de les organitzadores, que assegurava dir-se Ching, era evitar que la policia fotografiés els manifestants per identificar-los.<br/>Lee Yue era un dels que cridaven "Lluita per la llibertat" o "Cinc demandes, ni una menys". Treballa en una companyia asseguradora i afirma que participa cada dia en la protesta perquè cal "defensar Hong Kong".</p>
      <p>Aquest divendres la policia ha intervingut per evitar que un grup de simpatitzants pro xinesos s'enfrontés amb els manifestants, una cosa poc usual fins avui. Però, a part d'alguna acció violenta concreta, la normalitat ha tornat als carrers. Fins i tot el cap de la policia de Hong Kong ha reiterat que no es forçaria el desallotjament de la Universitat Politècnica, popularment coneguda com a PolyU, on queda un petit reducte de manifestants. Va assegurar que esperaran que es rendeixin i s'entreguin als agents.</p>
      <h3>Atrinxerats a la universitat</h3>
      <p>Després de la batalla campal de diumenge, la policia manté encerclada la PolyU i ha optat pel desgast: esperar que el cansament i la falta de menjar forcin la sortida dels manifestants. Al llarg de la setmana alguns s'han anat entregant amb comptagotes. Ara es calcula que n’hi queden unes desenes.</p>
      <p>A l’altra banda del cordó policial hi fan guàrdia la premsa i alguns diputats pro democràtics que intenten actuar com a mediadors, al costat de professors i membres de l'Església. El diputat Lam Cheuk-ting no vol donar xifres de quantes persones segueixen dins del recinte ni confirmar si tots són estudiants. Insisteix que el que és important és aconseguir que abandonin pacíficament el tancament i que cal ser discrets.</p>
      <p>Un petit grup de familiars també fa guàrdia amb l'esperança de veure sortir els seus fills. La fatiga de dies d'espera es reflecteix en el seu rostre, i no volen parlar amb els periodistes per por d'empitjorar la situació dels joves que continuen atrinxerats. Els manifestants que deixen el tancament surten escortats per policies, i se'ls identifica abans d’endur-se’ls detinguts. Almenys els pares els poden veure i saber que estan bé. S'acaben els dies d'angoixa, i ara començarà el procés judicial. Des de diumenge passat mil estudiants han sigut arrestats, inclosos 300 menors d'edat que han sigut posats en llibertat, però seran investigats.</p>
    </article>
  </body>
</html>