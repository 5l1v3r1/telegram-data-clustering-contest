<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/wydarzenia-lokalne/malopolskie-zabytki-maja-szanse-wypiekniec,135463.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T21:50:00+00:00"/>
    <meta property="og:title" content="Małopolskie zabytki mają szanse wypięknieć"/>
    <meta property="og:description" content="Rusza kolejna odsłona edycji konkursu &quot;Ochrona zabytków Małopolski&quot;. To doskonała szansa na konserwacje i remonty historycznych obiektów. Wnioski o dotacje można składać do 16 grudnia br. Maksymalna kwota nie może przekraczać 200 tys. zł. Są jednak wyjątki."/>
  </head>
  <body>
    <article>
      <h1>Małopolskie zabytki mają szanse wypięknieć</h1>
      <address><time datetime="2019-11-22T21:50:00+00:00">22 Nov 2019, 21:50</time> by <a rel="author">Tomasz Jakubowski  </a></address>
      <h4>Rusza kolejna odsłona edycji konkursu "Ochrona zabytków Małopolski". To doskonała szansa na konserwacje i remonty historycznych obiektów. Wnioski o dotacje można składać do 16 grudnia br. Maksymalna kwota nie może przekraczać 200 tys. zł. Są jednak wyjątki.</h4>
      <hr/>
      <p>Na terenie Małopolski znajduje się około 50 tys. obiektów zabytkowych. Część z nich jest wpisana do wojewódzkiego rejestru zabytków. Wiele z tych obiektów wymaga pilnych remontów czy prac konserwacyjnych. - Dlatego samorząd województwa dokłada wszelkich starań, by wspierać opiekunów tych perełek. Nasze wspólne działania pozwalają uchronić te przepiękne budynki przed nieuchronnym upływem czasu - mówi marszałek Witold Kozłowski.</p>
      <p>Marszałek dodaje, że ochrona regionalnego dziedzictwa kulturowego, zwłaszcza wpieranie konserwacji i remontów obiektów zabytkowych, są jednym z priorytetowych działań samorządu województwa małopolskiego. - Wynika to przede wszystkim z poczucia odpowiedzialności i troski o zachowanie ich piękna i przekazanie następnym pokoleniom spuścizny, jaką pozostawili po sobie nasi przodkowie - mówi.</p>
      <p>Do 16 grudnia 2019 r. można składać wnioski o dofinansowanie z budżetu województwa prac konserwatorskich, restauratorskich lub robót budowlanych obiektów wpisanych do rejestru małopolskich zabytków. Ważne jest, by realizacja dofinansowanych w konkursie projektów, dotyczących prac przy obiektach o istotnym znaczeniu historycznym, artystycznym czy naukowym, została zrealizowana w okresie od 1 stycznia do 31 grudnia 2020 roku.</p>
      <p>Wnioski o dotacje powinny zostać skierowane do Sejmiku Województwa Małopolskiego i złożone w formie elektronicznej - za pośrednictwem elektronicznego systemu obsługi zadań publicznych lub w formie papierowej, którą stanowi wygenerowana wersja wniosku złożonego w elektronicznym systemie obsługi zadań publicznych. Wniosek należy przesłać wraz z obowiązkowymi załącznikami na adres Urzędu Marszałkowskiego Województwa Małopolskiego.</p>
      <p>Maksymalna kwota oczekiwanej przez wnioskodawcę dotacji z budżetu województwa małopolskiego nie może być większa niż 200 tys. zł. Samorząd Województwa Małopolskiego może jednak przyznać dotację większą niż 200 tys. zł na ratowanie zabytków, których istnienie zagrożone jest skutkami kataklizmów lub katastrofy budowlanej.</p>
    </article>
  </body>
</html>