<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2408722,Grzegorz-Krychowiak-wciaz-w-swietnej-formie-Dwie-bramki-reprezentanta-Polski"/>
    <meta property="og:site_name" content="Polskie Radio"/>
    <meta property="article:published_time" content="2019-11-22T21:46:00+00:00"/>
    <meta property="og:title" content="Grzegorz Krychowiak wciąż w świetnej formie. Dwie bramki reprezentanta Polski"/>
    <meta property="og:description" content="Grzegorz Krychowiak strzelił dwa gole dla Lokomotiwu Moskwa w wygranym na wyjeździe 3:2 meczu z FK Tambow w 17. kolejce rosyjskiej ekstraklasy piłkarskiej. Łącznie ma już osiem bramek w rozgrywkach. W ekipie gości wystąpił też wracający po kontuzji Maciej Rybus."/>
  </head>
  <body>
    <article>
      <h1>Grzegorz Krychowiak wciąż w świetnej formie. Dwie bramki reprezentanta Polski</h1>
      <address>
        <time datetime="2019-11-22T21:46:00+00:00">22 Nov 2019, 21:46</time>
      </address>
      <p>
        <b>Grzegorz Krychowiak strzelił dwa gole dla Lokomotiwu Moskwa w wygranym na wyjeździe 3:2 meczu z FK Tambow w 17. kolejce rosyjskiej ekstraklasy piłkarskiej. Łącznie ma już osiem bramek w rozgrywkach. W ekipie gości wystąpił też wracający po kontuzji Maciej Rybus.</b>
      </p>
      <p>Imponujący w tym sezonie formą strzelecką Krychowiak trafił do siatki rywali w 29. minucie (na 1:0) oraz na początku drugiej połowy, gdy ustalił wynik.<br/><br/>Za pierwszym razem, po podaniu od Rybusa, zdecydował się na mocny i nieco kąśliwy strzał z ponad 20 metrów. Zaskoczony bramkarz gospodarzy puścił piłkę pod rękami.</p>
      <figure>
        <iframe data-src="https://twitter.com/GrzegKrychowiak/status/1197959973424287744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Polski pomocnik wystąpił w głównej roli również w 55. minucie, przy stanie 2:2. Wówczas popisał się mocnym uderzeniem z około dziesięciu metrów, strzelając swojego ósmego gola w sezonie ligowym.<br/><br/>Krychowiak i Rybus zagrali całe spotkanie. Drugi z nich wrócił do zdrowia po kontuzji, jakiej doznał przed poprzednim meczem Lokomotiwu i z tego powodu nie wystąpił w spotkaniach reprezentacji Polski w eliminacjach Euro 2020 - z Izraelem (2:1) i Słowenią (3:2).<br/><br/>Po piątkowym zwycięstwie Lokomotiw zajmuje drugie miejsce w tabeli z dorobkiem 34 punktów. </p>
      <p>kp</p>
      <related>
        <a href="https://www.polskieradio.pl/5/4147/Artykul/2407780,Bundesliga-Robert-Lewandowski-goni-legendy-Dwa-gole-od-historii"/>
      </related>
      <related>
        <a href="https://www.polskieradio.pl/5/4147/Artykul/2408263,Maradona-odchodzi-i-wraca-Argentynczyk-prawdopodobnie-pozostanie-trenerem-Gimnasii-La-Plata"/>
      </related>
    </article>
  </body>
</html>