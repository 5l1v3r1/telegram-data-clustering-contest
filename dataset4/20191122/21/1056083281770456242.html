<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200325/%D9%81%D8%B1%D9%87%D9%86%DA%AF-%D8%AA%D9%88%D9%84%DB%8C%D8%AF-%D8%AF%D8%B1-%D9%85%D8%B1%D8%A7%DA%A9%D8%B2-%D9%BE%DA%98%D9%88%D9%87%D8%B4%DB%8C-%D9%84%D8%B1%D8%B3%D8%AA%D8%A7%D9%86-%D9%86%D9%87%D8%A7%D8%AF%DB%8C%D9%86%D9%87-%D8%B4%D9%88%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T21:05:06+00:00"/>
    <meta property="og:title" content="فرهنگ تولید در مراکز پژوهشی لرستان نهادینه شود"/>
    <meta property="og:description" content="ایسنا/لرستان معاون پژوهشی دانشگاه آزاد خرم‌آباد گفت: فرهنگ تولید در مراکز پژوهشی استان نهادینه شود."/>
  </head>
  <body>
    <article>
      <h6 class="kicker">معاون پژوهشی دانشگاه آزاد خرم‌آباد:</h6>
      <h1>فرهنگ تولید در مراکز پژوهشی لرستان نهادینه شود</h1>
      <address><time datetime="2019-11-22T21:05:06+00:00">22 Nov 2019, 21:05</time> by <a rel="author">ساناز رباطی</a></address>
      <p>ایسنا/لرستان معاون پژوهشی دانشگاه آزاد خرم‌آباد گفت: فرهنگ تولید در مراکز پژوهشی استان نهادینه شود.</p>
      <p>دکتر رضا میر دریکوند در گفت‌وگو با ایسنا، اظهار کرد: مراکز علمی پژوهشی استان باید از ایده‌های فناورانه حمایت‌های لازم را داشته باشند و ایده‌هایی که به رونق تولید کمک ‌می‌کنند مورد توجه ویژه قرار گیرند. گرچه اقداماتی در این زمینه انجام شده است ولی این اقدامات کافی نیست. ‌</p>
      <p>وی ادامه داد: مراکز علمی و پژوهشی استان باید بستری را فراهم کنند تا دانش تولید شده و همچنین ایده‌های ارائه شده توسط محققان ‌به دانش فنی تبدیل شوند. البته مراکز علمی به‌تنهایی نمی‌توانند ایده‌ها را به محصول تبدیل کنند و در کنار دانش فنی و ایده ‌مطلوب باید سرمایه کافی و سرمایه‌گذار نیز وجود داشته باشد. ‌</p>
      <p>میردریکوند اضافه کرد: یکی از پتانسیل‌های استان که اغلب به آن اشاره می‌شود بخش‌های کشاورزی، دام‌پروری و منابع طبیعی است. بخش‌های علمی ‌و پژوهشی استان باید از این مزیت استفاده کرده و در جهت رونق تولید این بخش تلاش کنند ولی برای این مهم همت ‌مسئولان اجرایی دست اندرکار نیز لازم است.</p>
      <p> معاون پژوهشی دانشگاه آزاد خرم‌آباد خاطرنشان کرد: پژوهش‌های مسئله محور در این زمینه می‌تواند به بهبود فرآیند در بخش‌های ‌مختلف کشاورزی، منابع طبیعی و محیط‌زیست کمک کرده و انجام کارهای مبتنی بر علم و دانش در این بخش‌ها می‌تواند ‌هزاران شغل در استان ایجاد کند.</p>
      <p>وی تصریح کرد: متأسفانه در اغلب بخش‌های فوق سالیان متمادی است که شاهد حرکت‌های اساسی مبتنی بر ‌علم و دانش روز نبوده‌ایم. ‌</p>
      <p>میردریکوند گفت: مراکز علمی پژوهشی استان، بخش‌های تولیدی و مسئولین اجرایی استان به عنوان سه مؤلفه باید هماهنگی‌های بیش از پیش داشته تا بتوان از پتانسیل‌های همه اجزا در جهت رونق تولید بهره برد و در سایه فعالیت بدون وقفه این بخش‌ها با انجام پژوهش‌های کاربردی و مسئله محور علاوه بر تولید مبتنی بر علم روز بخش‌های تحقیق و توسعه در تمام مراکز ‌تولیدی استان راه‌اندازی شده و با بهبود و تولید محصولات و نوآوری در تولید آنها به رشد هر چه بیشتر استان کمک کرد. ‌</p>
      <p>این عضو هیئت علمی دانشگاه آزاد لرستان گفت: همچنین فرهنگ تولید را به عنوان عامل مهم اقتصادی در مراکز تولیدی و اقتصادی استان نهادینه کرد.</p>
      <p>انتهای پیام</p>
    </article>
  </body>
</html>