<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/sport/fudbal/170659/zvezdina-legenda-smiruje-strasti-pred-bajern-pobedio-nemce-moras-razmisljas-njihov-nacin"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T21:37:00+00:00"/>
    <meta property="og:title" content="Zvezdina legenda smiruje strasti pred Bajern: Da bi pobedio Nemce moraš da razmišljaš na njihov način!"/>
    <meta property="og:description" content="Nekadašnji trener Crvene zvezde, Ljupko Petrović, koji je sa crveno-belima stigao do pehara Kupa šampiona 1991. u Bariju, ima recept kako da se pobedi Bajern."/>
  </head>
  <body>
    <article>
      <h1>Zvezdina legenda smiruje strasti pred Bajern: Da bi pobedio Nemce moraš da razmišljaš na njihov način!</h1>
      <h2>Nekadašnji trener Crvene zvezde, Ljupko Petrović, koji je sa crveno-belima stigao do pehara Kupa šampiona 1991. u Bariju, ima recept kako da se pobedi Bajern.</h2>
      <address><time datetime="2019-11-22T21:37:00+00:00">22 Nov 2019, 21:37</time> by <a rel="author">Republika</a></address>
      <p>Petrović je u intervjuu za klupski sajt srpskog šampiona evocirao uspomene na te mečeve sa Bavarcima u polufinalu Kupa šampiona.</p>
      <p>Crvena zvezda je u Minhenu slavila sa 2:1, a potom u revanšu u Beogradu odigrala 2:2 i plasirala se u finale.</p>
      <p>- Da bi pobedio Nemce moraš da razmišljaš na njihov način. Mi smo uvek imali talenta, možda i više od njih, ali su oni uvek trčali više od nas. Moja ekipa 1991. je i trčala kao nemačka, te pripreme na Igmanu su bile ključne za naše osvajanje Kupa šampiona- izjavio je Petrović.</p>
      <p>On se osvrnuo na određene detalje iz mečeva sa Nemcima koji su bili presudni.</p>
      <figure>
        <img src="https://www.republika.rs/data/images/2019-11-07/122743_290454-zvezda-tottenham-08-f_f.jpg?1574454795"/>
        <figcaption>
          <cite>Starsport</cite>
        </figcaption>
      </figure>
      <p>- Kad spominjemo Bajern prvo mi pada na pamet duel u Minhenu jer je to bila najbolja utakmica Crvene zvezde u Evropi te godine, gde smo ih pobedili 2:1 uz izvanrednu partiju. Bio je to vrh dometa u igri i maksimum naših mogućnosti. Kad smo se digli sa klupe, čestitali jedan drugome obratio sam se Džajiću sledećim rečima: 'Kako kroz dve nedelje da pripremim ekipu da opet pobedimo i prođemo?' On je stao i zamislio se. Jer je u zemlji zavladala euforija, igrači su se po dolasku u Beograd, razleteli po kafićima, izlascima. Ramena su im bila spuštena od tapšanja po ramenu jer se stvorila atmosfera da smo već prošli- dodao je iskusni stručnjak.</p>
      <p>Imao je mnogo posla da psihološki pripremi ekipu za revanš.</p>
      <p>- Sve je bilo dobro u prvom delu. Poveli smo 1:0, stvorili još tri stopostotne šanse, a oni nijednu. Sećam se da je Binić trebalo da odigra Pančevu a on je šutirao i promašio. Da mu je dodao loptu bilo bi 2:0. Osetilo se da su igrači počeli da se takmiče ko će dati gol, ko će ući u istoriju. I tu je došlo do pada. Za kaznu je Dika Stojanović primio gol kroz noge, igrači su pali. Drugi gol je došao sam po sebi, nastao je pakao i malo je nedostajalo da primimo i treći jer su Nemci pogodili stativu. Ali, kad već Efenberg nije imao sreće da mu se lopta odbije u noge i reši meč, rekao sam Dujkoviću, viči da svi idu napred. Kad oni nisu dali, mi ćemo. I tako je bilo, zahvaljući Pančevu koji je uplašio golmana Aumana- priseća se Petrović.</p>
      <p>O slavlju koje je usledilo, izlišno je pričati.</p>
      <figure>
        <img src="https://www.republika.rs/data/images/2019-10-26/121095_levandovski01-ap-sven-hoppe_f.jpg?1574454895"/>
        <figcaption>
          <cite>Tanjug/AP</cite>
        </figcaption>
      </figure>
      <p>- Navijači su odneli sve. I travu i stative za uspomenu. Ti se momenti ne zaboravljaju. Ko god je bio na stadionu to pamti, pogotovo ja koji sam bio na čelu tog tima- kaže Ljupko.</p>
      <p>Otkrio je i kakve je planove imao prvi čovek kluba Dragan Džajić.</p>
      <p>- Zvezda je ne svojom krivicom izgubila korak i nije danas više u toj top grupi evropskih klubova. Kad smo postali prvaci Evrope, Dragan Džajić je već dogovorio dolaske Davora Šukera i Slaviše Jokanovića i mislim da bi Zvezda minimum još dve-tri godine imala realne šanse da bude prvak Evrope i ponovi Bari. Normalno je da smo doživeli da je naš sadašnji kapiten Marko Marin igrao više puta Ligu šampiona nego Zvezda- rekao je Petrović.</p>
      <p>Pažljivo prati rad trenera Vladana Milojevića.</p>
      <p>- Jedno je gledati fudbal kao gledalac, a potpuno je druga dimenzija kad radiš sa igračima. Milojević najbolje zna mogućnost igrača, odlično ih vodi i ne sumnjam da će izabrati najbolju taktiku. I da se navijači ne zavaravaju, sada situacija nije ravnopravna kad je kvalitet igrača u pitanju. Ko god kaže da ćemo mi sada zgaziti Bajern taj ne zna šta priča. Pa, oni su dali sedam golova Totenhemu i to u Londonu. I ne smemo se oslanjati na to da su već prošli u nokaut fazu Lige šampiona, što jure da poprave plasman u Bundesligi.Nemac je Nemac, nikad se neće predati dok ne mora. Ne kalkuliše, igraće 100 odsto čak i ako trener ne izvede najjaču postavu. I ne kažem da Zvezda ne može do dobrog rezultata. Ako igrači odrede sve što trener od njih zahteva, može i da se pobedi. Fudbal je takav. Izgubili smo 4:0 od Totenhema, a mi smo prvi imali šansu i da smo dali gol sve bi bilo drugačije. Verujem da će Zvezda ostati u Evropi i na proleće, jer u Beogradu ima i onu veliku podršku sa tribina- zaključio je Petrović.</p>
      <related>
        <h4>Pročitajte još:</h4>
        <a href="http://republika.rs/sport/fudbal/169726/Stigao-kao-veliko-pojacanje-Marakanu-sada-izlaznim-vratima"/>
        <a href="http://republika.rs/sport/fudbal/169795/Stigla-prva-ponuda-Boacija-Egipcani-zele-napadaca-Zvezde-odmah-pojavio-veliki-problem"/>
        <a href="https://www.republika.rs/sport/fudbal/170568/milojevic-nisu-nikad-nije-lako-kosanovic-sjajno-radi"/>
      </related>
    </article>
  </body>
</html>