<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/paraskinia/220133_oloklirothike-o-marathonios-gia-ti-syntagmatiki-anatheorisi"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T21:46:00+00:00"/>
    <meta property="og:title" content="Ολοκληρώθηκε ο μαραθώνιος για τη συνταγματική αναθεώρηση"/>
    <meta property="og:description" content="Η πενθήμερη συζήτηση για την αναθεώρηση του Συντάγματος ολοκληρώθηκε την Παρασκευή, ενώ η διαδικασία κλείνει τη Δευτέρα με τους πολιτικούς αρχηγούς."/>
  </head>
  <body>
    <article>
      <h1>Ολοκληρώθηκε ο μαραθώνιος για τη συνταγματική αναθεώρηση</h1>
      <address><time datetime="2019-11-22T21:46:00+00:00">22 Nov 2019, 21:46</time> by <a rel="author">efsyn.gr</a></address>
      <p>
        <b>Η πενθήμερη συζήτηση για την αναθεώρηση του Συντάγματος ολοκληρώθηκε το βράδυ της Παρασκευής, ενώ η διαδικασία κλείνει τη Δευτέρα με τη συζήτηση σε επίπεδο πολιτικών αρχηγών και την προβλεπόμενη ψηφοφορία.</b>
      </p>
      <p>Η ολομέλεια της Βουλής ολοκλήρωσε την επεξεργασία των αναθεωρητέων συνταγματικών διατάξεων, που προτείνουν τα κόμματα, με τη συζήτηση της τελευταίας ενότητας, η οποία είχε στο επίκεντρο της τον τρόπο επιλογής των μελών των Ανεξάρτητων Αρχών και την εξομοίωση των στρατιωτικών με τους τακτικούς δικαστές, ζητήματα στα οποία διαπιστώθηκε ευρεία αποδοχή.</p>
      <h3>Ν.Δ.: Μειώθηκαν οι διαφωνίες</h3>
      <p>«Παραδίδουμε στους πολιτικούς αρχηγούς και στο Σώμα της ολομέλειας τη δουλειά που προηγήθηκε», ανέφερε ο κοινοβουλευτικός εκπρόσωπος της Νέας Δημοκρατίας, Ευριπίδης Στυλιανίδης και πρόσθεσε ότι οι συζητήσεις ξεπέρασαν τις 130 ώρες, στην επιτροπή για την αναθεώρηση του Συντάγματος παρενέβησαν 168 ομιλητές, στην ολομέλεια πρέπει να ξεπέρασαν τους 200.</p>
      <p>Πρόσθεσε πως οι 154 διαφωνίες στην προτείνουσα Βουλή, μειώθηκαν σε 49 σημεία αιχμής στην αναθεωρητική επιτροπή και έγινε δυνατό τα κόμματα να συναντηθούν σε 9 σημεία. «Έτσι λοιπόν η 9η αναθεωρητική Βουλή συναντάται σε 9 σημεία και επιτυγχάνει 9 πολύ σημαντικές αλλαγές, χάρη στον υψηλού επιπέδου διάλογο που προηγήθηκε από όλα τα κόμματα, από όλους τους εισηγητές, από όλους τους κοινοβουλευτικούς εκπροσώπους, και φυσικά από όλους τους βουλευτές», είπε και ευχαρίστησ τους βουλευτές όλων των κομμάτων, διότι «μολονότι ξεκινήσαμε από διαφορετικές ιδεολογικές αφετηρίες, καταφέραμε σε πολύ κρίσιμα σημεία να συναντηθούμε».</p>
      <p>Κλείνοντας την πενθήμερη συζήτηση επί της αρχής και επί των άρθρων, ο γενικός εισηγητής του κυβερνώντος κόμματος, Κώστας Τζαβάρας, υπογράμμισε ότι όλη η συνταγματική διαδικασία υπηρετήθηκε από όλες τις πλευρές με υψηλό κοινοβουλευτικό ήθος και λόγο. «Πετύχαμε πολλά και σημαντικά» είπε και εξέφρασε την διαφωνία του με όσους υποστήριξαν ότι το αποτέλεσμα του συνταγματικού εγχειρήματος ήταν ασήμαντο.</p>
      <p>«Θα αφήσει ένα ισχυρό αποτύπωμα αυτή η συνταγματική διαδικασία. Μπορεί να ξεκίνησε άτολμη, στη συνέχεια όμως, μέσα από ένα υψηλού επιπέδου κοινοβουλευτικό λόγο και ήθος, βρέθηκε κοινός τόπος σε 9 σημεία τα οποία θα έχουν μεγάλη σπουδαιότητα στη λειτουργία του Συντάγματος», τόνισε ο κ. Τζαβάρας.</p>
      <p>Ο εισηγητής της Ν.Δ., χαρακτήρισε μεταξύ άλλων, «μεγάλες δημοκρατικές τομές και κατακτήσεις», τη διευκόλυνση της ψήφου των Ελλήνων του εξωτερικού, την αποσύνδεση της εκλογής του Προέδρου της Δημοκρατίας από τη πρόωρη διάλυση της Βουλής, την κατάργηση της αποσβεστικής προθεσμίας στο άρθρο 86 περί ευθύνης υπουργών και τον περιορισμό των προνομίων της βουλευτικής ασυλίας.</p>
      <h3>ΣΥΡΙΖΑ: Λάθος η κριτική για δειλή αναθεώρηση</h3>
      <p>Από την πλευρά του, ο γενικός εισηγητής του ΣΥΡΙΖΑ, Γιώργος Κατρούγκαλος, χαρακτήρισε υπερβολική την κριτική για χαμένη ευκαιρία αναθεώρησης του συντάγματος.</p>
      <p>«Δεν συμφωνώ με την κριτική για την εξαρχής έλλειψη φιλοδοξίας της αναθεώρησης. Από το 2016, ο τότε πρωθυπουργός ξεκίνησε πολιτικό διάλογο. Θεωρούσαμε ότι προτού προχωρήσουμε στην κοινοβουλευτική συζήτηση, έπρεπε, για πρώτη φορά στην Ελλάδα, να υπάρξει ένας ευρύς διάλογος στην κοινωνία ο οποίος οργανώθηκε με πολλές εκδηλώσεις ανά την Ελλάδα, από την επιτροπή με πρόεδρο τον κ. Σπουρδαλάκη», ανέφερε ο κοινοβουλευτικός εκπρόσωπος του κόμματος.</p>
      <p>«Εξίσου λανθασμένη είναι και η άποψη ότι η αναθεώρηση ξεκίνησε δειλά. Η αλήθεια είναι ότι και από τη Ν.Δ. και από το ΣΥΡΙΖΑ κατατέθηκαν δεκάδες προτάσεις. Λόγω όμως των μεγάλων ιδεολογικών πολιτικών διαφορών μας, οι περισσότερες δεν κατέληξαν. Το θεσμικό αποτύπωμα σε πράγματι δεν θα είναι ιδιαίτερα ευρύ η βαθύ αλλά είναι θετικό», είπε ο κ. Κατρούγκαλος.</p>
      <p>Και σχολίασε πως ούτε τη Ν.Δ. χαρακτήριζε η έλλειψη φιλοδοξίας, στην προηγούμενη βουλευτική περίοδο, αφού κατατέθηκαν δεκάδες προτάσεις και από τη ΝΔ και από τον ΣΥΡΙΖΑ. «Ακριβώς όμως επειδή αυτές συμπύκνωναν διαφορετικές ιδεολογικές πολιτικές προτάσεις, και επειδή, με βάση το Σύνταγμα, η διαδικασία της αναθεώρησης ολοκληρώνεται με συναινέσεις, δεν ήταν δυνατό να καταλήξουμε σε θεσμικό αποτύπωμα σημαντικότερο από αυτό που καταλήξαμε δεδομένου ότι μετά τις εκλογές η παρούσα αναθεωρητική Βουλή έχει την ιδιομορφία ότι έχει διαφορετική πλειοψηφία από εκείνη που ξεκίνησε την αναθεώρηση».</p>
      <p>«Θεωρώ θετικό, μολονότι το εύρος και το βάθος της αναθεώρησης δεν θα είναι ιδιαίτερα εκτεταμένο, ότι καταλήξαμε σε συναινέσεις. Θεωρώ σημαντικό το γεγονός της κατ΄αρχήν συμφωνίας στο άρθρο 86, ως προς την αποσβεστική προθεσμία όλων των πτερύγων», είπε επίσης ο κ.Κατρούγκαλος και κάλεσε τα κόμματα που δεν έχουν συμφωνήσει στην ερμηνευτική δήλωση που πρότεινε ο ΣΥΡΙΖΑ, «να το ξανασκεφτούν ως τη Δευτέρα», γιατί είναι σημαντικό για την τιμή του πολιτικού κόσμου.</p>
      <h3>Τα κόμματα της ήσσονος αντιπολίτευσης</h3>
      <p>Όμως, ο ειδικός εισηγητής του ΚΚΕ Γιάννης Δελλής, έκανε λόγο για μια αναθεώρηση «κομμένη και ραμμένη στα μέτρα της αντιλαϊκής πολιτικής και των συμφερόντων των επιχειρηματικών ομίλων».</p>
      <p>Επίσης, η εισηγήτρια του ΜεΡΑ25 Αγγελική Αδαμοπούλου, τόνισε ότι έγιναν άτολμα βήματα σε αυτή την αναθεωρητική διαδικασία σημειώνοντας ότι η κυβέρνηση θέλει να υποβαθμίσει τη συμμετοχή των πολιτών στο δημοκρατικό οικοδόμημα επιβάλλοντας την νεοφιλελεύθερη πολιτική της.</p>
      <p>Από την πλευρά του, ο γενικός εισηγητής του Κινήματος Αλλαγής, Ανδρέας Λοβέρδος, επεσήμανε ότι οι ιδεολογικές αγκυλώσεις είναι αυτές που δεν επέτρεψαν να γίνει μια γενναία και τολμηρή αναθεώρηση του συντάγματος, που θα ανταποκρινόταν στις σύγχρονες πολιτικές, οικονομικές και κοινωνικές ανάγκες της χώρας.</p>
      <p>Τέλος, ο γενικός εισηγητής της Ελληνικής Λύσης Κώστας Χήτας, έκανε λόγο για «αναθεώρηση που δεν έγινε» και «για μια ευκαιρία που χάθηκε για να αλλάξουμε και να εκσυγχρονίσουμε το σύνταγμα».</p>
      <p>
        <i>Πηγή: ΑΠΕ-ΜΠΕ</i>
      </p>
      <related>
        <h4>Σχετικά Άρθρα</h4>
        <a href="https://www.efsyn.gr/node/220103"/>
        <a href="https://www.efsyn.gr/politiki/boyli/219451_diathesi-gia-synainesi-alla-kai-ekaterothen-boles"/>
        <a href="https://www.efsyn.gr/politiki/boyli/220031_mpalaki-oi-eythynes-ton-ypoyrgon"/>
        <a href="https://www.efsyn.gr/politiki/boyli/219531_oi-sheseis-kratoys-ekklisias-sto-epikentro-tis-syzitisis-gia-tin-anatheorisi"/>
        <a href="https://www.efsyn.gr/node/212231"/>
        <a href="https://www.efsyn.gr/node/191449"/>
      </related>
    </article>
  </body>
</html>