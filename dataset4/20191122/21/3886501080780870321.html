<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119667-un-moguc-prekid-vatre-u-jemenu?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-22T21:10:03+00:00"/>
    <meta property="og:title" content="UN: Moguć prekid vatre u Jemenu"/>
    <meta property="og:description" content="Možda je na pomolu opšti prekid vatre u gradjanskom ratu koji se u Jemenu vodi uz mešanje stranih sila, izjavio je danas izaslanik UN za Jemen Martin Grifits i dodao da je poslednjih 15 dana znatno opalo ranije učestalo uzajamno bombardovanje zaraćenih.&quot;To je možda znak da se nešto menja u Jemenu&quot;, rekao je Grifits i dodao da je tokom 15 dana broj bombardovanja opao za čak 80 odsto.Poslednjih nedelja se dogadjalo da tokom 48 sati nema uopšte napada iz vazduha, što je prvi put od početka rata u Jemenu.&quot;Mi to nazivamo de-eskalacijom&quot; i to možda predstavlja korak ka &quot;prekidu vatre u Jemenu&quot;, rekao je izaslanik UN.On je pohvalio sporazum postignut početkom novembra u Rijadu o okončanju sukoba vlasti i separatista.Sporazum je tada potpisao predsednik Jemena Abed Rabo Mansur Hadi, koji je u egzilu od 2014. kada je šiitska sekta &quot;Huti&quot; zavladala glavnim gradom Jemena.Sporazumom se predvidjaju povratak predsednika Hadija i da separatisti rasformiraju svoje snage.U sredu je i saudijski kralj Salman takođe rekao da bi…"/>
  </head>
  <body>
    <article>
      <h1>UN: Moguć prekid vatre u Jemenu</h1>
      <address>
        <time datetime="2019-11-22T21:10:03+00:00">22 Nov 2019, 21:10</time>
      </address>
      <slideshow>
        <figure>
          <img src="https://static.beta.rs/thumbs/b31c5793.556x371.jpg"/>
        </figure>
        <figure>
          <img src="https://static.beta.rs/thumbs/c0276054.556x371.jpg"/>
        </figure>
        <figure>
          <img src="https://static.beta.rs/thumbs/0068d323.556x371.jpg"/>
        </figure>
      </slideshow>
      <p>Možda je na pomolu opšti prekid vatre u gradjanskom ratu koji se u Jemenu vodi uz mešanje stranih sila, izjavio je danas izaslanik UN za Jemen Martin Grifits i dodao da je poslednjih 15 dana znatno opalo ranije učestalo uzajamno bombardovanje zaraćenih.<br/><br/>"To je možda znak da se nešto menja u Jemenu", rekao je Grifits i dodao da je tokom 15 dana broj bombardovanja opao za čak 80 odsto.<br/>Poslednjih nedelja se dogadjalo da tokom 48 sati nema uopšte napada iz vazduha, što je prvi put od početka rata u Jemenu.<br/><br/>"Mi to nazivamo de-eskalacijom" i to možda predstavlja korak ka "prekidu vatre u Jemenu", rekao je izaslanik UN.<br/><br/>On je pohvalio sporazum postignut početkom novembra u Rijadu o okončanju sukoba vlasti i separatista.<br/><br/>Sporazum je tada potpisao predsednik Jemena Abed Rabo Mansur Hadi, koji je u egzilu od 2014. kada je šiitska sekta "Huti" zavladala glavnim gradom Jemena.<br/><br/>Sporazumom se predvidjaju povratak predsednika Hadija i da separatisti rasformiraju svoje snage.<br/><br/>U sredu je i saudijski kralj Salman takođe rekao da bi sporazum mogao voditi "širim mirovnim pregovorima", a oni okončanju sukoba u Jemenu.<br/><br/>Od 2015. godine, Saudijska Arabija predvodi vojnu koaliciju u Jemenu koja se bori protiv pobunjenika "Hutija" koje podržava Iran, a koji su preuzeli kontrolu nad glavnim gradom Sanom.<br/><br/>U ratu u Jemenu su poginule desetine hiljada ljudi, većinom civila, po podacima raznih humanitarnih organizacija. Taj rat je doveo do najteže humanitarne krize danas na svetu, kažu UN. <br/><br/>Ujedinjene nacije koordiniraju više od 250 humanitarnih organizacija u Jemenu za pomoć za više od 13 miliona Jemena.</p>
    </article>
  </body>
</html>