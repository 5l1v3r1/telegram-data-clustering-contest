<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/erdogani-kizdiracak-sok-iddia-53999yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T21:00:00+00:00"/>
    <meta property="og:title" content="Erdoğan'ı kızdıracak şok iddia…"/>
    <meta property="og:description" content="Hayranı oldukları Osmanlı döneminde, saray entrikaları cihan devletinin sonuna neden olmuştu. Her geçen gün eriyen 17 yıllık AKP iktidarındaki..."/>
  </head>
  <body>
    <article>
      <h1>Erdoğan'ı kızdıracak şok iddia…</h1>
      <address><time datetime="2019-11-22T21:00:00+00:00">22 Nov 2019, 21:00</time> by <a rel="author">Orhan UĞUROĞLU</a></address>
      <p>Hayranı oldukları Osmanlı döneminde, saray entrikaları cihan devletinin sonuna neden olmuştu. Her geçen gün eriyen 17 yıllık AKP iktidarındaki erime, Osmanlı'nın çöküş dönemini anımsatıyor.</p>
      <p>Saray entrikalarının yerini günümüzde siyasi algı operasyonları aldı.</p>
      <p>AKP Genel Başkanı Recep Tayyip Erdoğan başta, genel başkan yardımcıları ve bakanları 4 ayrı siyasi yapıyı hedef aldı.</p>
      <p>İlk hedefleri Cumhuriyet Halk Partisi (CHP) ve Genel Başkanı Kemal Kılıçdaroğlu…</p>
      <p>Yerel seçimlerden millet ittifakı sayesinde güç kazanarak çıkan CHP ve lideri Kılıçdaroğlu'nu her gün siyasi demeçlerine malzeme yapmaya başladılar.</p>
      <p>İşi o boyuta profesyonel algı operasyonu ile taşıdılar ki bir CHP'liyi saraya davet edip Erdoğan ile görüştürdükten sonra bu diyaloğu Sözcü'nün başyazarı Rahmi Turan'a sızdırmayı başardılar.</p>
      <p>Kemal Kılıçdaroğlu, FOX TV canlı yayınında doğrulamasa <b>"asparagas haber"</b> diyeceğim ama aklıma takılanları da yazmadan geçemeyeceğim.</p>
      <p>
        <b>Eğer bu görüşmeyi Erdoğan ile yapan bir CHP'li varsa ve Kemal Bey bu ismi biliyorsa hemen açıklamalı ve partisinden ihraç etmelidir.</b>
      </p>
      <p>Yok, eğer Kemal Bey'den izin alıp Saray'a gitti ve dönüşünde de Erdoğan ile arasındaki diyaloğu genel başkanı Kılıçdaroğlu'na anlattıysa bu da açıklanmalıdır.</p>
      <p>
        <b>Çünkü 139 milletvekili bulunan CHP TBMM grubuna Kemal Kılıçdaroğlu'nu çıkartırsak 138 milletvekili zan altında kalmaktadır.</b>
      </p>
      <p>Bir de halen milletvekili olmayan eski milletvekilleri vardır ki onlar da zan altındadır.</p>
      <p>Özetle CHP için hazırlanan müthiş bir entrika parti içine bir virüs gibi bulaştırılmıştır.</p>
      <p>
        <b>Bu entrikayı çözmek ve gerçeği açıklamak Kılıçdaroğlu için olmazsa olmaz bir görevdir.</b>
      </p>
      <p>Rahmi Turan ustama gelince haber kaynağını açıklamasını elbette bekleyemeyiz.</p>
      <p>Ama ondan öğrendiğimiz bir gazetecilik ilkesi daha var ki o da haberin tamamının açıklanması zorunluluğudur.</p>
      <p>Yani haber kaynağını değil ama saraya gidip Erdoğan ile CHP genel başkanlığı için görüşme yapan CHP'liyi açıklamak zorundadır Rahmi Turan ağabeyim.</p>
      <p>
        <b>İYİ PARTİ</b>
      </p>
      <p>İYİ Parti Grup Başkanvekili Lütfü Türkkan'ın Cumhurbaşkanı ve AKP Genel Başkanı Recep Tayyip Erdoğan'a yaptığı "erken seçim" çağrısı ve öne sürdüğü şartlar genel merkez tarafından sert tepki ile karşılandı.</p>
      <p>Resmi açıklama yapan İYİ Parti'nin tepkisi özetle şöyle oldu:</p>
      <p>
        <b>
          <i>"Grup Başkanvekilimizin malum yanlış ve kabul edilemez açıklaması, partimizin imasını dahi meşru görmediği ve göremeyeceği bir beyandır.</i>
        </b>
      </p>
      <p>
        <b>
          <i>Partimiz seçmenine ve milletine verdiği sözleri, siyasi namusu bilen bir sorumlulukla siyaset yapmaktadır.</i>
        </b>
      </p>
      <p>
        <b>
          <i>İyileştirilmiş parlamenter sistem hassasiyetlerimiz, bu kabil siyasi savrulmaları mazur yahut meşru göremeyeceğimiz kadar mühimdir.</i>
        </b>
      </p>
      <p>
        <b>
          <i>Sürdürdüğümüz siyasi mücadelenin ilkeleri partimizin ve milletimizin umududur. Bu umudun hiçbir açıklama ile söndürülmesine, değersizleştirilmesine ve itibarsızlaştırılmasına müsaade edemeyiz."</i>
        </b>
      </p>
      <p>İYİ Parti Sözcüsü Yavuz Ağıralioğlu, Habertürk TV'de katıldığı canlı yayında, İYİ Parti Grup Başkanvekili Lütfü Türkkan'ın 'AKP ile ittifak' tartışmalarına da değindi.</p>
      <p>Ağıralioğlu şunları söyledi:</p>
      <p>
        <b>
          <i>"Parlamenter sisteme ilişkin hassasiyetlerimiz öyle bir takım taleplerle aşınır, pazarlık konusu ediliyormuş gibi değersizleşme siyasi vakarı da kaybettirir bize. O yüzden bu mevzuda çok net, kesin bir dille resmi açıklama yaptık…"</i>
        </b>
      </p>
      <p>CHP'li milletvekilinin sarayda Erdoğan ile görüşmesi gibi Lütfü Türkkan'ın da Cumhurbaşkanı Erdoğan ile diyaloğunun olduğu belirlendi.</p>
      <p>29 Ekim resepsiyonunda Cumhurbaşkanı Erdoğan'ın İYİ Partililerle sohbetinde, <b>"Lütfü Bey'in de işini hallettik"</b> dediği ileri sürüldü.</p>
      <p>FOX TV'de Çalar Saat programını yapan gazeteci, yazar İsmail Küçükkaya, Kemal Kılıçdaroğlu'nu konuk ettiği canlı yayında Türkkan'ın Beştepe'de Erdoğan ile görüşme yaptığını, "Türkkan, Cumhurbaşkanı ile bir görüşme gerçekleştirdi. Başka bir konu hakkında görüştüler sanırım" diye açıkladı.</p>
      <p>Türkkan ise bir haber ajansına yaptığı açıklamada, 29 Ekim resepsiyonu dışında Beştepe'ye özel bir görüşme için gitmediğini söyledi.</p>
      <p>Bu açıklamadan sonra Küçükkaya, Türkkan'ın Erdoğan'la görüşmesiyle ilgili dün sabah Çalar Saat programında tekrar konuştu.</p>
      <p>Küçükkaya, Türkkan'ın yurt dışındaki ticari faaliyetleri için Erdoğan'la görüşme gerçekleştirdiği bilgisini paylaştı ve görüşmenin içeriğine dair bilgiyi Cumhurbaşkanlığı kaynaklarından aldığını söyledi.</p>
      <p>
        <b>AKP</b>
      </p>
      <p>Değerli okurlarım,</p>
      <p>AKP içindeki çözülme hakkında siyasi kulislere yansıyan son iddiaları da yansıtayım.</p>
      <p>21 AKP'li milletvekilinin Prof. Dr. Ahmet Davutoğlu'nun, 26 AKP'li milletvekilinin de Ali Babacan'ın kuracağı partiye katılacağı vurgulanıyor…</p>
      <p>47 milletvekilinin Davutoğlu ve Babacan'ın partilerinin kuruluşunu bekledikleri ve AKP'den ayrılmak için siyaseten en uygun zamanda istifalarını açıklayacakları ifade ediliyor…</p>
      <p><b>"Erken seçim"</b> kararı alınması durumunda bu sayının hızla aratacağı da AKP kulisinde dile getiriliyor…</p>
      <figure>
        <iframe src="https://www.youtube.com/embed/S0xMBA59tgQ" width="560" height="315" data-service="Youtube" scrolling="no"/>
      </figure>
    </article>
  </body>
</html>