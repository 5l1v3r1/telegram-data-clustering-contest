<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/22/englands-first-innings-continues-incredible-drought-for-new-zealand-spinners.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T21:46:00+00:00"/>
    <meta property="og:title" content="വരൾച്ച തുടരുന്നു; കിവീസ് സ്പിന്നർ സ്വന്തം മണ്ണിൽ ടെസ്റ്റ് വിക്കറ്റ് പിഴുതിട്ട് 608–ാം ദിനം!"/>
    <meta property="og:description" content="വെല്ലിങ്ടൻ∙ ഡാനിയൽ വെട്ടോറിയേപ്പോലുള്ളൊരു ലോകോത്തര സ്പിന്നറെ ക്രിക്കറ്റ് ലോകത്തിനു സംഭാവന ചെയ്ത ന്യൂസീലൻഡിന് ഇപ്പോൾ 'കറക്കി വീഴ്ത്തുന്ന' കാര്യത്തിൽ.New Zealand vs England. NZ vs Eng. Eng vs NZ. New Zealand. New Zealand cricket. seamers. spin. Trent Boult. spinners. മിച്ചൽ സാന്റ്നർ. ന്യൂസീലൻഡ് – ഇംഗ്ലണ്ട്. ന്യൂസീലൻഡ് സ്പിന്നർമാർ. മലയാളം ക്രിക്കറ്റ് വാർത്തകൾ.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>വരൾച്ച തുടരുന്നു; കിവീസ് സ്പിന്നർ സ്വന്തം മണ്ണിൽ ടെസ്റ്റ് വിക്കറ്റ് പിഴുതിട്ട് 608–ാം ദിനം!</h1>
      <address><time datetime="2019-11-22T21:46:00+00:00">22 Nov 2019, 21:46</time> by <a rel="author">മനോരമ ലേഖകൻ</a></address>
      <p>വെല്ലിങ്ടൻ∙ ഡാനിയൽ വെട്ടോറിയേപ്പോലുള്ളൊരു ലോകോത്തര സ്പിന്നറെ ക്രിക്കറ്റ് ലോകത്തിനു സംഭാവന ചെയ്ത ന്യൂസീലൻഡിന് ഇപ്പോൾ ‘കറക്കി വീഴ്ത്തുന്ന’ കാര്യത്തിൽ അത്ര നല്ല സമയമല്ല! ന്യൂസീലൻഡിനെതിരായ ഒന്നാം ക്രിക്കറ്റ് ടെസ്റ്റിൽ ഇംഗ്ലണ്ടിന്റെ ഒന്നാം ഇന്നിങ്സ് പൂർത്തിയായതോടെ ആതിഥേയ സ്പിന്നർമാരുടെ പേരിലുള്ളൊരു നാണക്കേട് ഒന്നുകൂടി കടുത്തു. സ്വന്തം നാട്ടിലെ ഒരു ടെസ്റ്റ് മത്സരത്തിൽ ന്യൂസീലൻഡ് സ്പിന്നർമാർ അവസാനമായി വിക്കറ്റ് വീഴ്ത്തിയിട്ട് ഇന്ന് 608–ാം ദിനം!</p>
      <p>ഇംഗ്ലണ്ട് ഇന്നിങ്സിലെ 10 വിക്കറ്റും ഒരിക്കൽക്കൂടി കിവീസ് പേസർമാർ പങ്കിട്ടതോടെയാണ് സ്പിന്നർമാരുടെ നാണക്കേട് ഏറിയത്. ആദ്യം ബാറ്റു ചെയ്ത ഇംഗ്ലണ്ട് 124 ഓവറിൽ 353 റൺസിന് ഓൾഔട്ടായിരുന്നു. പേസർമാരായ ടിം സൗത്തി നാലും നീൽ വാഗ്‍നർ മൂന്നും കോളിൻ ഗ്രാൻഡ്ഹോം രണ്ടും ട്രെന്റ് ബോൾട്ട് ഒന്നും വിക്കറ്റ് വീഴ്ത്തിയാണ് ഇംഗ്ലണ്ടിനെ തകർത്തത്. ടീമിലെ ഏക സ്പെഷലിസ്റ്റ് സ്പിന്നറായ മിച്ചൽ സാന്റ്നർക്ക് ഇക്കുറിയും വിക്കറ്റ് വേട്ടക്കാരുടെ പട്ടികയിൽ ഇടംകിട്ടിയില്ല. മത്സരത്തിലാകെ ആറ് ഓവർ ബോൾ ചെയ്ത സാന്റ്നർ 24 റൺസ് വഴങ്ങി ടീമിലെ ഏറ്റവും വലിയ ‘തല്ലുകൊള്ളി’യുമായി.</p>
      <p>ഇതോടെ, സ്വന്തം നാട്ടിൽ ന്യൂസീലൻഡ് സ്പിന്നർ വിക്കറ്റ് വീഴ്ത്താത്ത തുടർച്ചയായ 11–ാം ഇന്നിങ്സാണ് പൂർത്തിയായത്. 2018 മാർച്ച് 26 മുതലുള്ള ഇതേ കാലഘട്ടത്തിൽ ന്യൂസീലൻഡ് താരങ്ങൾ എതിരാളികളുടെ 101 വിക്കറ്റുകൾ എറിഞ്ഞിട്ടതിൽ എല്ലാം തന്നെ പേസ് ബോളർമാർ അവരുടെ സ്വന്തം പേരിലെഴുതി. 31 വീതം വിക്കറ്റുകളുമായി ടിം സൗത്തി, ട്രെന്റ് ബോൾട്ട് എന്നിവരാണ് വിക്കറ്റ് വേട്ടയിൽ മുന്നിൽ. നീൽ വാഗ്‌നർ (27), കോളിൻ ഗ്രാൻഡ്ഹോം (10), മാറ്റ് ഹെൻറി (രണ്ട്) എന്നിങ്ങനെയാണ് മറ്റു ബോളർമാരുടെ വിക്കറ്റ് വേട്ട.</p>
      <p>ന്യൂസീലൻഡ് ബോളർമാർ ഈ 607 ദിവസത്തിനിടെ ആകെ ബോൾ ചെയ്തത് 88 ഓവറാണ്. 264 റൺസ് വഴങ്ങുകയും ചെയ്തു. എന്നിട്ടും വിക്കറ്റ് വേട്ടക്കാരുടെ പട്ടികയിൽ മാത്രം പേരില്ല! അജാസ് പട്ടേൽ (43 ഓവർ), ടോഡ് ആസിൽ (20), ഇഷ് സോധി (16), മിച്ചൽ സാന്റ്നർ (ആറ്), കെയ്ൻ വില്യംസൻ (രണ്ട്), ജീത് റാവൽ (ഒന്ന്) എന്നിങ്ങനെയാണ് ഇക്കാലയളവിൽ ഓരോ കിവീസ് സ്പിന്നറും ബോൾ ചെയ്ത ഓവറുകളുടെ എണ്ണം. കഴിഞ്ഞ വർഷം ഈഡൻ പാർക്കിൽ ഇംഗ്ലണ്ടിനെതിരെ ടോഡ് ആസിൽ ജയിംസ് ആൻഡേഴ്സന്റെ വിക്കറ്റ് വീഴ്ത്തിയതാണ് ഏറ്റവും ഒടുവിൽ സ്വന്തം മണ്ണിൽ ഒരു ന്യൂസീലൻഡ് ബോളറുടെ അവസാന ടെസ്റ്റ് വിക്കറ്റ്.</p>
      <p>രസമതല്ല. പൊതുവെ സ്പിന്നർമാരെ പിന്തുണയ്ക്കുന്ന ഇടമല്ലെങ്കിലും ഇതേ കാലയളവിൽ മറ്റു ടീമുകളുടെ സ്പിന്നർമാർ ന്യൂസീലൻഡ് മണ്ണിൽനിന്ന് സ്വന്തമാക്കിയത് 14 വിക്കറ്റുകളാണ്. അതേസമയം, ഏറെ റൺസും വഴങ്ങി. ആകെ 273.4 ഓവർ ബോൾ ചെയ്ത വിദേശ സ്പിന്നർമാർ, 1000 റൺസ് വഴങ്ങിയാണ് 14 വിക്കറ്റെടുത്തത്.</p>
      <p>നാലു വിക്കറ്റ് വീഴ്ത്തിയ ശ്രീലങ്കയുടെ ദിൽറുവാൻ പെരേരയാണ് ഈ കാലഘട്ടത്തിൽ ന്യൂസീലൻഡ് മണ്ണിൽ കൂടുതൽ വിക്കറ്റ് വീഴ്ത്തിയ സ്പിന്നർ. ശ്രീലങ്കയുടെ തന്നെ ധനഞ്ജയ ഡിസിൽവ (രണ്ട്), ബംഗ്ലദേശിന്റെ മെഹ്ദി ഹസൻ (രണ്ട്), തയ്ജുൽ ഇസ്‍ലാം (രണ്ട്), ഇംഗ്ലണ്ടിന്റെ ജാക്ക് ലീച്ച് (രണ്ട്), ബംഗ്ലദേശിന്റെ മഹ്മൂദുല്ല (ഒന്ന്), ഇംഗ്ലണ്ടിന്റെ ജോ റൂട്ട് (ഒന്ന്) എന്നിവരാണ് കിവീസ് മണ്ണിൽ വിക്കറ്റ് കണ്ടെത്തിയ സ്പിന്നർമാർ.</p>
      <p>
        <b>English Summary: England's first innings continues incredible drought for Black Caps spinners</b>
      </p>
    </article>
  </body>
</html>