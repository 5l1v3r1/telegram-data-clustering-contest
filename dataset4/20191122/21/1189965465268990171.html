<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260310/sto-eleos-tis-kakokairias-i-thasos-se-katastasi-ektaktis-anagkis-perioxes-toy-nisioy"/>
    <meta property="og:site_name" content="LiFO"/>
    <meta property="article:published_time" content="2019-11-22T21:04:00+00:00"/>
    <meta property="og:title" content="Στο έλεος της κακοκαιρίας η Θάσος - Σε κατάσταση έκτακτης ανάγκης περιοχές του νησιού"/>
    <meta property="og:description" content="Σε κατάσταση έκτακτης ανάγκης κηρύχθηκαν περιοχές της Θάσου μετά την έντονη βροχόπτωση των τελευταίων δύο ημερών"/>
  </head>
  <body>
    <article>
      <h1>Στο έλεος της κακοκαιρίας η Θάσος - Σε κατάσταση έκτακτης ανάγκης περιοχές του νησιού</h1>
      <h2>Σε κατάσταση έκτακτης ανάγκης κηρύχθηκαν περιοχές της Θάσου μετά την έντονη βροχόπτωση των τελευταίων δύο ημερών</h2>
      <address><time datetime="2019-11-22T21:04:00+00:00">22 Nov 2019, 21:04</time> by <a rel="author">NEWSROOM</a></address>
      <p>
        <b>Δραματική είναι η κατάσταση σε πολλές περιοχές της νότιας <a href="https://www.lifo.gr/tags/%CE%98%CE%AC%CF%83%CE%BF%CF%82">Θάσου</a> όπου λόγω της συνεχιζόμενης και έντονης <a href="https://www.lifo.gr/tags/%CE%B2%CF%81%CE%BF%CF%87%CF%8C%CF%80%CF%84%CF%89%CF%83%CE%B7">βροχόπτωσης</a> τα δυο τελευταία 24ωρα έχουν δημιουργηθεί σημαντικά προβλήματα.</b>
      </p>
      <p>Το μεσημέρι με απόφαση του Περιφερειάρχη Ανατολικής Μακεδονίας και Θράκης Χρήστου Μέτιου, έξι περιοχές του νησιού κηρύχθηκαν σε κατάσταση έκτακτης ανάγκης, μετά από σχετικό αίτημα που υπέβαλε ο νησιωτικός δήμος. Το τελευταίο 24ωρο, δρόμοι έχουν μετατραπεί σε ορμητικούς χειμάρρους παρασύροντας αυτοκίνητα και ότι άλλο βρεθεί στο διάβα τους, ρέματα και αρδευτικά κανάλια έχουν υπερχειλίσει, πολλά σημεία του οδικού δικτύου δεν είναι προσβάσιμα, ενώ χρειάστηκε η συνδρομή της Πυροσβεστικής Υπηρεσίας προκειμένου να απεγκλωβιστούν κάτοικοι σε οικισμούς όπου το νερό μπήκε κυριολεκτικά μέσα στα σπίτια τους και ήταν αδύνατη η μετακίνησή τους.</p>
      <p>Πολλές παραλίες θυμίζουν βομβαρδισμένα τοπία, κατολισθήσεις υπάρχουν σε πολλά σημεία του οδικού δικτύου, ενώ τα ορμητικά νερά έχουν προκαλέσει μεγάλες και εκτεταμένες ζημιές σε επιχειρήσεις και κατοικίες. Τις επόμενες ώρες αναμένεται να φτάσουν στο νησί ενισχύσεις από την Καβάλα με άντρες, οχήματα και άλλα μηχανήματα της Πυροσβεστικής Υπηρεσίας σε μια προσπάθεια να αντιμετωπιστούν τα μεγάλα προβλήματα που δημιουργεί η κακοκαιρία στο νησί.</p>
      <p>
        <b>«Πρωτοφανής βροχή», λέει ο δήμαρχος του νησιού</b>
      </p>
      <p>Για πρωτοφανή βροχή κάνει λόγο ο δήμαρχος Θάσου Λευτέρης Κυριακίδης μιλώντας στο ΑΠΕ – ΜΠΕ, υπογραμμίζοντας ότι αύριο το πρωί αναμένονται και μηχανήματα του Στρατού και της Περιφέρειας Α.Μ.Θ. προκειμένου να ξεκινήσει μια πρώτη προσπάθεια αποκατάστασης των ζημιών. Ο δήμαρχος επισήμανε ότι ο όγκος του νερού είναι πολύ μεγάλος και δύσκολα διοχετεύεται προς τη θάλασσα ενώ λόγω των φερτών υλικών που παρασύρει δημιουργεί μεγάλα προβλήματα μέσα στους οικισμούς του νησιού . Ο ίδιος σημείωσε πως το τελευταίο 48ωρο το νησί της Θάσου έχει συγκεντρώσει το υψηλότερο ποσοστό βροχόπτωσης σε όλη την Ελλάδα.</p>
      <figure>
        <iframe src="https://www.youtube.com/embed/pSd5F8DU61c" width="853" height="480" data-service="Youtube" scrolling="no"/>
      </figure>
      <p>Ο κ. Κυριακίδης εκτιμά ότι η μεγάλη φωτιά του 2016 αλλά και οι μικρότερες που ακολούθησαν τα επόμενα χρόνια καταστρέφοντας ένα μεγάλο μέρος του δασικού πλούτου του νησιού, συνέβαλαν σε αυτή τη δραματική κατάσταση που βιώνει η Θάσος. Ο δήμος Θάσου συνιστά αποφυγή μετακινήσεων στο σύνολο του οδικού δικτύου του νησιού και καλεί τους κατοίκους να μην μετακινούνται λόγω των έντονων βροχοπτώσεων και των σοβαρών προβλημάτων που εκδηλώνονται στα περισσότερα σημεία του οδικού δικτύου.</p>
      <p>Από το πρωί δεν εκτελούνται τα ακτοπλοϊκά δρομολόγια από και προς το νησί της Θάσου λόγω των ισχυρών θυελλωδών ανέμων που πνέουν στο Θρακικό πέλαγος, εντάσεως μέχρι και επτά μποφόρ.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
    </article>
  </body>
</html>