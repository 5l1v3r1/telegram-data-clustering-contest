<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rmf24.pl/fakty/polska/news-kradla-tylko-drogie-kosmetyki-24-latce-grozi-5-lat-wiezienia,nId,3349155"/>
    <meta property="og:site_name" content="RMF24"/>
    <meta property="article:published_time" content="2019-11-22T21:03:00+00:00"/>
    <meta property="og:title" content="Kradła tylko drogie kosmetyki. 24-latce grozi 5 lat więzienia"/>
    <meta property="og:description" content="Funkcjonariusze zatrzymali 24-letnią kobietę - poinformował w piątek rzecznik policji w Bielsku-Białej asp. szt. Roman Szybiak. Podejrzana jest o kradzieże markowych kosmetyków w wielu drogeriach. Kobiecie grozi kara do 5 lat."/>
  </head>
  <body>
    <article>
      <h1>Kradła tylko drogie kosmetyki. 24-latce grozi 5 lat więzienia</h1>
      <address><time datetime="2019-11-22T21:03:00+00:00">22 Nov 2019, 21:03</time> by <a rel="author" href="https://www.rmf24.pl/tylko-w-rmf24/sara-bounaoui" target="_blank">Sara Bounaoui</a></address>
      <p>
        <b>Funkcjonariusze zatrzymali 24-letnią kobietę - poinformował w piątek rzecznik policji w Bielsku-Białej asp. szt. Roman Szybiak. Podejrzana jest o kradzieże markowych kosmetyków w wielu drogeriach. Kobiecie grozi kara do 5 lat.</b>
      </p>
      <figure>
        <img src="https://i.iplsc.com/-/0009EN7MODT1QLR4-C123-F4.jpg"/>
        <figcaption>
          <cite>/Zdjęcie ilustracyjne /Pexels</cite>
        </figcaption>
      </figure>
      <p><b>Policjanci od kilku miesięcy otrzymywali zgłoszenia od właścicieli drogerii</b> w Bielsku-Białej, Cieszynie, Żywcu i Żorach, że okradła ich młoda kobieta. <i>Zawsze wybierała markowe i drogie kosmetyki. Przekazywane przez pokrzywdzonych informacje wskazywały, że kradzieży może dokonywać ta sama osoba. Policjanci z różnych jednostek współpracowali ze sobą i wymieniali się informacjami</i> - powiedział asp. szt. Szybiak.</p>
      <p>We wtorek funkcjonariusze z III komisariatu w Bielsku-Białej dostali informację, że podejrzewana pojawiła się w jednej z galerii handlowych. <i>Udali się na miejsce, gdzie napotkali młodą kobietę, której szukało już kilka jednostek policji województwa śląskiego. Funkcjonariusze zatrzymali 24-letnią mieszkankę powiatu żywieckiego</i> - powiedział Szybiak. Dodał, że <b>w dniu zatrzymana zdołała jeszcze ukraść markowe perfumy w wartości ponad 5 tys. zł.<br/></b><br/>Podczas badania sprawy przez policjantów wyszło na jaw, że <b>kobieta kilka razy próbowała też ukraść artykuły o wartości ponad 8 tys. zł</b>. Do kradzieży nie doszło dzięki ochroniarzom, ale <b>złodziejce udawało się uciec</b>.<br/><br/>Rzecznik bielskiej policji poinformował, że 24-latka stanęła przed prokuratorem, który postawił jej zarzuty kradzieży i prób jej dokonania. <b>W więzieniu może spędzić nawet 5 lat</b>. Będzie też musiała zapłacić za skradzione kosmetyki, których nie udało się odzyskać.<i> O dalszym losie kobiety zdecyduje niebawem bielski sąd </i>- dodał Szybiak.</p>
      <h3>Zobacz również:</h3>
      <ul>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-kradziez-laptopa-z-danymi-studentow-policja-zatrzymala-podej%2CnId%2C3348961%3Fparametr%3Dembed_linki">Kradzież laptopa z danymi studentów: Policja zatrzymała podejrzanych</a>
        </li>
        <li>
          <a href="https://interia.hit.gemius.pl/hitredir/id=baCb8AslJNnZj2kUGPLkPMUF.tLBarst.iFIsOnSq33..7/url=http%3A%2F%2Fwww.rmf24.pl%2Ffakty%2Fpolska%2Fnews-zabral-wnukowi-maske-wilkolaka-potem-uzyl-jej-podczas-wlaman%2CnId%2C3349084%3Fparametr%3Dembed_linki">Zabrał wnukowi maskę wilkołaka. Potem użył jej podczas włamania</a>
        </li>
      </ul>
    </article>
  </body>
</html>