<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://echo24.cz/a/SJLH7/sokolovska-uhelna-jde-do-utlumu-za-2-roky-ztrati-praci-asi-tisic-lidi"/>
    <meta property="og:site_name" content="Echo24.cz"/>
    <meta property="article:published_time" content="2019-11-22T21:26:00+00:00"/>
    <meta property="og:title" content="Sokolovská uhelná jde do útlumu. Za 2 roky ztratí práci asi tisíc lidí"/>
    <meta property="og:description" content="Sokolovská uhelná a.s. (SUAS) začne s postupným útlumem a v příštích dvou letech by z ní měla odejít až tisícovka zaměstnanců. Důvodem je tlak na omezení těžby a zpracování uhlí a související ceny emisních povolenek. Dnes firma zaměstnává asi 3000 lidí, dalších téměř 700 pracuje v dceřiných firmách. Potvrdil to předseda dozorčí rady společnosti a hlavní majitel Sokolovské uhelné František Štěpánek. Kraj chce ve spolupráci s úřadem práce zajistit rekvalifikace nebo kontaktní místo pro zaměstnance, kteří u SUAS skončí."/>
  </head>
  <body>
    <article>
      <h6 class="kicker">Masivní propouštění</h6>
      <h1>Sokolovská uhelná jde do útlumu. Za 2 roky ztratí práci asi tisíc lidí</h1>
      <address><time datetime="2019-11-22T21:26:00+00:00">22 Nov 2019, 21:26</time> by <a rel="author" href="https://echo24.cz/author/ctk" target="_blank">čtk</a></address>
      <p>
        <b>Sokolovská uhelná a.s. (SUAS) začne s postupným útlumem a v příštích dvou letech by z ní měla odejít až tisícovka zaměstnanců. Důvodem je tlak na omezení těžby a zpracování uhlí a související ceny emisních povolenek. Dnes firma zaměstnává asi 3000 lidí, dalších téměř 700 pracuje v dceřiných firmách. Potvrdil to předseda dozorčí rady společnosti a hlavní majitel Sokolovské uhelné František Štěpánek. Kraj chce ve spolupráci s úřadem práce zajistit rekvalifikace nebo kontaktní místo pro zaměstnance, kteří u SUAS skončí.</b>
      </p>
      <p>SUAS by měla už příští rok propustit asi 700 lidí, v dalším asi 300. Část může najít práci v dceřiných firmách. Podle hejtmanky Karlovarského kraje Jany Mračkové Vildumetzové (ANO) SUAS spolupracuje s jejím náměstkem Petrem Kubisem (ANO) a jednají s úřadem práce.</p>
      <p>Podle Štěpánka stát přes několikaleté varování, že tato situace brzy nastane, pro transformaci regionu neudělal téměř nic.</p>
      <p>„Uhelný průmysl je v situaci, kdy se říká, uhlí musí pryč v Evropě. A dělá se všechno proto, aby uhlí nebylo. Ale co se bude dít v regionech, kde uhlí skončí?“ upozornil Štěpánek. Dodal, že kdyby se část peněz za emisní povolenky vracela do regionů, odkud peníze za povolenky pocházejí, bylo by možné je použít na investiční pobídky a tvorbu pracovních míst.</p>
      <p>Jen Sokolovská uhelná letos zaplatí na emisních povolenkách asi 1,4 miliardy do státního rozpočtu, příští rok to má být asi 1,5 miliardy korun. Ceny povolenek na trhu rostou.</p>
      <p>Nejbližší větší město od sokolovských dolů je Chodov. „Budeme aktivně na řešení situace spolupracovat se zaměstnaneckými odbory,“ řekl ČTK starosta Chodova Patrik Pizinger (HNHRM). „Lidem, kteří budou muset změnit zaměstnání, chceme nabídnout kariérní poradenství, ekonomické poradenství a samozřejmě aktivně pomoci s hledáním zaměstnání například centralizovanou nabídkou volných pracovních míst v Chodově a okolí. I město Chodov jako zaměstnavatel může v rámci svých organizací nabídnout nějaká volná pracovní místa,“ dodal. „Je nutné ale řešit i budoucnost, a proto se musí řešit celková transformace regionu. Tady musí pomoct kraj a stát,“ uzavřel starosta Chodova.</p>
      <related>
        <a href="https://echo24.cz/a/Su4d8/obrazem-z-rypadla-odejdeme-az-skonci-doba-uhelna-vzkazuji-aktiviste"/>
      </related>
    </article>
  </body>
</html>