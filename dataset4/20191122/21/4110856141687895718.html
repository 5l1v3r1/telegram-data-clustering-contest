<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.real.gr/athlitismos/arthro/perase_thriambeutika_apo_to_monaxo_o_panathinaikos_opap_75_87_ti_mpagern_monaxou-589042/"/>
    <meta property="og:site_name" content="Real.gr"/>
    <meta property="article:published_time" content="2019-11-22T21:15:00+00:00"/>
    <meta property="og:title" content="Το συγκινητικό μήνυμα του Ποτσετίνο κατά την αποχώρηση του από την Τότεναμ"/>
    <meta property="og:description" content="Ο Παναθηναϊκός ΟΠΑΠ πέτυχε νέα εκτός έδρας νίκη, επικρατώντας με 87-75 της Μπάγερν Μονάχου έχοντας “κλειδιά” τους Μήτογλου, Μπέντιλ, Παπαπέτρου. Το κυριότερο; Με τέτοιες εμφανίσεις δικαιούται να κάνει... όνειρα τρελά για τη φετινή Euroleague."/>
  </head>
  <body>
    <article>
      <h1>
        <a href="https://www.real.gr/athlitismos/arthro/to_sygkinitiko_minyma_tou_potsetino_kata_tin_apoxorisi_tou_apo_tin_totenam-589038/">Το συγκινητικό μήνυμα του Ποτσετίνο κατά την αποχώρηση του από την Τότεναμ</a>
      </h1>
      <address><time datetime="2019-11-22T21:15:00+00:00">22 Nov 2019, 21:15</time> by <a rel="author">filathlos.gr</a></address>
      <p>
        <b>Ο Παναθηναϊκός ΟΠΑΠ πέτυχε νέα εκτός έδρας νίκη, επικρατώντας με 87-75 της Μπάγερν Μονάχου έχοντας “κλειδιά” τους Μήτογλου, Μπέντιλ, Παπαπέτρου. Το κυριότερο; Με τέτοιες εμφανίσεις δικαιούται να κάνει... όνειρα τρελά για τη φετινή Euroleague.</b>
      </p>
      <p>Πριν από μία εβδομάδα η Άλμπα Βερολίνου έφυγε με το “διπλό” από το ΟΑΚΑ και στη συνέχεια ο Παναθηναϊκός ΟΠΑΠ ανακοίνωσε τη λύση της συνεργασίας του με τον Αργύρη Πεδουλάκη. Τα δεδομένα στο «πράσινο στρατόπεδο» ήταν εις βάρος των παικτών του Γιώργου Βόβορα, με το «τριφύλλι» να πηγαίνει σε μια δύσκολη «διαβολοβδομάδα» και δύο εκτός έδρας παιχνίδια.</p>
      <p>Αυτή η εβδομάδα, όμως, εξελίχθηκε στο απόλυτο restart για τους έξι φορές πρωταθλητών Ευρώπης. Ο Παναθηναϊκός ΟΠΑΠ μέσα σε τρεις μέρες πέρασε από το Κάουνας και το Μόναχο, ανέβηκε στο 6-4 της βαθμολογίας, γύρισε σε τροχιά οκτάδας και σαν... κερασάκι στην τούρτα έβαλε την επιστροφή του Ρικ Πιτίνο στον πάγκο του.</p>
      <p>Ο Γιώργος Βόβορας έβγαλε... άσο από το μανίκι του με τον τρομερό Ντίνο Μήτογλου, που έκανε τη διαφορά και στις δύο πλευρές του παρκέ και το καλύτερό του ματς στην Euroleague, ενώ πολύτιμη ήταν η βοήθεια και του Μπεν Μπέντιλ. Ο Νικ Καλάθης ήταν άστοχος στο πρώτο ημίχρονο, αλλά στην επανάληψη βγήκε μπροστά ως ηγέτης, ο Ντεσόν Τόμας και ο Ιωάννης Παπαπέτρου ήταν ως συνήθως σταθερότατοι, ενώ σκορ έδωσε και ο Ταϊρίς Ράις. Ο Παναθηναϊκός ΟΠΑΠ ήταν μια... καλοκουρδισμένη μηχανή και έφτασε στο “διπλό” μετά το 20-0 σερί που έτρεξε στην τρίτη περίοδο.</p>
      <p>Το ξεκίνημα ήταν κακό για τους «πράσινους», οι οποίοι είχαν μεγάλο αμυντικό πρόβλημα στο μαρκάρισμα του Γκρεγκ Μονρό. Ο Αμερικανός σέντερ άρχισε το ματς με δύο γκολ - φάουλ και 10 πόντους απέναντι στον Γιώργο Παπαγιάννη (18-10 στο 6') και ο Γιώργος Βόβορας κλήθηκε από νωρίς να... ανακατέψει την τράπουλά του. Ωστόσο, η διαβασμένη Μπάγερν Μονάχου είχε σταθερά το «πάνω χέρι» στο δεκάλεπτο με «όπλο» την αμυνά της, απέναντι στο «τριφύλλι» (24-16).</p>
      <p>Ο θετικός Νίκος Παππάς (3ασ.) κρατούσε τους «πράσινους» κοντά στο σκορ και ο Γιώργος Βόβορας έκανε μια δοκιμή με Μπέντιλ και Μήτογλου στη front line του. Αυτό ήταν και το σχήμα που γύρισε το παιχνίδι για τους πρωταθλητές Ελλάδας, με τους δύο ψηλούς να αλλάζουν το μομέντουμ βοηθώντας και στις δύο πλευρές του παρκέ, περιορίζοντας ταυτόχρονα τον Μονρό σ’ εκείνο το διάστημα. Μάλιστα, με τον Φριντέτ να φτάνει τους 10 πόντους με 3/3 βολές οι φιλοξενούμενοι πέρασαν μπροστά πριν από το φινάλε του πρώτου μέρους (35-36). Στο πρώτο ημίχρονο ο Παναθηναϊκός ΟΠΑΠ είχε λιγότερα ριμπάουντ (18-14ρ.) και τον Νικ Καλάθη σε... ρηχά νερά (1/6 σουτ, 2 ασίστ και 2 λάθη), όμως είχε επιστρέψει από το -8 του πρώτου δεκαλέπτου χάρη στη δική του άμυνα.</p>
      <p>Ο Παναθηναϊκός ΟΠΑΠ επέστρεψε από τα αποδυτήρια με μια ψηλή πεντάδα, αφού έριξε στο παρκέ τον Καλάθη και τέσσερις φόργουορντ (Παπαπέτρου, Τόμας, Μπέντιλ, Μήτογλου). Οι «πράσινοι» βρήκαν ρυθμό μέσα από τη σκληρή άμυνά τους και ξέφυγαν στο 10 με τρία διαδοχικά τρίποντα (39-49 στο 25'). Όμως, το... σόου του «τριφυλλιού» δεν σταμάτησε εκεί. Η Μπάγερν Μονάχου για 6' δεν είχε καλάθι και είχε «μπλοκάρει», ενώ η ελληνική ομάδα ήταν απολαυστική, φτάνοντας στο σερι 20-0 και το 19 (39-58 στο 27' με τρίποντο του Παπαπέτρου). Το τρίτο δεκάλεπτο έκλεισε με τον κυρίαρχο Παναθηναϊκό ΟΠΑΠ στο 12 (53-65), αφού οι Γερμανοί έβγαλαν αντίδραση στο τελευταίο τρίλεπτο της περιόδου.</p>
      <p>Ο ασταμάτητος Πολ Ζίπσερ με ένα προσωπικό 5-0 έφερε τη διαφορά ξανά σε μονοψήφιο (58-67 στο 23'), αλλά ο Παναθηναϊκός ΟΠΑΠ είχε ψυχραιμία και νέες «απαντήσεις» (58-74 στο 34' με τρίποντο του Ταϊρίς Ράις). Ο Μήτογλου ήταν... in the zone και σημείωσε και εκείνος ένα τρίποντο, με τον Παναθηναϊκό ΟΠΑΠ να ξεπερνάει το 50% πίσω από τη γραμμή (11/21 στο 36'). Μέχρι το φινάλε τίποτα δεν άλλαξε, με τους φιλοξενούμενους να φτάνουν σε μια σημαντική νίκη (75-87), η οποία συνδυάστηκε με επιβλητική εμφάνιση, σκληρή άμυνα, πολλούς πρωταγωνιστές και υψηλά ποσοστά ευστοχίας σε τρίποντα και βολές.</p>
      <p>Τα Δεκάλεπτα: 24-16, 35-36, 53-65, 75-87.</p>
      <p>Μπάγερν Μονάχου: Κινγκ, Κόπονεν 3 (1/4 τρίποντα), Μονρό 15 (6/11 δίποντα, 3/4 βολές, 8 ριμπάουντ, 4 κλεψίματα), Λούτσιτς 7 (1 τρίποντο, 4 ριμπάουντ), Λο 8 (2 τρίποντα, 5 ριμπάουντ), Ζίπσερ 23 (7/8 δίποντα, 2/3 τρίποντα, 3/3 βολές, 7 ριμπάουντ, 3 ασίστ), Νέλσον 4 (4 ασίστ), Φλακαντόρι, Μπαρτέλ 5 (1/6 δίποντα, 1/4 τρίποντα), Λεσόρ 8 (4 ριμπάουντ), Ραντόσεβιτς 2, Γκραντ.</p>
      <p>Παναθηναϊκός ΟΠΑΠ: Τόμας 14 (4/7 τρίποντα), Ράις 13 (4/5 δίποντα, 1/3 τρίποντα, 2/2 βολές, 5 ασίστ), Παπαγιάννης 2, Παπαπέτρου 11 (3/4 τρίποντα, 5 ριμπάουντ), Παππάς, Βουγιούκας, Τζόνσον 2, Φρεντέτ 10 (2/3 δίποντα, 1/3 τρίποντα, 3/3 βολές), Καλάθης 12 (3/10 δίποντα, 2/4 τρίποντα, 7 ριμπάουντ, 5 ασίστ, 1 κλέψιμο, 2 λάθη), Γουάιλι 8, Μήτογλου 11 (1 τρίποντα, 6 ριμπάουντ), Μπεντίλ 4 (4 ριμπάουντ).</p>
    </article>
  </body>
</html>