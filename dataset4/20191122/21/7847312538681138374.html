<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/media/474288-dziennikarz-dekady-o-tytul-walczyli-min-kittel-i-olejnik"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T21:48:22+00:00"/>
    <meta property="og:title" content="Tytuł &quot;Dziennikarza Dekady&quot;? Zaskakująca lista nominowanych. O nagrodę specjalną walczyli m.in. Kittel, Olejnik i Sekielski"/>
    <meta property="og:description" content="arek i Tomasz Sekielscy za film dokumentalny &quot;Tylko nie mów nikomu&quot; zostali laureatami 15. edycji Nagrody Radia ZET im. Andrzeja Woyciechowskiego."/>
  </head>
  <body>
    <article>
      <h1>Tytuł "Dziennikarza Dekady"? Zaskakująca lista nominowanych. O nagrodę specjalną walczyli m.in. Kittel, Olejnik i Sekielski</h1>
      <address><time datetime="2019-11-22T21:48:22+00:00">22 Nov 2019, 21:48</time> by <a rel="author" href="https://wpolityce.pl/autorzy/202-media-watch-2" target="_blank">Media Watch</a></address>
      <p>
        <b>Marek i Tomasz Sekielscy za film dokumentalny „Tylko nie mów nikomu” zostali laureatami 15. edycji Nagrody Radia ZET im. Andrzeja Woyciechowskiego. Tytuł „Dziennikarza Dekady” otrzymali Bianka Mikołajewska (OKO.press), Adam Pieczyński (TVN/TVN24) oraz Paweł Reszka (Polityka).</b>
      </p>
      <p>Nagrodę Radia ZET im. Andrzeja Woyciechowskiego wręczono po raz piętnasty. Werdykt Kapituły ogłoszono na gali, która odbyła się w Auli Gmachu Fizyki Politechniki Warszawskiej.</p>
      <p>W roku 30. rocznicy uzyskania przez Polskę wolności Kapituła uhonorowała trzech dziennikarzy tytułem „Dziennikarza Dekady”, nawiązując tym samym do Nagrody Specjalnej Radia ZET im. Andrzeja Woyciechowskiego „Dziennikarz XX-lecia”, którą w 2010 roku odebrał red. Jerzy Baczyński.</p>
      <p>Tym razem przyznano trzy równorzędne nagrody specjalne, a laureatami zostali: <b>Bianka Mikołajewska</b> (wicenaczelna i szefowa zespołu śledczego OKO.press; przez 13 lat związana z redakcją „Polityki”), <b>Adam Pieczyński</b> (redaktor naczelny TVN24 i Faktów TVN; współtwórca pierwszej polskiej stacji informacyjnej - TVN24) i <b>Paweł Reszka</b> (kierownik Działu Krajowego tygodnika „Polityka”; w ostatnich 10 latach pisał m.in. dla „Tygodnika Powszechnego” i „Newsweek Polska”; autor takich książek jak „Mali Bogowie. O znieczulicy polskich lekarzy”, „Mali Bogowie 2. Jak umierają Polacy”, czy „Chciwość. Jak nas oszukują wielkie firmy”).</p>
      <p>To oni, zdaniem Kapituły, „w ramach swojej działalności w latach 2009-2019 stali się symbolem niezależnego i wolnego od nacisków dziennikarstwa, wykazywali się szczególnym profesjonalizmem i obiektywizmem, przestrzegali etyki zawodowej, a ich materiały cieszyły się uznaniem społecznym i miały istotny wkład w postrzeganie otaczającej nas rzeczywistości”.</p>
      <p>Laureaci Nagrody Specjalnej Radia ZET im. Andrzeja Woyciechowskiego „Dziennikarz Dekady”, oprócz pozłacanej statuetki, otrzymali po 100 tys. zł ufundowane przez Zbigniewa Jakubasa z jego prywatnego majątku.</p>
      <p>Co roku Kapituła, składająca się z redaktorów naczelnych, dyrektorów programowych i przedstawicieli najważniejszych polskich mediów, przyznaje też Nagrodę Radia ZET im. Andrzeja Woyciechowskiego autorom materiałów dziennikarskich, które „łamią stereotypy, wykraczają poza schematy i zaglądają +za kulisy+ otaczającej nas rzeczywistości”.</p>
      <p>
        <b>Doroczną nagrodę im. A. Woyciechowskiego otrzymali bracia Marek i Tomasz Sekielscy za swój film dokumentalny „Tylko nie mów nikomu”, poruszający problem pedofilii w polskim kościele katolickim. Oprócz statuetki otrzymali czek wartości 50 tys. zł.</b>
      </p>
      <p>Wyróżnienia honorowe trafiły w ręce Magdaleny Gałczyńskiej za artykuł „Farma troli w ministerstwie sprawiedliwości, czyli +za czynienie dobra nie wsadzamy+” opublikowany 19 sierpnia br. w Onecie oraz Grzegorza Rzeczkowskiego z „Polityki” za książkę „Obcym alfabetem. Jak ludzie Kremla i PiS zagrali podsłuchami”.</p>
      <p>Tomasz Sekielski jest pierwszym dziennikarzem, który odebrał Nagrodę Radia ZET im. Andrzeja Woyciechowskiego dwukrotnie - pierwszy raz w 2006 roku razem z Andrzej Morozowskim.</p>
      <p>Po raz pierwszy Nagrodę Radia ZET im. Andrzeja Woyciechowskiego wręczono w 2005 r. Celem konkursu jest uhonorowanie dziennikarzy za „odwagę w docieraniu do prawdy i odkrywanie, tego co wcześniej było ukryte lub niedopowiedziane”. W tym roku, wyjątkowo, trzy nominacje do Nagrody Specjalnej pochodziły z głosowania kolegiów redakcyjnych mediów informacyjno-publicystycznych.</p>
      <p>Mecenasem tegorocznej edycji Nagrody Radia ZET im. Andrzeja Woyciechowskiego była Mennica Polska.</p>
      <p>
        <b>Co zaskakujące, do nagrody <a href="https://www.nagrodawoyciechowskiego.pl/portfolio-item/2019-nom/?fbclid=IwAR0ZEt5t7dcimlDhUSxfSXr9bE4-8wgFh_NjT-JyBhjfuejF2-UlYRhXQkM">„Dziennikarza Dekady”</a> nominowane były takie osoby jak Bertold Kittel, Monika Olejnik, Tomasz Sekielski, czy też o. Ludwik Wiśniewski OP. Ale o nagrodę tę walczyli także: Robert Mazurek, Krzysztof Skowroński i Piotr Zaremba.</b>
      </p>
      <p>kpc/PAP</p>
    </article>
  </body>
</html>