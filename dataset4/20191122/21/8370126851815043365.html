<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/136133/muharrem-inceden-saraya-giden-chpli-hakkinda-kilicdarogluna-yeni-oneri"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-22T21:51:00+00:00"/>
    <meta property="og:title" content="Muharrem İnce'den 'Saray'a giden CHP'li' hakkında Kılıçdaroğlu'na yeni öneri"/>
    <meta property="og:description" content="CHP'nin 24 Haziran 2018 Cumhurbaşkanlığı seçimlerindeki Cumhurbaşkanı adayı olan Muharrem İnce, Sözcü Gazetesi yazarı Rahmi Turan'ın ortaya attığı 'Saray'a giden CHP'li' tartışmasında partisi CHP'ye komisyon önerisinde bulundu."/>
  </head>
  <body>
    <article>
      <h1>Muharrem İnce'den 'Saray'a giden CHP'li' hakkında Kılıçdaroğlu'na yeni öneri</h1>
      <h2>CHP'nin 24 Haziran 2018 Cumhurbaşkanlığı seçimlerindeki Cumhurbaşkanı adayı olan Muharrem İnce, Sözcü Gazetesi yazarı Rahmi Turan'ın ortaya attığı 'Saray'a giden CHP'li' tartışmasında partisi CHP'ye komisyon önerisinde bulundu.</h2>
      <address>
        <time datetime="2019-11-22T21:51:00+00:00">22 Nov 2019, 21:51</time>
      </address>
      <figure>
        <iframe src="https://www.youtube.com/embed/PARUfWG0vY8" width="560" height="315" data-service="Youtube" scrolling="no"/>
      </figure>
      <p>CHP’nin Cumhurbaşkanı Adayı Muharrem İnce, gazeteci Şaban Sevinç ile Bizim TV’de bir mülakat gerçekleştirdi. Sözcü yazarı Rahmi Turan’ın ‘Erdoğan ile görüşen CHP’li’ iddiasına ilişkin açıklamalarda bulunan İnce, “Türkiye beka problemini, Suriye’yi vs. konuşmayı bıraktı, üç gündür bu olayı konuşuyor” dedi.</p>
      <p>İnce, “Bir kere olay gerçek mi, kurgu mu? Öncelikle yazan gazeteci bu ismi açıklamalıdır. Eğer haber yalansa kaynağını açıklamalıdır. Ortaya bir laf atıp, kenara çekilmek olmaz. Böyle gazetecilik yapılmaz.” ifadelerini kullandı.</p>
      <related>
        <a href="https://www.gercekgundem.com/siyaset/136076/chpden-erdoganin-saraya-giden-chpli-yalanlamasina-jet-yanit"/>
      </related>
      <h3>“HERKESİ TEK TEK ÇAĞIRIP SORULMASI LAZIM”</h3>
      <p>CHP’de geçmişte yaşanan ‘Atatürk resmini kim indirdi’ tartışması üzerine komisyon kurulduğunu hatırlatan İnce, “Yine CHP içinde hemen komisyon kurulması lazım. Bu komisyon başta Rahmi Turan olmak üzere adı geçenleri çağırmalı. Beni çağırmalarını özellikle istiyorum adım geçiyor çünkü. Herkesi tek tek çağırıp ‘görüştün mü‘ diye sorulması lazım… Burası şirket değil, bir siyasi parti. Bu mesele 82 milyonu ilgilendiriyor.” değerlendirmesinde bulundu.</p>
      <p>CHP Genel Başkanı Kemal Kılıçdaroğlu’na çağrı yapan İnce, “Sayın Genel Başkan doğrudur deyip isim veremem diyorsa, bu olmaz. Biliyorsa açıklamalı. Ve bu kişiyi kulağından tutup partiden atmalısınız. Ben ifade vermeye de, destek vermeye de hazırım. Sayın Kılıçdaroğlu’nun elinde tarihi bir fırsat var. Erdoğan yalanladığına göre, kendisi biliyorsa açıklasın ve Erdoğan’ı açığa düşürsün. CHP için çok güzel bir fırsat doğmuştur.” ifadelerini kullandı.</p>
      <p>İnce, “Sayın Kılıçdaroğlu Erdoğan’a açıklaması konusunda çağrı yapmıştı. Erdoğan, ‘Böyle bir şey yok, hayal ürünü’ dedi. Şimdi sayın genel başkan, iddiayı yazan Rahmi Turan’a çağrı yapmalıdır. ‘Açıkla bunu‘ demelidir.” dedi.</p>
      <related>
        <a href="https://www.gercekgundem.com/siyaset/136046/erdogan-saraya-giden-chpli-iddiasiyla-ilgili-ilk-kez-konustu"/>
      </related>
      <h3>“PARTİM YARA ALMASIN DİYE 1,5 SENEDİR SUSUYORUM”</h3>
      <p>İnce, CHP ve yönetim içinde bazı kişilerin veya grupların bu tür dedikodular uydurmalarının yeni olmadığını dile getirdi. Seçim gecesinden beri devam eden bir iftira kampanyası olduğuna işaret eden İnce, “Bizzat CHP genel merkezi içinden çıkarıldı bu dedikodular. Bunların hepsini biliyorum ben.” şeklinde konuştu.</p>
      <p>“Son olarak bu işin peşini bırakmayacağımı herkesin bilmesini istiyorum.” diyen İnce, “Bunlarla hesaplaşacağız. Ama siyasette hesaplaşma yerleri kongrelerdir. Partim yara almasın diye 1,5 senedir susuyorum. Ama kurultayda hepsini teker teker anlatacağım. Önce hesaplaşacağız, sonra helalleşeceğiz. Sabırla bekliyorum.” ifadelerini kullandı.</p>
      <p> </p>
      <p> </p>
      <related>
        <h4>Bağlantılı Haberler</h4>
        <a href="https://www.gercekgundem.com/siyaset/136159/muharrem-ince-taksimde-kendimi-yakarim"/>
        <a href="https://www.gercekgundem.com/siyaset/136250/akpden-chp-saray-gorusme-iddiasiyla-ilgili-yeni-aciklama"/>
        <a href="https://www.gercekgundem.com/medya/136173/rahmi-turanin-merakla-beklenen-bugunku-yazisinin-icerigi-belli-oldu"/>
        <a href="https://www.gercekgundem.com/siyaset/136187/ertugrul-ozkok-komplo-chpye-karsi-mi-yoksa-kulliyeye-mi"/>
        <a href="https://www.gercekgundem.com/medya/136170/gazeteci-talat-atilladan-rahmi-turan-aciklamasi-mahkemeye-verecegim"/>
        <a href="https://www.gercekgundem.com/medya/136168/candas-tolga-isik-saraya-giden-chpli-haberinin-kaynaginin-kimligine-iliskin-ipuclari-verdi"/>
        <a href="https://www.gercekgundem.com/medya/136172/rahmi-turandan-yeni-aciklama-geregini-yapacagim"/>
        <a href="https://www.gercekgundem.com/siyaset/136171/chp-pm-uyesi-eren-erdem-amaci-chpyi-dizayn-olan-bir-operasyon"/>
        <a href="https://www.gercekgundem.com/siyaset/136166/ugur-dundar-bana-gecen-hafta-boyle-bir-haber-geldi-dedi-ne-yaptigini-anlatti"/>
        <a href="https://www.gercekgundem.com/siyaset/136165/rahmi-turan-bu-muharrem-incedir-diye-iddia-etmiyorum"/>
      </related>
    </article>
  </body>
</html>