<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/trmp-napravi-shokirashcho-izkazvane-za-opasna-situatsiya-v-khonkong_news710845.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-22T21:00:00+00:00"/>
    <meta property="og:title" content="Тръмп направи шокиращо изказване за опасна ситуация в Хонконг"/>
    <meta property="og:description" content="Тези изявления на американския президент идват на фона на одобрения от Конгреса законопроект в подкрепа на човешките права"/>
  </head>
  <body>
    <article>
      <h1>Тръмп направи шокиращо изказване за опасна ситуация в Хонконг</h1>
      <h2>Тези изявления на американския президент идват на фона на одобрения от Конгреса законопроект в подкрепа на човешките права</h2>
      <address>
        <time datetime="2019-11-22T21:00:00+00:00">22 Nov 2019, 21:00</time>
      </address>
      <p>https://blitz.bg/svyat/trmp-napravi-shokirashcho-izkazvane-za-opasna-situatsiya-v-khonkong_news710845.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1574439438-2.jpg"/>
      </figure>
      <p><b>Президентът на САЩ Доналд Тръмп увери днес, че китайската армия не се е намесила, за да потуши продемократичните протести в Хонконг, само защото той бил поискал това от китайския си колега Си Цзинпин, предадоха световните агенции.</b><br/><br/>"Без мен Хонконг щеше да бъде смазан за 14 минути. Той (Си Цзинпин) има един милион войници на позиции отвън Хонконг и те не отиват там, само защото аз поисках това от него", каза Тръмп в телефонно интервю за програмата "Фокс и приятели" по телевизия Фокс Нюз.</p>
      <p>Президентът на САЩ каза, че в разговора, който е провел с китайския си колега за Хонконг, е споменал и споразумението, по което Вашингтон и Пекин продължават да преговарят, за да бъде сложен край на търговската война, подета от Тръмп срещу Китай.</p>
      <p>"Ще направите сериозна грешка. Това ще има страшно негативен ефект върху търговското споразумение", заявил Тръмп на Си, визирайки евентуално използване на армията срещу протестиращите.</p>
      <p>"Ние трябва да подкрепяме Хонконг, но аз подкрепям също и президента Си", каза още Тръмп в интервюто днес.</p>
      <p>Тези изявления на американския президент идват на фона на одобрения от Конгреса законопроект в подкрепа на човешките права и демокрацията в Хонконг, който заплашва да отнеме специалния икономически статут, предоставен от Вашингтон на бившата британска колония.<br/><br/>Това предизвика гнева на Пекин, който предупреди, че ще предприеме ответни мерки, ако Тръмп подпише закона - последната необходима стъпка, за да влезе той в сила.</p>
      <p>Същевременно днес Висшият съд на Хонконг каза, че забраната за носене на маски по време на протести в града остава в сила още седем дни, докато местните власти обжалват съдебното решение, с което тя беше отменена миналия уикенд, съобщиха още световните агенции.</p>
      <p> </p>
    </article>
  </body>
</html>