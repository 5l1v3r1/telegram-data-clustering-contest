<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/amd-radeon-pro-w5700-uvedeni-parametry-cena-usb-c-virtuallink"/>
    <meta property="og:site_name" content="Cnews.cz"/>
    <meta property="article:published_time" content="2019-11-22T21:08:12+00:00"/>
    <meta property="og:title" content="AMD vydalo Radeon Pro W5700. Navi na profi použití a poprvé s výstupem USB-C"/>
    <meta property="og:description" content="Radeon Pro W5700 má parametry podobné hernímu Radeonu RX 5700 s 2304 stream procesory a 8GB pamětí, ale jako první grafika od AMD má obrazový výstup USB-C."/>
  </head>
  <body>
    <article>
      <h1>AMD vydalo Radeon Pro W5700. Navi na profi použití a poprvé s výstupem USB-C</h1>
      <address><time datetime="2019-11-22T21:08:12+00:00">22 Nov 2019, 21:08</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink/galerie-179670-1">
            <img src="https://www.cnews.cz/wp-content/uploads/2019/11/Prezentace-profi-grafiky-AMD-Radeon-Pro-W5700-01.jpg"/>
          </a>
        </figure>
        <figure>
          <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink/galerie-179670-2">
            <img src="https://www.cnews.cz/wp-content/uploads/2019/11/Prezentace-profi-grafiky-AMD-Radeon-Pro-W5700-02.jpg"/>
          </a>
        </figure>
        <figure>
          <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink/galerie-179670-3">
            <img src="https://www.cnews.cz/wp-content/uploads/2019/11/Prezentace-profi-grafiky-AMD-Radeon-Pro-W5700-03.jpg"/>
          </a>
        </figure>
        <figure>
          <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink/galerie-179670-4">
            <img src="https://www.cnews.cz/wp-content/uploads/2019/11/Prezentace-profi-grafiky-AMD-Radeon-Pro-W5700-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink/galerie-179670-1">VŠECHNY FOTOGRAFIE</a>
      </p>
      <p>V červenci AMD vydalo 7nm GPU Navi 10, z nichž se staly <a href="https://www.cnews.cz/amd-radeon-rx-5700-rx-5700-xt-navi-uvedeni-vykon-v-recenzich">Radeony RX 5700 a RX 5700 XT</a>. Nyní se stejný základ dostává poprvé také do „workstation“ karet Radeon Pro, určených pro profesionální grafické aplikace a podobné použití. Je to zatím ve formě jediného modelu Radeon Pro W5700, jenž celkem odpovídá hráčskému Radeonu RX5700. Ovšem má jednu zajímavost – přináší totiž podporu grafického výstupu rozhraním USB-C a VirtualLink – zřejmě poprvé na kartě Radeon.</p>
      <h3>První profi grafika s čipem Navi</h3>
      <p>Spolu s tímto modelem se také mění značení Radeonů Pro. To by mělo totiž nyní kopírovat značení běžných herních karet, takže se z RX 5700 stává Radeon Pro W5700 (W odkazuje na určení pro pracovní stanice). Eventuálně by tedy asi mohl vzniknout také třeba Radeon Pro W5500 a W5300, přičemž z označení by mělo být snadné uhodnout, jaké generace a výkonu karta je, pokud znáte portfolio herních Radeonů.</p>
      <p>Radeon Pro W5700 je první 7nm GPU s <a href="https://www.cnews.cz/amd-e3-2019-odhaleni-radeon-rx-5700-xt-rx-5700-navi-rdna">architekturou RDNA</a>, použité je GPU Navi 10 s 2304 stream procesory (36 CU), tedy skutečně jako u modelu RX 5700, nicméně použité PCB je jiné. GPU má takt boostu 1930 MHz, základní nebo typické frekvence uvedené nejsou. GPU má mít výkon v jednoduché přesnosti až 8,89 TFLOPS, což platí pro boostovou frekvenci. Pro výpočty s dvojitou přesností (FP64) je uveden teoretický výkon až 556 GFLOPS.</p>
      <p>Paměti jsou GDDR6 na 14,0GHZ frekvenci a 256bitové sběrnici, což dává propustnost 448 GB/s. A stejně jako Radeon RX 5700 má i karta Radeon Pro W5700 kapacitu 8 GB, ta tedy nebyla zvýšena, jak tomu někdy u Pro karet bývá. Také není použito ECC.</p>
      <figure>
        <img src="https://www.cnews.cz/wp-content/uploads/2019/11/Prezentace-profi-grafiky-AMD-Radeon-Pro-W5700-03.jpg"/>
      </figure>
      <h3>Poprvé USB-C na grafice Radeon</h3>
      <p>Karta má TDP 205 W s napájením jedním šestipinem a jedním osmipinem, chladič je referenčního typu (blower) s tloušťkou na dva sloty. Karta samozřejmě podporuje <a href="https://www.cnews.cz/pci-express-4-0-byl-oficialne-vydan-verze-5-0-tu-bude-rychleji-uz-v-roce-2019/">PCI Express 4.0</a> s dvojnásobnou propustností, což se bude dát využívat na platformě AMD <a href="https://www.cnews.cz/amd-x570-cipset-am4-platforma-specifikace-zakladni-desky-computex2019">X570</a> a <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40">TRX40</a> (a případně s procesory IMB Power9 na <a href="https://www.cnews.cz/talos-ii-odhalen-pocitac-s-procesorem-ibm-power9-muzete-mit-za-neco-pres-2000/">stanicích Talos II</a>). Na záslepce je celkem šest obrazovýchvýstupů – pětice mini DisplayPortů 1.4 a k tomu jedno USB-C, jak už bylo zmíněno. AND nikde oficiálně neuvádí název <a href="https://www.cnews.cz/virtuallink-rozhrani-pro-vr-bryle-virtualni-realita-usb-c">technologie VirtualLink</a>, ale karta by ji snad mohla podporovat. AMD je členem konzorcia, nicméně samo označení je prý ochrannou známkou Nvidie – kdo ví, možná je problém v tom. Přes port by měl být dodáván obrazový signál (s protokolem DisplayPort), ale také USB a napájení pro zařízení, což dovoluje připojit VR brýle jediným kabelem místo několika.</p>
      <p>Příprava na USB-C byla vidět i na fotkách <a href="https://www.cnews.cz/unik-amd-radeon-navi-pcb-256bit-gddr6-2xosmipin-virtuallink">údajných PCB prototypů karet Navi</a>, které unikly už v dubnu. Ovšem pak se na sériových herních kartách Navi tento výstup neobjevil a nebylo tedy jasné, zda se podpora pro toto rozhraní ve finále do nového GPU dostala, nebo ne. Toto zřejmě ukazuje, že ji Navi umí. Konkurenční grafiky Nvidia GeForce RTX 2000 (<a href="https://www.cnews.cz/nvidia-gpu-turing-geforce-rtx-architektura-nove-technologie-ray-tracing">generace Turing</a>) mají tyto výstupy již od loňska.</p>
      <figure>
        <img src="https://www.cnews.cz/wp-content/uploads/2019/11/AMD-Radeon-Pro-W5700-03.jpg"/>
        <figcaption>AMD Radeon Pro W5700</figcaption>
      </figure>
      <p>Mimochodem, TDP je sice uvedeno 205 W, ale typická spotřeba by měla být jen asi 185–190 W. Nějakých 15W je totiž míněno pro napájení zobrazovacího zařízení připojeného na port USB-C, typicky asi VR brýlí. A tato spotřeba je započítána do oficiálního TDP, respektive udávané celkové spotřeby karty (TBP). Pokud není napájené zařízení připojeno, tak pochopitelně tato část spotřeby odpadá. Také se samozřejmě nebude podílet na teple, které musí chladič odvést.</p>
      <p>Radeon Pro W5700 by měl být na prodej ihned, po oznámení se rovnou začal prodávat. Cena je nicméně stanovena 799 dolarů, jako často tedy platí, že profi řada grafik má výrazně vyšší ceny. V přepočtu a s daní by to dělalo zhruba 22 350 Kč (877 € v eurozóně). AMD jako konkurenci této grafiky vidí QuadroRTX 4000 od Nvidie, s nímž ho v prezentaci srovnává. Oficiální benchmarky můžete vidět v galerii, ale ty je jako vždy třeba brát s rezervou, jelikož bývají selektivní.</p>
      <h4>Galerie: AMD Radeon Pro W5700</h4>
      <slideshow>
        <figure>
          <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink/galerie-179670-1">
            <img src="https://www.cnews.cz/wp-content/uploads/2019/11/Prezentace-profi-grafiky-AMD-Radeon-Pro-W5700-01.jpg"/>
          </a>
        </figure>
        <figure>
          <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink/galerie-179670-2">
            <img src="https://www.cnews.cz/wp-content/uploads/2019/11/Prezentace-profi-grafiky-AMD-Radeon-Pro-W5700-02.jpg"/>
          </a>
        </figure>
        <figure>
          <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink/galerie-179670-3">
            <img src="https://www.cnews.cz/wp-content/uploads/2019/11/Prezentace-profi-grafiky-AMD-Radeon-Pro-W5700-03.jpg"/>
          </a>
        </figure>
        <figure>
          <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink/galerie-179670-4">
            <img src="https://www.cnews.cz/wp-content/uploads/2019/11/Prezentace-profi-grafiky-AMD-Radeon-Pro-W5700-04.jpg"/>
          </a>
        </figure>
      </slideshow>
      <p>
        <a href="https://www.cnews.cz/amd-radeon-pro-w5700-uvedeni-parametry-cena-usb-c-virtuallink/galerie-179670-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/trzni-podily-vyrobcu-gpu-q3-2019-nvidia-masivni-narust-intel-amd-ztratili/"/>
        <a href="https://www.cnews.cz/monitory-s-g-sync-podpora-hdmi-vrr-freesync-nova-verze-firmwaru/"/>
        <a href="https://www.cnews.cz/herni-pocitac-pod-stromecek-tipy-vykonna-sestava-za-30-tisic-rozliseni-2560x1440/"/>
        <a href="https://www.cnews.cz/intel-7nm-gpu-ponte-vecchio-architektura-xe-hpc-aurora-odhaleni"/>
        <a href="https://www.cnews.cz/nvidia-financni-vysledky-q3-fy2020-trzby-opet-pres-3-miliardy-dolaru"/>
      </related>
    </article>
  </body>
</html>