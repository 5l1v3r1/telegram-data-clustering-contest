<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yenicaggazetesi.com.tr/medyaya-rusvet-veren-basbakan-53994yy.htm"/>
    <meta property="og:site_name" content="Yeni Çağ Gazetesi"/>
    <meta property="article:published_time" content="2019-11-22T21:00:00+00:00"/>
    <meta property="og:title" content="​​​​​​​Medyaya rüşvet veren başbakan!"/>
    <meta property="og:description" content="İsrail siyasi tarihinde görevdeyken rüşvetle suçlanan ilk Başbakan olarak kayıtlara geçen Netanyahu, İsrail televizyonlarında canlı yayınlanan..."/>
  </head>
  <body>
    <article>
      <h1>​​​​​​​Medyaya rüşvet veren başbakan!</h1>
      <address><time datetime="2019-11-22T21:00:00+00:00">22 Nov 2019, 21:00</time> by <a rel="author">Arslan BULUT</a></address>
      <p>İsrail siyasi tarihinde görevdeyken rüşvetle suçlanan ilk Başbakan olarak kayıtlara geçen <b>Netanyahu</b>, İsrail televizyonlarında canlı yayınlanan konuşmasında, yaşananları <b><i>"bir darbe girişimi" </i></b>olarak nitelendierdi. İsrail Başbakan <b>Netanyahu</b> üç ayrı soruşturma kapsamında rüşvet, dolandırıcılık ve güveni ihlalden suçlanıyor.</p>
      <p>Türkiye'de dört bakanın istifasıyla sonuçlanan, dönemin başbakanı <b>Tayyip Erdoğan</b>'ın oğlunun evinde de arama yapılmasına son anda engel olunan soruşturma da <b><i>"darbe girişimi"</i></b> olarak nitelendirilmişti. Bu soruşturmanın hükümeti devirmeye yönelik olduğu doğruydu ama yatak odalarında para sayma makineleri, ayakkabı kutularında yeşiller de bulunmuştu! Bunlar da doğruydu... Gerçi bu paralar, sonradan iade edildi, iktidar partisi de yargılamaya izin vermedi ama o dava şimdi ABD'de devam ediyor ve bu defa hükümeti yıkmak için değilse bile siyasi şantaj aracı olarak kullanılıyor.</p>
      <p>***</p>
      <p>İsrail Başbakanı <b>Netanyahu</b> hakkındaki suçlamaları basın toplantısıyla açıklayan Başsavcı <b>Avichai Mendelblit</b>, soruşturmalarda yer alan kişilerin itibarsızlaştırılmasına yönelik girişimlere tanık olduklarını söyledi, meslektaşlarını savundu. Soruşturmaların geniş tabanlı deliller ve tanık ifadelerine dayandırıldığını belirtti, <b><i>"Her taşın altına baktık"</i></b> dedi.</p>
      <p>Amerika'nın Sesi'nde yer verilen habere göre İsrail Başbakanı <b>Netanyahu</b> hakkında üç farklı suçlama yöneltiliyor.</p>
      <p>Bunlardan biri ve en önemlisi <b>Netanyahu</b>'nun kendisi hakkında olumlu haber yapılması karşılığında Bezeq adlı telekomünikasyon şirketinin hissedarı <b>Shaul Elovich</b>'e bazı imtiyazlar tanıdığı iddiası.</p>
      <p>İddianamede <b>Netanyahu</b> ve <b>Elovich</b>'in karşılıklı iş yaptığı, bu kapsamda işadamına 500 milyon dolar kazanç sağladığı belirtildi. İddianameye göre <b>Netanyahu</b> ve eşi <b>Sara</b> da bu şirkete bağlı <b>Walla </b>adlı haber sitesinde kendilerine ilişkin haberleri kendi çıkarlarına hizmet edecek ve rakiplerini hedef alacak şekilde değiştirilmesini sağladı.</p>
      <p><b>Netanyahu</b>'ya yönelik bir diğer suçlama da İsrail'in etkili gazetesi <b>Yedioth Ahronoth</b>'un yayıncısıyla yaptığı toplantıda bir rüşvet anlaşmasını müzakere ettiği yönünde... İddianameye göre söz konusu uzlaşı kapsamında rakip gazete <b>Israel Hayom</b>'un tirajının sınırlandırılması, gazetenin de <b>Netanyahu </b>ve ailesi hakkında olumlu haber yapılması öngörülüyordu. İsrail Başbakanı, bu davada hem dolandırıcılık hem de güven ihlali ile suçlanıyor. <b>Netanyahu</b>'nun avukatları ise medya patronları ve siyasetçiler arasında irtibatın yaygın olduğunu, bunun suç teşkil etmemesi gerektiğini savunuyor.</p>
      <p>İsrail Başbakanı'na yönelik üçüncü suçlama ise Hollywood dünyasından işadamı <b>Arnon Milchan</b> ve milyarder <b>James Packer</b>'dan uzun yıllar boyunca "<b><i>puro ve şampanya gibi pahalı hediyeler"</i></b> kabul ettiği yönünde.</p>
      <p>***</p>
      <p><b>Netanyahu</b>'nun rüşvetten suçlu bulunması halinde 10 yıla kadar hapis cezası alması söz konusu.</p>
      <p>Görüldüğü gibi <b>Netanyahu</b>'nun aldığı rüşvet olarak, pahalı puro ve şampanyalar gösteriliyor. Daha çok rüşvet vermekle suçlanıyor. Üstelik devletin parasını değil kendi kaynaklarını kullanmış!</p>
      <p>Türkiye'de ise havuzda toplanan rüşvetler milyar dolarlarla ifade ediliyor. Bütün ihalelerin dörtte birinin havuzda toplandığını düşünün! 17 yılda kaç milyar dolar eder?</p>
      <p>Türkiye'de medya, işte o havuzda toplanan komisyonlar kullanılarak el değiştirmiştir. Medyanın yüzde 90'ı iktidarı destekler hale getirilmiştir. Medyanın ana sermayesi büyük ölçüde rüşvettir!</p>
      <p>***</p>
      <p>AKP, iktidarı bir daha teslim etmemeye programlıdır. 17 yıl içinde yapılan bütün ihalelerin soruşturulacağını ve bütün gerçeklerin ortaya çıkarılacağını bildikleri için ne pahasına olursa olsun, iktidardan düşmemeye çabalıyorlar. İsrail'deki gibi soruşturma yapmak Türkiye'de mümkün değildir. Çünkü haklarında soruşturma açılması söz konusu olanlar, soruşturmaya izin vermek veya vermemek yetkisine sahiptir; sistemi kilitleyen de budur.</p>
      <figure>
        <iframe src="https://www.youtube.com/embed/S0xMBA59tgQ" width="560" height="315" data-service="Youtube" scrolling="no"/>
      </figure>
    </article>
  </body>
</html>