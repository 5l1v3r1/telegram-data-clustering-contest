<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/rahmi-turan-dan-erdogan-ile-gorusen-chp-li-aciklamasi-kaynagimin-bana-verdigi-isim-muharrem-ince-890273"/>
    <meta property="og:site_name" content="Onedio"/>
    <meta property="article:published_time" content="2019-11-22T21:37:32+00:00"/>
    <meta property="og:title" content="Rahmi Turan'dan 'Erdoğan ile Görüşen CHP'li' Açıklaması: 'Kaynağımın Bana Verdiği İsim Muharrem İnce'"/>
    <meta property="og:description" content="Sözcü gazetesi yazarı Rahmi Turan, kaynağının kendisine verdiği bilgiye göre, Beştepe'de Cumhurbaşkanı Erdoğan ile görüşen CHP'li siyasetçinin Muharre..."/>
  </head>
  <body>
    <article>
      <h1>Rahmi Turan'dan 'Erdoğan ile Görüşen CHP'li' Açıklaması: 'Kaynağımın Bana Verdiği İsim Muharrem İnce'</h1>
      <address><time datetime="2019-11-22T21:37:32+00:00">22 Nov 2019, 21:37</time> by <a rel="author" href="https://onedio.com/profil/emre-ordu" target="_blank">Emre Ordu</a></address>
      <h4>Sözcü gazetesi yazarı Rahmi Turan, kaynağının kendisine verdiği bilgiye göre, Beştepe'de <a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a> ile görüşen <a href="https://onedio.com/etiket/cumhuriyet-halk-partisi/50187b65295c0432640034ea">CHP</a>'li siyasetçinin <a href="https://onedio.com/etiket/muharrem-ince/50c5091cb815ea3842267b37">Muharrem İnce</a> olduğunu söyledi. İnce'den hakkındaki iddiaya sert yanıt geldi. "Bunun Genel Merkezin mutfağında bir çete tarafından pişirildiğini biliyordum" diyen İnce, kendisi üzerinden parti içi muhalefete operasyon çekildiğini belirtti. İnce ayrıca CHP yönetimine kendisi hakkında disiplin soruşturması başlatma çağrısı yaptı. </h4>
      <figure>
        <img src="https://img-s2.onedio.com/id-5dd8542916d094621dd6d09d/rev-0/w-500/s-dbbd3c56c7417d1249c3d0c5d1d531c2a019a278.jpg"/>
      </figure>
      <p>Sağlık sorunları için gittiği <a href="https://onedio.com/etiket/ingiltere/50273314cc161f8ec1342339">İngiltere</a>'nin başkenti Londra'da tedavi gören Rahmi Turan, <a href="https://www.sozcu.com.tr/2019/gundem/rahmi-turan-sarayda-erdogan-ile-gorusen-o-ismi-acikladi-5467594/">sozcu.com.tr'nin sorularını yanıtladı.</a></p>
      <p>Turan, gündeme oturan yazısıyla ilgili olarak şunları söyledi:</p>
      <h3>"Gelinen durum bu ismi açıklamamı şart koştu"</h3>
      <figure>
        <img src="https://img-s2.onedio.com/id-5dd852f9e7fada801d8c78e3/rev-0/w-500/s-8a5ad86048c2b41cd906790b82943c44e674e44c.jpg"/>
      </figure>
      <p>“Uzun bir süredir tedavim nedeniyle Londra'dayım. Yani ortadan kaybolduğum falan yok. Son 2 gündür tedavimin yoğunluğu nedeniyle Türkiye'de olan bitenle çok ilgilenemedim. <a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a>'ın sözlerini de şimdi sizden öğrendim… O zaman Saray'a yakın kaynağımın bana söylediği ismi sizin aracılığınızla açıklamak istiyorum.</p>
      <p>Kaynağımın bana söylediğine göre, Saray'da Erdoğan'la görüşen <a href="https://onedio.com/etiket/cumhuriyet-halk-partisi/50187b65295c0432640034ea">CHP</a>'li isim <a href="https://onedio.com/etiket/muharrem-ince/50c5091cb815ea3842267b37">Muharrem İnce</a>'ymiş. Hatta kaynağım İnce'nin hangi araçla geldiğini, saat kaçta Saray'a girdiğini, kaçta çıktığını dakika dakika söyledi. Ben de gazetecilik refleksiyle aldığım bu önemli bilgiyi köşemde isim vermeden yazdım. Gelinen durum, bu ismi açıklamamı şart koştu. Ama önemli bir şeyi belirtmek istiyorum. Bu görüşme ve isimler, kaynağımın iddiası. Ben de bu önemli iddiayı Türkiye gündemine taşıdım. Bakalım taraflar şimdi ne diyecek"."</p>
      <h3>İnce: "Benim üzerimden parti içi muhalefete bir saldırı"</h3>
      <figure>
        <img src="https://img-s2.onedio.com/id-5dd85d31de25227c1a0eee5d/rev-0/w-500/s-f5c998bef972ab3ec28134975206ef9379acbf27.jpg"/>
      </figure>
      <p><a href="https://onedio.com/etiket/muharrem-ince/50c5091cb815ea3842267b37">Muharrem İnce</a> <a href="https://onedio.com/etiket/twitter/50187b65295c0432640034f2">Twitter</a> hesabından yaptığı açıklamada, hakkındaki iddiayı sert bir dille yalanladı. İnce, <a href="https://onedio.com/etiket/cumhuriyet-halk-partisi/50187b65295c0432640034ea">CHP</a> Genel Merkezinde kendisi üzerinden parti içi muhalefete operasyon çekildiğini kaydetti. İnce şunları söyledi:</p>
      <p>"Daha ilk günden Rahmi Turan’ın dile getirdiği iddiaların merkezine benim adımın oturtulacağını bana gelen bilgiler doğrultusunda tahmin etmiştim.</p>
      <figure>
        <iframe data-src="https://twitter.com/vekilince/status/1197999114526642184?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Bunun benim üzerimden parti içi muhalefete yönelik bir operasyon olduğunu ve bunun Genel Merkezin mutfağında bir çete tarafından pişirildiğini biliyordum. Tahminlerimde yanılmadım. İddiaların benimle uzaktan yakından bir ilgisi yoktur, olamaz. Bu bana, benim üzerimden parti içi muhalefete yönelik şerefsizce bir saldırıdır. Bu şerefsiz, onurdan insanlıktan nasip alamamış kalemşörle ve kaynağım dediği saray soytarısıyla mutlaka yargı önünde hesaplaşacağız. Bu iş elbette sadece yargıyla sınırlı kalmayacaktır. Siyaseten bu operasyonun parçası olan ve Cumhurbaşkanlığı seçim akşamından bu yana şahsıma yönelik kampanya yürütenlerle de hesaplaşmamız kamuoyunun huzurunda devam edecektir.</p>
      <figure>
        <iframe data-src="https://twitter.com/vekilince/status/1197999121241653249?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Şundan herkes emin olsun ki kimsenin yaptığı yanına kar kalmayacaktır. Ben kendimin ne olduğunu biliyorum. Madem ismimi ortaya attınız elinizdeki belgeleri de tüm Türkiye ile paylaşmanızı bekliyorum. Bu konu artık benim için siyasi bir konu olmanın çok ötesine geçmiş bulunmaktadır. <a href="https://onedio.com/etiket/cumhuriyet-halk-partisi/50187b65295c0432640034ea">CHP</a> yönetimi bu saatten sonra konuyu geçiştiremez. Bu konuyla ilgili benim üzerimden mutlaka bir disiplin soruşturmasını da başlatmalıdır. Ya da taraf olarak konuyu yargıya taşıyıp kendi duruşunu göstermelidir."</p>
      <h3>Rahmi Turan: "Kaynağım 20 yıldır tanıdığım bir gazeteci"</h3>
      <figure>
        <iframe src="https://www.youtube.com/embed/ALJGP5i4dWQ" width="640" height="360" data-service="Youtube" scrolling="no"/>
      </figure>
      <p>Yaşanan bu gelişmelerin ardından Rahmi Turan CNN Türk canlı yayınına bağlandı. Turan, program konuklarının ısrarlarına rağmen kaynağının ismini açıklamadı. Turan, kaynağına ilişkin ''Saray çevrelerine yakın, 20 yıldır tanıdığım bir gazeteci arkadaş" demekle yetindi. Ayrıca kaynağının şu anda aktif olarak gazetecilik yapmadığını belirtti. Turan, hem <a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a>'ın hem de <a href="https://onedio.com/etiket/muharrem-ince/50c5091cb815ea3842267b37">Muharrem İnce</a>'nin, görüşme iddiasını yalanladıklarının hatırlatılması üzerine her iki ismin de doğru söylüyor olabileceğini belirterek "O zaman benim verdiğim bu haber yanlıştır" dedi.</p>
      <h3>Uğur Dündar: "Aynı haber bir hafta önce bana geldi"</h3>
      <figure>
        <img src="https://img-s2.onedio.com/id-5dd8cd4750eb1e942f5819f7/rev-0/w-500/s-5fb9220f6fe24c608aefe53dfa9298092a2e1dd9.jpg"/>
      </figure>
      <p>Sözcü gazetesi yazarı <a href="https://onedio.com/etiket/ugur-dundar/503fdcb9cc161f8ec1342469">Uğur Dündar</a> da bağlandığı CNN Türk ve Habertürk yayınlarında dikkat çeken açıklamalarda bulundu. Söz konusu haberin bir hafta önce kendisine de aktarıldığını belirten ve kaynağının "yüzde yüz doğru" demesine rağmen belgesi olmadığı için haberi yapmadığını ifade eden Dündar, ardından hem <a href="https://onedio.com/etiket/muharrem-ince/50c5091cb815ea3842267b37">Muharrem İnce</a> ile görüştüğünü hem de Beştepe'ye sorduğunu, görüşme iddiasının taraflarca kesin bir dille yalanlandığını kaydetti.</p>
      <figure>
        <iframe data-src="https://twitter.com/ugurdundarsozcu/status/1198013898022096903?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ugurdundarsozcu/status/1198013974484312064?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ugurdundarsozcu/status/1198024174402506752?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Sözcü gazetesi yazarı Rahmi Turan, "Saray’a yakın bir kaynağa" dayandırdığı yazısında <a href="https://onedio.com/etiket/cumhuriyet-halk-partisi/50187b65295c0432640034ea">CHP</a>’li bir siyasetçinin, plakası değiştirilmiş bir araçla Cumhurbaşkanlığı Külliyesi'ne gittiğini ve Cumhurbaşkanı <a href="https://onedio.com/etiket/recep-tayyip-erdogan/50187b65295c0432640034e7">Tayyip Erdoğan</a> ile görüştüğünü ifade etmişti. </p>
      <p>Turan bu görüşmede <a href="https://onedio.com/etiket/recep-tayyip-erdogan/50187b65295c0432640034e7">Cumhurbaşkanı Erdoğan</a>’ın CHP’li isme, “Türkiye’nin güvenliği için senin CHP genel başkanı olman gerekir. Düşün karar ver. Memleketin iyiliği için bu gerekli. Ben de yardımcı olurum” dediğini öne sürmüştü. </p>
      <p>Türkiye'nin gündemine oturan bu iddiaya önce Cumhurbaşkanı İletişim Başkanı Fahrettin Altun'dan, daha sonra bizzat Cumhurbaşkanı Erdoğan'dan yalanlama gelmişti.</p>
    </article>
  </body>
</html>