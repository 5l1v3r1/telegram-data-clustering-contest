<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvblog.it/post/1687342/bake-off-italia-7-anticipazioni-eliminato-22-novembre-2019-semifinale"/>
    <meta property="og:site_name" content="Tvblog"/>
    <meta property="article:published_time" content="2019-11-22T21:50:08+00:00"/>
    <meta property="og:title" content="Bake Off Italia 7, la semifinale: nessun eliminato, tutti in finale"/>
    <meta property="og:description" content="Bake Off Italia 7, tempo di semifinale: il racconto della puntata in onda il 22 novembre 2019"/>
  </head>
  <body>
    <article>
      <h1>Bake Off Italia 7, la semifinale: nessun eliminato, tutti in finale</h1>
      <h2>Il racconto della semifinale del talent show di venerdì 22 novembre 2019</h2>
      <address><time datetime="2019-11-22T21:50:08+00:00">22 Nov 2019, 21:50</time> by <a rel="author" href="https://www.tvblog.it/author/10095/ivan-buratti" target="_blank">Ivan Buratti</a></address>
      <p>È tempo di semifinale a <i><b>Bake Off Italia 7</b></i>. I quattro semifinalisti - <b>Riccardo, Martina, Rong e Hasnaa</b> - sono stati accolti dai personaggi dell'universo Disney a Disneyland Paris, il parco divertimenti francese famoso in tutto il mondo. Tra Minnie, Biancaneve e Topolino, i pasticcieri hanno dovuto preparare torte ispirate ai personaggi dei cartoni e dei fumetti tanto amati da grandi e piccini. Ecco il riepilogo della <b>prova creativa</b>, che ha garantito a tutti la piena promozione:</p>
      <ul>
        <li><b>Martina</b> si è cimentata con una torta ispirata a <b>Paperina</b>, obbligatoriamente rosa, a forma di cuore e al gusto di fragola. La concorrente ha poi liberamente aggiunto una mousse di yogurt greco, un crumble e una marquise al pistacchio, arricchendo la gelée alla fragola protagonista con del pepe nero. Ciglia di cioccolato e un fiocco bianco per rievocare il personaggio Disney.</li>
        <li><b>Riccardo</b> si è misurato con una torta ispirata al goffo <b>Pippo</b>. Indicazioni di base? Forma quadrata, arancione e tanta arancia. Il pasticciere ha scelto di riempire una frolla al farro e mandorle con una marmellata di arance, un biscuit di carote, una gelée al mango e frutto della passione e una crema chiboust all'arancia.</li>
        <li><b>Hasnaa</b> ha avuto a che fare con <b>Cip e Ciop</b>. La concorrente, lasciandosi ispirare dall'atmosfera da favola, ha realizzato un tronchetto di marquise, accompagnato da un pan di Spagna alle nocciole, una crema chantilly alle nocciole, una mousse al cioccolato gianduia e alle albicocche.</li>
        <li>A <b>Rong</b> è stata affidata la torta ispirata a <b>Topolino</b>, obbligatoriamente tonda, rossa e con del formaggio. Una base di riso soffiato e cioccolato Ruby, un frosting al formaggio caprino e all'aglio nero e un'avvolgente purea di lampone con cognac. E glassa come tocco finale.</li>
      </ul>
      <p>Tornati ad Arcore per la prova tecnica, i quattro pasticcieri hanno dovuto mettere le mani in pasta per la realizzazione della <b>Torta Nuvola</b>. Un dolce di complessa preparazione, con pan di Spagna allo yogurt bagnato con latte senza lattosio e limoncello; un crumble all'olio, ammorbidito da una mousse al lampone e impreziosito da foglie di cioccolato. <b>Rong</b>, a causa del crumble bruciato, si aggiudica la medaglia di legno. Sul podio, a salire, <b>Riccardo, Martina e Hasnaa</b>.</p>
      <figure>
        <img src="https://media.tvblog.it/5/5c6/bake-off-italia-7-baby.png"/>
      </figure>
      <p>Per la<b> prova a sorpresa</b>, sotto il tendone, arrivano le <b>versioni baby dei tre giudici e di Benedetta Parodi</b>. Quattro bambini, che riportano lo spirito festoso di Disneyland anche in Italia. A loro è toccato l'ardito compito di assaggiare le torte che i quattro concorrenti hanno dovuto poi replicare, senza nemmeno aver avuto la possibilità di vedere i dolci. Baby Clelia ha aiutato Rong, Baby Damiano ha affiancato Hasnaa, Baby Ernst è stato la spalla di Riccardo, mentre Baby Benedetta ha fatto da aiutante a Martina. I quattro concorrenti hanno avuto a disposizione anche un piccolo bonus: tre domande a cui i giudici e Benedetta hanno potuto dare risposte utili per scoprire l'identità dei dolci misteriosi...</p>
      <p>Tutte e tre le prove sono state eseguite correttamente dai concorrenti, che volano così dritti in finale. <b>Nessun eliminato</b> nella semifinale della settima edizione del talent show di Real Time, come annunciato nel messaggio a sorpresa nella mini-busta di Clelia D'Onofrio. Chi vincerà?</p>
      <figure>
        <img src="https://media.tvblog.it/3/336/bake-off-italia-7-disneyland.png"/>
      </figure>
      <h3>Bake Off Italia 7, anticipazioni della semifinale del 22 novembre 2019</h3>
      <p>Ci avviciniamo alle battute finali della settima edizione di<i><b> Bake Off Italia</b></i>. Questa sera, <b>venerdì 22 novembre 2019</b>, alle ore 21.10, andrà infatti in scena la semifinale della competizione. Nella tredicesima puntata della stagione, Benedetta Parodi e i giudici Ernst Knam, Damiano Carrara e Clelia D'Onofrio, voleranno insieme ai concorrenti del talent show a <b>Parigi</b>, per una prova in esterna molto speciale.</p>
      <p>I quattro semifinalisti - <b>Riccardo, Martina, Rong e Hasnaa</b> - saranno chiamati a preparare torte e creme all'ombra del maestoso castello incantato di <b>Disneyland Paris</b>, che farà da sfondo alla prova creativa, tecnica e alla temutissima sfida a sorpresa. C'è da attendersi che l'atmosfera fatata del parco divertimenti francese possa fungere da ispirazione per le prove della puntata. In palio c'è il titolo di <b>Miglior Pasticcere Amatoriale d'Italia</b> e un viaggio organizzato da Secret Escapes. Chi riuscirà a conquistare il premio finale della competizione? L'appuntamento è su <b>Real Time</b> (canale 31 del digitale terrestre) e in diretta sul portale DPlay.</p>
      <h3>Bake Off Italia 2019, come seguirlo in tv e in streaming</h3>
      <p>La settima edizione di Bake Off Italia va in onda venerdì, in prima serata, su Real Time (canale 31 del digitale terrestre). La messa in onda della trasmissione è prevista fino alla fine di novembre, quando sarà proclamato il Miglior Pasticcere Amatoriale d'Italia per l'anno 2019. Il programma è trasmesso anche in diretta sul portale di Discovery Italia live <b>DPlay</b>, nel cui catalogo sono disponibili in streaming tutte le puntate del programma già andate in onda.</p>
      <h3>Bake Off Italia, second screen</h3>
      <p>Per commentare le prove di Bake Off Italia sui social, l'hashtag ufficiale del programma è <b>#BakeOffItalia</b>.</p>
    </article>
  </body>
</html>