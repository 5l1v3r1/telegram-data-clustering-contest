<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/politic/dancila-iohannis-biblie-constitutie-tricolor-326965.html"/>
    <meta property="og:site_name" content="Observator"/>
    <meta property="article:published_time" content="2019-11-22T21:12:00+00:00"/>
    <meta property="og:title" content="Dăncilă i-a dăruit lui Iohannis Tricolorul, Constituția și Biblia, înaintea alegerilor prezidențiale"/>
    <meta property="og:description" content="Viorica Dăncilă i-a dăruit lui Klaus Iohannis Tricolorul, Constituția României și Biblia, în ultima zi a campaniei înainte de al doilea tur al alegerilor prezidențiale."/>
  </head>
  <body>
    <article>
      <h1>Dăncilă i-a dăruit lui Iohannis Tricolorul, Constituția și Biblia, înaintea alegerilor prezidențiale</h1>
      <address><time datetime="2019-11-22T21:12:00+00:00">22 Nov 2019, 21:12</time> by <a rel="author">Cristian Totestean</a></address>
      <p>
        <b>
          <b>Viorica Dăncilă i-a dăruit lui Klaus Iohannis Tricolorul, Constituția României și Biblia, în ultima zi a campaniei înainte de al doilea tur al alegerilor prezidențiale. Candidata PSD l-a invitat vineri seară pe președinte la o dezbatere, într-un spațiu amenajat de staff-ul său la Palatul Parlamentului. Klaus Iohannis s-a aflat însă la Bacău, la un miting electoral.</b>
        </b>
      </p>
      <p>În ultima zi de campanie, Viorica Dăncilă și-a chemat din nou contracandidatul la o dezbatere.</p>
      <h3>Dezbatere fără Klaus Iohannis</h3>
      <p>Stafful PSD a amenajat un spațiu la Palatul Parlamentului, unde au fost instalate și două pupitre cu microfon, unul pentru candidata social democraților, celălalt pentru Iohannis.</p>
      <p>Numele celor doi candidați apăreau pe monitorul din spatele celor două pupitre. Au fost puse și scaune, iar pe unele dintre ele au fost lăsate bilete cu mesajul ”invitat PNL”.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F22%2F326965%2F157445083926e2cbf1.jpeg&amp;w=800"/>
        <figcaption>
          <a href="https://observator.tv/galerie/dancila-iohannis-biblie-constitutie-tricolor-id326965-play384749.html">
            <b>Vezi 3 imagini în Galerie</b>
          </a>
        </figcaption>
      </figure>
      <p>Dezbaterea cerută de Viorica Dăncilă era prevăzută pentru ora 20.00. Klaus Iohannis s-a aflat însă vineri la Bacău, unde a ținut un ultim discurs în fața alegătorilor înainte de cel de-al doilea tur de scrutin, din 24 noiembrie. Viorica Dăncilă a spus că staff-ul lui Iohannis a refuzat invitația la dezbatere, dar ea <a href="https://observator.tv/politic/dancila-mesaj-privat-iohannis-dezbatere-326922.html">i-a trimis un mesaj privat</a>.</p>
      <h3>Explicația celor trei ”cadouri”</h3>
      <p>Fără Klaus Iohannis, Viorica Dăncilă a ținut la Palatul Parlamentului un ultim discurs electoral, afișându-se alături de pupitrul gol rezervat contracandidatului său. Fostul premier social democrat a anunțat că îi dăruiește lui Iohannis Tricolorul, Constituția României și Biblia.</p>
      <blockquote>”Am să-i pun pe pupitru cele trei daruri şi sper ca acestea să ajungă la domnia sa”, a declarat Dăncilă.</blockquote>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F22%2F326965%2F157445061343193412.jpg&amp;w=800"/>
        <figcaption>
          <a href="https://observator.tv/galerie/dancila-iohannis-biblie-constitutie-tricolor-id326965-play384749.html">
            <b>Vezi 3 imagini în Galerie</b>
          </a>
        </figcaption>
      </figure>
      <p>Ea a explicat de ce a dat aceste cadouri, susținând că un președinte trebuie să aibă tricolorul în inimă, iar Constituția e ”legea fundamentală pe care trebuie să o respectăm toţi şi pe care Iohannis a călcat-o în picioare”. Referitor la Biblie, Dăncilă a spus că ”un om care crede în Dumnezeu este un om bun”.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpsdbiroupresa%2Fvideos%2F442938773080516%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Candidata PSD la alegerile prezidențiale l-a criticat încă o dată pe rivalul său pentru faptul că a refuzat dezbaterea în turul al doilea.</p>
      <blockquote>”Am considerat normal, democratic corect şi necesar ca românii să vadă această dezbatere. Domnul Iohannis este absent, aşa cum a fost absent în cei cinci ani la Cotroceni. Atitudinea este dezamăgitoare”, a mai spus Viorica Dăncilă.</blockquote>
      <h3>Ultimul discurs înainte de alegeri</h3>
      <p>Fostul premier a avut un mesaj și pentru alegătorii nehotărâți.</p>
      <blockquote>”Dragi români, vă cer încrederea şi votul pentru un mandat de muncă, zi de zi, oră cu oră. Am arătat că nu îmi este frică de muncă şi că nu fug de responsabilităţi. Este pentru tinerii cărora le cer să îmi dea o şansă şi să vină alături, să construim un viitor mai bun pentru România şi pentru români. Pentru medici şi profesori pe care îi respect pentru munca lor şi promit că le voi rămâne aproape şi îi voi sprijini în calitate de preşedinte, voi sprijini reforma pentru aceste două domenii de importanţă majoră pentru România: Educaţia şi Sănătatea.Pentru pensionari, care ştiu cât respect le port, că sunt un om care le înţelege nevoile şi drepturile şi care a susţinut întotdeauna creşterea pensiilor pentru un trai decent. Pentru femei şi pentru mame de care am fost întotdeauna alături şi pentru care voi lupta necondiţionat, pentru că sunt de-a lor şi le înţeleg, ştiu ce înseamnă să fii femeie. Pentru antreprenorii români în care cred şi pe care îi voi sprijini să devină unul dintre principalele motoare ale ţării şi să ajungă pe pieţele internaţionale”, a spus Viorica Dăncilă.</blockquote>
      <h3>Mesajul pentru votanți</h3>
      <p>Ea și-a încheiat discursul cu un mesaj legat de votul de duminică.</p>
      <blockquote>”Vreau să vă mulţumesc tuturor celor care mi-aţi fost alături în această campanie, preşedinţii de organizaţii, colegele şi colegii mei, primari, militanţi şi simpatizanţi ai Partidului Social Democrat. Vreau să mulţumesc tuturor românilor care au votat în primul tur, dar şi celor care de data aceasta vor alege cu inima pentru ţara lor. Mulţumesc zecilor de mii de români care mi-au trimis mesaje de susţinere, miilor de oameni pe care i-am întâlnit în deplasările făcute în acestă lună în toată ţara. Mulţumesc încă o dată membrilor, simpatizanţilor PSD pentru munca şi încrederea lor. Dragi români, duminica aceasta puterea este în mâinile voastre: Mergeţi şi votaţi cu inima!”, a transmis Viorica Dăncilă.</blockquote>
      <p>Pe 24 noiembrie, cel de-al doilea tur de scrutin al alegerilor prezidențiale va decide cine va ocupa fotoliul de la Cotroceni în următorii 5 ani. Favorit este actualul președinte Klaus Iohannis, care ar obține astfel al doilea mandat.</p>
      <p>Sursa: News.ro</p>
    </article>
  </body>
</html>