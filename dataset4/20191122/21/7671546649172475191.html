<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914884"/>
    <meta property="og:site_name" content="Dnevnik"/>
    <meta property="article:published_time" content="2019-11-22T21:36:00+00:00"/>
    <meta property="og:title" content="Vohunski škandal ne bo skalil odnose z Rusijo"/>
    <meta property="og:description" content="Afera z ruskim vohunom je zbegala srbskega predsednika Vučića. Verjame pa, da njegov ruski kolega Putin ni vedel za sporno dejavnost bivšega pomočnika vojaškega atašeja na ruskem veleposlaništvu v Beogradu. Zato v prispodobi sporoča, da se Beograd ne bo vrnil v leto 1948."/>
  </head>
  <body>
    <article>
      <h1>Vohunski škandal ne bo skalil odnose z Rusijo</h1>
      <address><time datetime="2019-11-22T21:36:00+00:00">22 Nov 2019, 21:36</time> by <a rel="author">Dejan Kovač</a></address>
      <p>
        <b>Afera z ruskim vohunom je zbegala srbskega predsednika Vučića. Verjame pa, da njegov ruski kolega Putin ni vedel za sporno dejavnost bivšega pomočnika vojaškega atašeja na ruskem veleposlaništvu v Beogradu. Zato v prispodobi sporoča, da se Beograd ne bo vrnil v leto 1948.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/22/1223584.jpg"/>
          <figcaption>Posnetek ruskega obveščevalca in upokojenega pripadnika srbske vojske med primopredajo denarja se je izkazal za verodostojnega.<cite>Foto: youtube/printscreen</cite></figcaption>
        </figure>
        <figure>
          <img src="https://www.dnevnik.si/i/ag/2019/11/22/1223577.jpg"/>
          <figcaption>Aleksandar Vučić je v četrtek zatrdil, da vohunski škandal ne bo spremenil odnosa do Rusije, ter izrazil prepričanje, da Putin ni vedel za sporne dejavnosti.<cite>Foto: DPA</cite></figcaption>
        </figure>
      </slideshow>
      <p>»Srbija svoje politike ne bo spremenila, noče v Nato, tako kot noče v ODKB (Organizacijo dogovora o kolektivni obrambi, ki deluje pod rusko taktirko), ampak bo utrdila naš položaj nevtralnosti in samostojnosti.« Tako je po izbruhu vohunske afere z ruskim obveščevalcem in upokojenim pripadnikom srbske vojske zatrdil srbski predsednik <b>Aleksandar Vučić</b>. Načrtovanje njegovega decembrskega srečanja z ruskim kolegom <b>Vladimirjem Putinom</b> kljub aferi, ki je dvignila na noge Srbijo, nemoteno poteka naprej, je rekel Vučić, ki verjame, da bivši pomočnik ruskega vojaškega atašeja <b>Georgij Kleban</b> v Beogradu ni podkupoval pripadnikov srbskih varnostnih sil s Putinovo vednostjo. Vučić na četrtkovi večerni tiskovni konferenci po izredni seji sveta za nacionalno varnost, posvečeni izključno vohunski dejavnosti proti Srbiji, tudi ni izključil možnosti, da imajo v Rusiji prav, ko zatrjujejo, da je izbruh tokratne vohunske afere provokacija pred pomembnimi srečanji najvišjih srbskih in ruskih predstavnikov.</p>
      <h3>Nedvoumni posnetek</h3>
      <p>Prejšnji konec tedna se je na platformi youtube znašel skoraj triminutni posnetek sprejemanja podkupnine na parkirišču pred lokalom Crna ovca v Zemunu pri Beogradu. Tja je posnetek prišel prek nedavno ustvarjenega tviterskega naslova Kdjuey Lskduf in se potem znašel v več regionalnih medijih in tudi na CNN. Posnetek spremlja dopis v angleščini: »Ruski vohuni korumpirajo Srbijo. To je videozapis pripadnika ruske vojaške obveščevalne službe (GRU), polkovnika <b>Georgija Viktoroviča Klebana</b>, kako plačuje svojega srbskega agenta, visokega srbskega uslužbenca. Kleban dela na ruskem veleposlaništvu v Beogradu. To nam delajo Rusi.«</p>
      <p>Posneto prisrčno srečanje Klebana in vseskozi v obraz zamegljenega srbskega uslužbenca, ki so ga zdaj delno razkrili kot upokojenega podpolkovnika srbske vojske Z. K., se po druženju v lokalu konča znova na parkirišču, ko Srb Rusu izroči rdečo vrečko z neznano vsebino. Nato v avtu pogleda od Klebana dobljeno belo vrečko ter kuverto z zelenimi bankovci v njej, očitno evrskimi stotaki.</p>
      <h3>Vučič sprašuje Ruse: Zakaj?</h3>
      <p>Vučić je posnetku dodal informacije srbske obveščevalne službe. Ta naj bi bila na kraju dogodka, a predaleč, da bi ga sama posnela na način, kot je zakrožil v javnosti. Kleban in Z. K. nista bila sama, ampak se jima je s tretjim avtomobilom pridružil še nekdo, za vsemi pa se je izgubila sled, ko so zapustili lokal. Nekoliko neprepričljivo je izzvenelo zagotavljanje, da si srbski obveščevalci niso mogli zapisati niti registrskih tablic, ker naj jim ne bi bile dobro vidne.</p>
      <p>Srbski predsednik je pred sejo sveta za nacionalno varnost govoril z ruskim veleposlanikom <b>Aleksandrom Bocan-Harčenkom</b>, za katerega je imel, kot je dejal, samo eno vprašanje, in sicer: »Zakaj?« Kakšen odgovor je dobil, ni povedal, je pa dejal, da ne bo nobene spremembe srbske politike do Rusije, saj jo doživljajo kot prijateljsko državo, s katero bodo še naprej sodelovali na vseh področjih razen na obveščevalnem, ko gre za varovanje in obrambo države. »Ruskim prijateljem verjamemo, da želijo tesne odnose s Srbijo, tako kot mi z njimi. Prepričan sem, da bomo to zaupanje, čeprav na kratko prekinjeno, gradili, saj nam ne pade na pamet, da ponovimo leto 1948, da Rusijo doživljamo kot sovražno Srbiji,« je razlagal Vučić, ki se je spregovoril tudi o širšem delovanju tujih služb. Ne da bi jo imenoval, je izpostavil »eno državo«, iz katere da prihajajo pogosti orkestrirani ostri napadi na srbsko vojaško industrijo, ki bi jo radi za vsako ceno spodkopali. Omenil je, da sodržavljani zagotovo niso opazili, kako so domače obveščevalne službe uspele zajeti Srba s 30.000 evri v žepu, ki je odnašal tehnično in tehnološko dokumentacijo izdelave najbolj iskanega streliva na svetu iz tovarne Prvi partizan v Užicu. Obregnil pa se je tudi ob medijske zapise in trditve dela opozicije, da je Srbija prodajala Ukrajini orožje, uporabljeno proti tamkajšnjim Rusom. Menda naj bi tam končalo v poslih prek Združenih arabskih emiratov.</p>
      <blockquote><b>Vsaj deset Kebanovih skrivnih srečanj<br/></b>Po navedbah Vučića je posnetek, na katerem ruski obveščevalec Georgij Kleban predaja belo vrečo z denarjem neimenovanemu srbskemu obveščevalcu, nastal 24. decembra lani, ni pa delo srbske obveščevalne službe. Ta je bila, tako srbski predsednik, v celoti seznanjena s takratnim dogajanjem, saj je že spremljala upokojenega podpolkovnika srbske vojske Z. K. in razpolagala s podatkom, da se bo srečal z ruskim agentom. Na tiskovni konferenci po izredni seji sveta za nacionalno varnost je Vučić povedal, da so srbski obveščevalci zabeležili skupno deset Klebanovih zarotniških kontaktov s tremi različnimi vojaškimi osebami ter dokumentirali tri predaje denarja. Dodal je še, da obstajajo zabeležke o stikih nekaterih drugih pripadnikov ruske obveščevalne službe s pripadniki srbskih varnostnih sil, a bodo ostale tajne. Navedel je le, da je Srbija podvržena močnemu delovanju obveščevalnih služb več držav ter napovedal, da bodo v roku dveh mesecev obelodanili celovit pravno-politični akt s potrditvijo in krepitvijo državne in vojaške nevtralnosti Srbije.</blockquote>
      <related>
        <h4>Preberite sorodne prispevke</h4>
        <a href="https://www.dnevnik.si/1042914685/svet/srbijo-pretresa-afera-z-ruskim-vohunom"/>
        <a href="https://www.dnevnik.si/1042913890/svet/macron-brez-slabe-vesti-sprejel-predsednika-pendarovskega"/>
      </related>
    </article>
  </body>
</html>