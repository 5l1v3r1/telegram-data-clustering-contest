<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/22/orban-genisleme-gelecek-5-yilin-en-onemli-portfolyosu-son-10-yildaki-en-onemli-basarisi"/>
    <meta property="og:site_name" content="euronews"/>
    <meta property="article:published_time" content="2019-11-22T21:14:35+00:00"/>
    <meta property="og:title" content="Orban AB'nin geleceğinin artık Macaristan'ın elinde olacağına inanıyor"/>
    <meta property="og:description" content="Macaristan'ın milliyetçi ve popülist lideri Başbakan Victor Orban 22 Kasım Cuma günü yaptığı bir radyo konuşmasında Avrupa Birliği Komisyonu'nda genişleme portfolyosunu alacak olmalarını &quot;ülkesinin son 10 yılda gerçekleşen en büyük diplomatik başarısı&quot; olarak nitelendirdi."/>
  </head>
  <body>
    <article>
      <h1>Orban AB'nin geleceğinin artık Macaristan'ın elinde olacağına inanıyor</h1>
      <address><time datetime="2019-11-22T21:14:35+00:00">22 Nov 2019, 21:14</time> by <a rel="author">Sertaç Aktan</a></address>
      <p>Macaristan'ın milliyetçi ve göçmen karşıtı lideri Başbakan Victor Orban 22 Kasım Cuma günü yaptığı bir radyo konuşmasında Avrupa Birliği Komisyonu'nda genişleme portfolyosunu alacak olmalarını "ülkesinin son 10 yılda gerçekleşen en büyük diplomatik başarısı" olarak nitelendirdi.</p>
      <p>Pazartesi günü Avrupa Parlamentosu'nun Orban'ın teknokrat adayı Oliver Varhelyi'ye yeşil ışık yakmasının ardından Orban bir anlamda artık AB'nin geleceğini elinde tuttuğunu düşünüyor. Birliğe katılmak isteyen ülkeler ve birliğin komşuları ile ilişkileri alanında kontrolün ülkesine geçeceğine inanan Orban, bu pozisyon için daha önce kendisine yakın bir siyasetçiyi aday göstermiş ancak o isim parlamento tarafından reddedilmişti.</p>
      <ul>
        <li>
          <b>
            <a href="https://tr.euronews.com/2019/11/13/abnin-mustakbel-genisleme-komiseri-macar-varhelyi-n-orbana-sadakati-turkiyeye-olumlu-yansi">AB'nin müstakbel genişleme komiseri Macar Varhelyi'n Orban'a sadakati Türkiye'ye olumlu yansır mı?</a>
          </b>
        </li>
        <li>
          <b>
            <a href="https://tr.euronews.com/2019/11/14/avrupa-komisyonunun-genisleme-aday-turkiye-ye-mali-yardimlar-devam-etmeli">Avrupa Komisyonu'nun genişleme adayı: Türkiye'ye mali yardımlar devam etmeli</a>
          </b>
        </li>
      </ul>
      <h3>'Gelecek 5 yılın en önemli portfolyosu'</h3>
      <p>Hukukun üstünlüğü, basın özgürlüğü ve göçmen konularında Brüksel ile hayli sürtüşmeli bir dönem geçiren Orban, Varhelyi'nin komiserlik alanını "Önümüzdeki 5 yılın en önemli portfolyosu" ifadesiyle değerlendirdi.</p>
      <p>Orban bu portfolyonun direkt ve dolaylı olarak göçmen konusunu, Balkanlar üzerinde etkiyi, Ukrayna ile ilişkileri ve Kafkaslardaki enerji güvenliğini ilgilendirdiği belirterek "Macarlar artık Avrupa siyaseti üzerinde çok daha fazla etkiye sahip olabilecekler." dedi.</p>
      <h3>Bağımsız olacağına dair dil dökmüştü</h3>
      <p>Orban'ın bu açıklamaları Varhelyi'nin parlamenterlerin onayını almak için sorgulama seansı sırasında Macar hükümetinden bağımsız hareket ederek AB pozisyonunu ve çıkarlarını önde tutacağına dair yoğun dil ve ter dökmesinin ardından geldi.</p>
      <p>Parlamenterler Varhelyi'ye geçtiğimiz ay Azerbaycan'a giderek Türkiye Cumhurbaşkanı Recep Tayyip Erdoğan ile biraraya gelen Orban'ın ona "Avrupa'ya ilişkin istek ve hedefleriniz konusunda size yardıma hazırız" söylemini hatırlatmıştı.</p>
    </article>
  </body>
</html>