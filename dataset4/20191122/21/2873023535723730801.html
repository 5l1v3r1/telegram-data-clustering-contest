<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/eyropi/220130_o-kormpin-tha-emene-oydeteros-se-deytero-dimopsifisma-gia-brexit"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T21:14:02+00:00"/>
    <meta property="og:title" content="Ο Κόρμπιν θα έμενε «ουδέτερος» σε δεύτερο δημοψήφισμα για το Brexit"/>
    <meta property="og:description" content="Ο ηγέτης των Εργατικών διαβεβαίωσε ότι θα παρέμενε «ουδέτερος» στην περίπτωση που προκηρυσσόταν ένα νέο δημοψήφισμα για το Brexit, ακόμη και αν το οργανώσει ο ίδιος ως πρωθυπουργός, εφόσον κερδίσει τις εκλογές της 12ης Δεκεμβρίου."/>
  </head>
  <body>
    <article>
      <h1>Ο Κόρμπιν θα έμενε «ουδέτερος» σε δεύτερο δημοψήφισμα για το Brexit</h1>
      <address><time datetime="2019-11-22T21:14:02+00:00">22 Nov 2019, 21:14</time> by <a rel="author">efsyn.gr</a></address>
      <p>Ο ηγέτης των Εργατικών διαβεβαίωσε ότι θα παρέμενε «ουδέτερος» στην περίπτωση που προκηρυσσόταν ένα νέο δημοψήφισμα για το Brexit, ακόμη και αν το οργανώσει ο ίδιος ως πρωθυπουργός, εφόσον κερδίσει τις εκλογές της 12ης Δεκεμβρίου.</p>
      <p>Ο Τζέρεμι Κόρμπιν έχει δηλώσει ότι θα ήθελε να οργανώσει ένα δεύτερο δημοψήφισμα, εφόσον κερδίσει τις εκλογές της 12ης Δεκεμβρίου και μπορέσει να διαπραγματευτεί ο ίδιος μια συμφωνία με την Ε.Ε. για την έξοδο της Βρετανίας από την Ένωση.</p>
      <p>«Ως πρωθυπουργός θα υιοθετούσα μια ουδέτερη στάση ώστε να μπορώ να υλοποιήσω με αξιόπιστο τρόπο το αποτέλεσμα και να ενώσω τις κοινότητές μας και τη χώρα μας αντί να συνεχίζω μια ατέρμονη συζήτηση με την Ε.Ε. και το Brexit», είπε σε ντιμπέιτ που μεταδόθηκε από το BBC.</p>
      <p>Είναι η πρώτη φορά που ο ηγέτης των Εργατικών κάνει μια τόσο σαφή δήλωση για το Brexit και έως σήμερα έχει δεχθεί έντονες επικρίσεις επειδή είχε αρνηθεί να ξεκαθαρίσει με ποια πλευρά θα τασσόταν, υπέρ ή κατά του διαζυγίου με την Ε.Ε., στην περίπτωση ενός νέου δημοψηφίσματος.</p>
      <p>Ο Τζέρεμι Κόρμπιν υποστηρίζει ότι, αν εκλεγεί πρωθυπουργός, θα ήθελε να επαναδιαπραγματευτεί μια συμφωνία αποχώρησης με την Ε.Ε. και στη συνέχεια να τη θέσει σε δημοψήφισμα, ζητώντας παράλληλα από τους Βρετανούς ψηφοφόρους να αποφασίσουν αν θα πρέπει να ακυρωθεί το Brexit και να παραμείνει η χώρα μέλος της Ε.Ε.</p>
      <p>«Ο ρόλος μου και ο ρόλος της κυβέρνησής μας θα είναι να διασφαλίσουμε ότι το δημοψήφισμα θα διεξαχθεί σε καλό κλίμα και θα υπακούσουμε στο αποτέλεσμά του», είπε, υπενθυμίζοντας τον βαθύ διχασμό που προκάλεσε το δημοψήφισμα του 2016, όταν το 52% των Βρετανών ψήφισε υπέρ της αποχώρησης.</p>
      <p>Από την πλευρά του, ο νυν πρωθυπουργός της Βρετανίας Μπόρις Τζόνσον, το Συντηρητικό Κόμμα του οποίου προηγείται στις δημοσκοπήσεις, σκοπεύει να επικυρώσει στο κοινοβούλιο τη συμφωνία που διαπραγματεύτηκε με την Ε.Ε. και να οδηγήσει τη χώρα στην έξοδο μέχρι τα τέλη Ιανουαρίου.</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/eyropi/209364_shedia-gia-kalpes-prin-brexit"/>
        <a href="https://www.efsyn.gr/kosmos/eyropi/208834_bgazei-ti-boyli-apo-ti-mesi-o-mporis-tzonson"/>
        <a href="https://www.efsyn.gr/kosmos/eyropi/208723_otan-o-kormpin-eftase-sto-hteni"/>
        <a href="https://www.efsyn.gr/node/207555"/>
        <a href="https://www.efsyn.gr/node/206488"/>
        <a href="https://www.efsyn.gr/kosmos/eyropi/203214_kormpin-klinei-pros-tin-paramoni"/>
      </related>
    </article>
  </body>
</html>