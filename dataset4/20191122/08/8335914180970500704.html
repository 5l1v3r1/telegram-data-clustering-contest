<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/otpuskat-27-miliona-leva-za-vodnata-kriza-v-pernik-6102411"/>
    <meta property="og:site_name" content="Vesti"/>
    <meta property="article:published_time" content="2019-11-22T08:41:00+00:00"/>
    <meta property="og:title" content="Отпускат 2,7 милиона лева за водната криза в Перник"/>
    <meta property="og:description" content="Сотир Цацаров се е самосезирал, от БСП са изпратили писмо до председателя на КЕВР"/>
  </head>
  <body>
    <article>
      <h1>Отпускат 2,7 милиона лева за водната криза в Перник</h1>
      <h2>Сотир Цацаров се е самосезирал, от БСП са изпратили писмо до председателя на КЕВР</h2>
      <address>
        <time datetime="2019-11-22T08:41:00+00:00">22 Nov 2019, 08:41</time>
      </address>
      <aside>
        <a href="https://vbox7.com/emb/external.php?vid=248b9ede1c&amp;autoplay=1">Видео</a>
      </aside>
      <p>Министерският съвет ще отпусне 2,7 милиона лева на Община Перник за проект, свързан с реконструкция на утаителите на пречиствателната станция за питейни води, която обслужва Перник и околните села, съобщиха от правителствената информационна служба.</p>
      <p>Това бе решено на среща на министър-председателя Бойко Борисов с кмета на Перник Станислав Владимиров, на която присъстваха министърът на финансите Владислав Горанов и заместник-министърът на регионалното развитие и благоустройството Николай Нанков.</p>
      <p>Средствата, които ще бъдат осигурени с постановление на Министерския съвет, са първата неотложна мярка, свързана с решаване на водната криза в града.</p>
      <p>
        <a href="https://www.vesti.bg/bulgaria/prezidentyt-iska-byrzo-reshavane-na-vodnata-kriza-v-pernik-6102353">Президентът иска бързо решаване на водната криза в Перник</a>
      </p>
      <p><b>Финансовата подкрепа ще даде възможност на кмета на Перник </b>в спешен порядък да предприеме необходимите към момента действия. В хода на разговора при премиера Борисов бяха начертани и последващите стъпки за справяне с кризата съобразно ситуацията.</p>
      <p>Утаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места.</p>
      <p>
        <b>Междувременно главният прокурор Сотир Цацаров се е самосезирал заради кризата с водата в Перник.</b>
      </p>
      <p>Кметът на града Станислав Владимиров беше поканен на среща при обвинител номер едно заради внесения от него сигнал в Окръжната прокуратура.</p>
      <p>
        <a href="https://www.vesti.bg/bulgaria/nankov-4-varianta-za-izhod-ot-situaciiata-v-pernik-6102365">Прокуратурата се намеси във водната криза в Перник</a>
      </p>
      <p>
        <b>А депутати от коалиция "БСП за България" са изпратили писмо до председателя на КЕВР Иван Иванов,</b>
      </p>
      <p>в което настояват комисията да извърши проверка на качеството на предоставените услуги от ВиК - Перник, съобщиха от Българска социалистическа партия.</p>
      <p>От левицата смятат, че обект на проверката трябва да бъде и изпълнението на заложения бизнес план на дружеството. Социалистите искат резултатите от проверката да бъдат предоставени и на Постоянно действащата подкомисия за наблюдение на дейността на КЕВР към Комисията по енергетика на НС, допълват от БСП.</p>
      <p>
        <b>Ако няма интензивни валежи от дъжд до март, Перник остава на воден режим.</b>
      </p>
      <p>Това каза кметът на Перник Станислав Владимиров след среща с главния прокурор Сотир Цацаров и неговия заместник Иван Гешев. </p>
      <figure>
        <img src="https://m4.netinfo.bg/media/images/40992/40992189/655-402-stanislav-vladimirov.jpg"/>
        <figcaption>Станислав Владимиров<cite>Източник: БГНЕС</cite></figcaption>
      </figure>
      <p>Владимиров благодари на Цацаров и Гешев, че са го поканили на среща. "Те също са се самосезирали паралелно с моя сигнал, обединили са ги в един общ сигнал. За тази една седмица, в която активно се занимавам с водния проблем, видях редица притеснителни факти от подценяване на цялата тази ситуация. Аз не искам да бъда разследващ орган, но искам органите, които могат да установят евентуално причини, които имат по-различен характер, да се задействат. Фактите са известни на всички", съобщи кметът след срещата.</p>
      <p>"Още от началото на годината имаме много намалял приток на яз. "Студена", но оттокът е една константна величина от над 2 млн. кубика всеки месец. И не е направило впечатление на ВиК-оператора, че при този намалял приток се харчи много вода. Така няма как да не създадеш криза, пред която сме изправени всички перничани. Тук компетентните органи да направят този преглед как е управлявано дружеството и защо не е предприело действие по предотвратяване на тази ситуация. За последното денонощие влизаме в параметрите, зададени от Министерство на околната среда и водите, оттокът на яз. "Студена" е не повече от 1 млн. кубика. Това е една от добрите новини, ако ние се ограничим в харченето на водите, ако водният режим така, както е зададен се спазва от новото ръководство на дружеството, имаме период от 3-4 месеца перничани да имат вода до март месец", посочи още Владимироов.</p>
      <p><b>"Надяваме се природата да е по-благосклонна,</b> ще започне снеготопенето, добри са и прогнозите на БАН, че тази зима ще бъде по-снежна от предходната. Днес имах среща с премиера Бойко Борисов, и имам обещанието да осигури екипи, които да намалят огромните загуби на водопреносната мрежа. Осигурено е финансиране за спешен ремонт на пречиствателната станция. Първо ще се монтират утаителите, за да може да не се нарушава качеството на водоподаването на по-ниската част на язовира. Това ще намали разходите на питейна вода", уточни кметът на Перник и допълни, че се търсят алтернативи.</p>
      <p>"Така нареченият Владайски канал се разглежда като алтернатива. А и имаме уверение, че спешните ремонти на пречиствателните станции ще започнат в рамките на 1-2 дни", завърши кметът.</p>
      <p>
        <i>След проведената тази сутрин среща с премиера Борисов, кметът благодари за това, че премиерът се е ангажирал спешно да бъдат отпуснати средства за пречиствателната станция на града, както и за ремонти по водопреносната мрежа.</i>
      </p>
      <p>
        <i><b>По-рано тази седмица</b> кметът на Перник подаде сигнал до разследващите за водния режим и нарушения на местното ВиК-дружество.</i>
      </p>
      <p><b>"Аз съм направила твърде много в Перник да има по-добро водоснабдяване </b>и това си личи от всички инвестиции с мое участие". </p>
      <p>Това заяви в ефира на <a href="http://news.bnt.bg/bg/a/bivshiyat-kmet-na-pernik-napravila-sm-tvrde-mnogo-za-po-dobro-vodosnabdyavane">БНТ </a>бившият кмет на града. Това е първа телевизионна изява на бившия градоначалник след тежката криза с липса на вода в областния град.</p>
      <p>По думите й яз. Студена е изключителна държавна собственост и се охранява много специално, затова какво се случва с водата трябва да бъде изяснено след една много щателна проверка.</p>
      <p>"Водопреносната мрежа в Перник е строена в средата на миналия век - можете да си представите за какво става въпрос. Сериозно влияние оказа и земетресението през 2012 г.", посочи Вяра Церовска.</p>
      <p>Тя коментира и проекта за изграждане на воден цикъл в Перник, като съобщи, че в нейния мандат е "направено проектиране на този воден цикъл и това е първият момент, в който има договор с МОСВ за реализиране на този воден цикъл".</p>
      <p>Воден режим се налага от ВиК дружеството, а не от кмета, категорична е Церовска, и допълни, че "Аз не съм била на работа на 10 октомври, когато е входящата дата на писмото от ВиК. От 5 април има ограничителна заповед за ползване на питейна вода от яз. Студена. Никой не може да предвиди какво ще се случи и какви са валежите. Ако е имало някакъв проблем с количеството, той трябва да се е развил през месеците август, септември и октомври, когато авариите са увеличени в пъти повече в сравнение с миналата година. Нямам информация дали яз. Студена е бил източван покрай ремонта", допълни още бившият кмет на Перник.</p>
      <p>Ден, след като зам.-министърът на регионалното развитие обяви, че шефът на местното ВиК ще бъде уволнен, на сайта на дружеството се появи съобщение,</p>
      <p>
        <b>че две села в района ще получават водоподаване веднъж на 48 часа и то само през нощта.</b>
      </p>
      <p>Жителите на селата са готови да излязат на протест.</p>
      <p>
        <a href="https://www.vesti.bg/bulgaria/uvolniha-direktora-na-vik-pernik-6102350">Уволниха директора на ВиК-Перник</a>
      </p>
      <p>"Вода в селото в момента няма поради авария след пускането на водата. Ние сме на 48-часов режим, което не ни задоволява изобщо. Това безводие продължава още от месец септември, тъй като имаме скрит режим. Високите части на селото нямат вода, когато не работи напорният резервоар и не се подава питейна вода", <a href="https://nova.bg/news/view/2019/11/22/269401/%D0%B7%D0%B0%D0%B4%D1%8A%D0%BB%D0%B1%D0%BE%D1%87%D0%B0%D0%B2%D0%B0-%D0%BB%D0%B8-%D1%81%D0%B5-%D0%B2%D0%BE%D0%B4%D0%BD%D0%B0%D1%82%D0%B0-%D0%BA%D1%80%D0%B8%D0%B7%D0%B0-%D0%B2-%D0%BF%D0%B5%D1%80%D0%BD%D0%B8%D1%88%D0%BA%D0%BE/">посочи </a>кметът на с. Мешица Деян Станимиров.</p>
      <p>"Проблемът за селото не е нов. След като се изгради напорен резервоар преди четири години, той не се експлоатира нормално. В момента ползваме вода от местни водоизточници и затова водата в централната част е съвсем слаба”, добави Станимиров. </p>
      <aside>
        <a href="https://www.vbox7.com/emb/external.php?vid=ffa74d9293">Видео</a>
      </aside>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от <a href="https://play.google.com/store/apps/details?id=bg.vesti">Google Play </a>и <a href="https://itunes.apple.com/mk/app/vesti-bg/id495932400">AppStore</a>.</i>
      </p>
      <p><i>За още актуални новини от Vesti.bg последвайте страницата ни в <a href="https://www.instagram.com/vesti.bg_/">Instagram</a>.</i>   </p>
      <related>
        <h4>По темата</h4>
        <a href="https://www.vesti.bg/bulgaria/pernichani-shturmuvaha-sgradata-na-vik-6102300"/>
        <a href="https://www.vesti.bg/bulgaria/stotici-avarii-v-pernik-niakoi-imat-voda-24-chasa-6102296"/>
        <a href="https://www.vesti.bg/bulgaria/avramova-iska-vodniiat-rezhim-v-pernik-da-zapochva-voda-shte-ima-7-chasa-6102148"/>
      </related>
    </article>
  </body>
</html>