<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100126/%D8%B1%D8%A6%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D8%A8%D8%B3%DB%8C%D8%AC-%D9%85%D8%B3%D8%AA%D8%B6%D8%B9%D9%81%DB%8C%D9%86-%D8%B1%D9%88%DB%8C%DA%A9%D8%B1%D8%AF-%D8%AC%D8%AF%DB%8C%D8%AF-%D8%A8%D8%B3%DB%8C%D8%AC-%D8%AA%D9%88%D8%B3%D9%84-%D8%A8%D9%87-%D8%A8%DB%8C%D8%A7%D9%86%DB%8C%D9%87-%DA%AF%D8%A7%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-22T08:25:17+00:00"/>
    <meta property="og:title" content="رئیس سازمان بسیج مستضعفین: رویکرد جدید بسیج توسل به بیانیه گام دوم است"/>
    <meta property="og:description" content="سردار غلامرضا سلیمانی گفت: رویکرد جدید بسیج توسل به بیانیه گام دوم و پیش برد اهداف آن به کمک جوانان و نوجوانان برای ایجاد تمدن اسلامی است."/>
  </head>
  <body>
    <article>
      <h1>رئیس سازمان بسیج مستضعفین: رویکرد جدید بسیج توسل به بیانیه گام دوم است</h1>
      <address><time datetime="2019-11-22T08:25:17+00:00">22 Nov 2019, 08:25</time> by <a rel="author">صدف صمیمی</a></address>
      <p>سردار غلامرضا سلیمانی گفت: رویکرد جدید بسیج توسل به بیانیه گام دوم و پیش برد اهداف آن به کمک جوانان و نوجوانان برای ایجاد تمدن اسلامی است.</p>
      <p>به گزارش ایسنا، سردار سرتیپ غلامرضا سلیمانی، رئیس سازمان بسیج مستضعفین در سخنرانی پیش از خطبه‌های نماز جمعه این هفته تهران به مناسبت هفته بسیج، با اشاره به چهلمین سالگرد تاسیس شجره طیبه بسیج به فرمان امام راحل اظهار کرد: پس از تسخیر لانه جاسوسی توسط دانشجویان پیرو خط امام که از آن به عنوان انقلاب دوم یاد می کنند، امام فرمان تشکیل بسیج را دادند. یکی از ماموریت های اصلی بسیج که امام راحل در آذر ۶۷ متصور شدند، مقابله با کینه ورزی استکبار جهانی به ویژه آمریکا بود و امام گفتند که اگر در هر کشوری نوای بسیج وجود داشته باشد، سعادت ایجاد می شود.</p>
      <p>وی ادامه داد: بسیج عمومی در مقابل فتنه افکنی و در مقابل استکبار و به ویژه آمریکای خونخوار هدف امام راحل بود تا در صورت ایجاد فتنه، مردم آماده حضور در مقابله با دشمنان باشند. در حالی که کشورمان بعد از انقلاب در حال استقرار دولت بود، با فتنه های متعهد و همچنین تجاوز عراق مواجه شد که باعث حضور بسیج در میدان مبارزه شد و این تهدیدات را به فرصت تبدیل کرد. همه فرزندان اقشار مختلف در طول دفاع مقدس به میدان آمدند و حدود ۹۲ هزار شهید برای امنیت کشور و نظام تقدیم کردند.</p>
      <p>رئیس سازمان بسیج تصریح کرد: امروز تمامی پیروزی های ما و حتی جهان اسلام ریشه در موفقیت ملت ایران در دوران دفاع مقدس دارد که آن هم ناشی از حضور مردم در صحنه های دفاع مقدس و بعد از آن به تدبیر امام در ادامه رسالت خود در سایر حوزه‌های کشور بود.</p>
      <p>وی ادامه داد: پرچمداری بسیج در مقابله با ناتوی فرهنگی و بخش های دیگری که جمهوری اسلامی نیاز به حضور مردم دارد، باعث موفقیت کشور در عرصه های مختلف شده است.</p>
      <p>سلیمانی خاطرنشان کرد: زمانی که قرار شد فلج اطفال در کشور ریشه کن شود، به کمک بسیج در طول یکماه حدود ۲۰ میلیون نفر واکسیناسیون شدند که اقدامی خیره کننده بود چرا که دیگر کشورها این اقدامات را در طول چند سال انجام می دادند. ساخت بسیج سازندگی نیز در مسیر خدمت رسانی به محرومان و حضور در مناطق کم برخوردار برای کمک به قشرهای ضعیف باعث شد که کارنامه درخشانی از بسیج در اقتصاد مقاومتی شکل گیرد.</p>
      <p>رئیس سازمان بسیج تصریح کرد: حضرت آقا امسال نیز تاکید فرمودند که اهتمام جدی شود تا گروه های جهادی ادامه کار خود را دهند و خدمت رسانی کنند. چهلمین سال بسیج را در حالی جشن می گیریم که سند گام دوم به عنوان سند راهبردی پیش روی ما است.</p>
      <p>وی همچنین تاکید کرد: رویکرد جدید بسیج توسل به بیانیه گام دوم و پیش برد اهداف آن به کمک جوانان و نوجوانان برای ایجاد تمدن اسلامی است و در این زمینه باید رویکردهای جدیدی اتخاذ شود و با اتکا به پشتیبانی مردم، میراث ارزشمند امام راحل و منظومه بلند رهبری در تمامی عرصه های مطرح شده در بیانیه گام دوم بسیج حضور داشته باشد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090100176/%D8%A8%D8%B1%DA%AF%D8%B2%D8%A7%D8%B1%DB%8C-%D8%B1%D8%B2%D9%85%D8%A7%DB%8C%D8%B4-%D9%85%D8%AF%D8%A7%D9%81%D8%B9%D8%A7%D9%86-%D8%A2%D8%B3%D9%85%D8%A7%D9%86-%D9%88%D9%84%D8%A7%DB%8C%D8%AA-%DB%B9%DB%B8-%D8%A7%DB%8C%D8%B1%D8%A7%D9%86-%D9%85%D9%86%D8%AA%D8%B8%D8%B1-%D9%BE%D8%A7%D8%B3%D8%AE-%D8%A2%DA%98%D8%A7%D9%86%D8%B3"/>
      </related>
    </article>
  </body>
</html>