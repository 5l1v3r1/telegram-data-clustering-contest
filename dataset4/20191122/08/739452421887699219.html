<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/22/obchodny-spor-ciny-a-usa-moze-prerast-vo-vojnu-mysli-si-exminister-henry-kissinger/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-22T08:36:22+00:00"/>
    <meta property="og:title" content="Obchodný spor Číny a USA môže prerásť vo vojnu, myslí si exminister Henry Kissinger"/>
    <meta property="og:description" content="Ak sa Číne a Spojeným štátom nepodarí ukončiť svoje obchodné nezhody, mohol by ich stret prerásť v ozbrojený konflikt. Na odbornej konferencii v Pekingu venovanej čínsko-americkým vzťahom to vo štvrtok vyhlásil americký exminister zahraničia a historik Henry Kissinger. Informuje o tom portál Aktualne.cz Bývalý diplomat bol v 70. rokoch minulého..."/>
  </head>
  <body>
    <article>
      <h1>Obchodný spor Číny a USA môže prerásť vo vojnu, myslí si exminister Henry Kissinger</h1>
      <address><time datetime="2019-11-22T08:36:22+00:00">22 Nov 2019, 08:36</time> by <a rel="author">Imrich Kovačič</a></address>
      <p>Ak sa Číne a Spojeným štátom nepodarí ukončiť svoje obchodné nezhody, mohol by ich stret prerásť v ozbrojený konflikt. Na odbornej konferencii v Pekingu venovanej čínsko-americkým vzťahom to vo štvrtok vyhlásil americký exminister zahraničia a historik Henry Kissinger. <a href="https://zpravy.aktualne.cz/zahranici/obchodni-spor-ciny-a-usa-muze-prerust-ve-valku-mysli-si-byva/r~2f0caf080c9211ea9d020cc47ab5f122/">Informuje</a> o tom portál Aktualne.cz</p>
      <p>Bývalý diplomat bol v 70. rokoch minulého storočia jednou z ústredných postáv pri obnovovaní diplomatických vzťahov medzi Pekingom a Washingtonom. „<i>Ak necháme konflikt, aby sa ďalej prehlboval, mohol by byť výsledok ešte horší, než to, čo sa stalo v Európe (v 20. storočí),</i>“ vyhlásil Kissinger. „<i>Prvá svetová vojna vypukla kvôli relatívne drobnej kríze a dnes sú zbrane oveľa ničivejšie</i>,“ dodal. „<i>Čína je veľkou ekonomickou mocnosťou, rovnako ako my (USA). Určite na seba teda budeme narážať po celom svete,</i>“ poznamenal tiež bývalý diplomat.</p>
      <p>Najvyššou prioritou pri konflikte medzi Spojenými štátmi a Sovietskym zväzom v období studenej vojny bolo podľa Kissingera dosiahnuť dohodu o jadrovom odzbrojení. Keďže je ale konfrontácia medzi USA a Čínou od počiatku „<i>pasívna</i>„, nemá Washington vybudované nástroje na to, aby s Pekingom jednal ako s vojenskou mocnosťou. Pokiaľ budú obe krajiny stále pozerať na každý vzájomný problém ako na konflikt, mohlo by to byť podľa exministra dokonca až „<i>nebezpečné pre ľudstvo</i>„.</p>
      <related>
        <a href="https://www.hlavnydennik.sk/2019/11/21/cina-sa-zaviazala-bojovat-proti-novym-pravnym-predpisom-usa-ktore-su-zamerane-na-znicenie-hongkongu/"/>
      </related>
      <p>Kissinger považuje súčasné obchodné rokovania medzi oboma krajinami za obyčajnú „<i>náhradu</i>“ závažnejších politických rozhovorov, ktoré by sa mali týkať napríklad problematiky Hongkongu. Na otázku, či by mohol byť práve spor o poloautonómny čínsky región iskrou, ktorá povedie k novej studenej vojne, odpovedal bývalý šéf americkej diplomacie, že dúfa, že sa tento „<i>vysoko emotívny</i>“ problém podarí vyriešiť vyjednávaním.</p>
      <p>Kissinger v roku 1971 ako národný bezpečnostný poradca prezidenta Richarda Nixona tajne odletel do Číny, kde začal diplomatické rokovania. Obe krajiny spolu pritom nekomunikovali od roku 1949, kedy sa v Číne chopili moci komunisti vedení Mao Ce-tungom.</p>
      <p>Len niekoľko mesiacov po Kissingerovi priletel na štátnu návštevu Číny aj samotný Nixon, ktorý svoju cestu nazval „<i>týždňom, ktorý zmenil svet“</i>. Podľa expertov išlo o jednu z najvýznamnejších zahraničných ciest amerického prezidenta v histórii.</p>
      <p>Kissinger je v Číne stále prijímaný s najvyššími poctami a stretáva sa tam s vysokými štátnymi predstaviteľmi. Vlani v novembri ho v Pekingu prijal aj čínsky prezident Si Ťin-pching.</p>
      <related>
        <a href="https://www.hlavnydennik.sk/2019/11/21/uzasny-svet-cinskych-penazi-valentin-katasonov/"/>
      </related>
    </article>
  </body>
</html>