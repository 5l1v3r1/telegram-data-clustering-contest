<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23506760-seful-comisiei-pentru-demiterea-lui-trump-ceea-intamplat-acum-este-departe-mult-mai-serisos-decat-scandalul-watergate.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-22T08:54:00+00:00"/>
    <meta property="og:title" content="Șeful comisiei pentru demiterea lui Trump: Ceea ce s-a întâmplat acum este de departe mult mai serios decât Scandalul Watergate"/>
    <meta property="og:description" content="Adam Schiff, șeful comisiei de demitere a președintelui Trump, a sugerat că faptele liderului american, privitoare la retragerea ajutorului militar acordat Ucrainei pentru a-l submina pe"/>
  </head>
  <body>
    <article>
      <h1>Șeful comisiei pentru demiterea lui Trump: Ceea ce s-a întâmplat acum este de departe mult mai serios decât Scandalul Watergate</h1>
      <address><time datetime="2019-11-22T08:54:00+00:00">22 Nov 2019, 08:54</time> by <a rel="author">Redactia</a></address>
      <p><b>​Adam Schiff, șeful comisiei de demitere a președintelui Trump, a sugerat că faptele liderului american, privitoare la retragerea ajutorului militar acordat Ucrainei pentru a-l submina pe contracandidatul său la prezidențiale, Joe Biden, depășesc faptele grave ale fostului președinte Richard Nixon care și-a dat demisia în scandalul Watergate, în august 1974, pentru a evita demiterea de către Congres. </b><br/><br/>Președintele Comisiei de Informații a Camerei Reprezentanților care conduce ancheta aferentă procedurii de demitere a președintelui Donald Trump, democratul Adam Schiff, a sugerat joi, la finalul celor cinci zile de audieri publice consecutive că acțiunile întreprinse de liderul de la Casa Albă în raport cu autoritățile de la Kiev depășesc, din punctul de vedere al gravității, faptele de furt ale fostului președinte american, Richard Nixon, relatează Mediafax.<br/><br/>„Ceea ce am văzut aici este de departe mult mai serios decât un jaf de mâna a treia la sediului Democraților”, a declarat Adam Schiff, făcând referire la scandalul Watergate ce a determinat demisia, în 1974, a președintelui Nixon.<br/><br/>„Vorbim aici despre retragerea recunoașterii (președintelui ucrainean Volodimir Zelenski) în acea întâlnire de la Casa Albă, despre retragerea ajutorului militar acordat unui aliat aflat în război”, a reiterat oficialul democrat. „Asta este dincolo de orice a făcut Nixon”, a adăugat acesta.<br/><br/>Richard Nixon a demisionat la 9 august 1974, la doi ani după ce a condus un jaf asupra birourilor Democraților din complexul Watergate, în Washington.<br/><br/>Camera Reprezentanţilor, aflată sub controlul opoziţiei democrate, a lansat o investigaţie parlamentară care ar putea conduce la iniţierea procedurii demiterii președintelui Donald Trump, suspectat că ar fi cerut Ucrainei anchetarea fostului vicepreşedinte Joseph Biden, favorit pentru a deveni candidatul Partidului Democrat la funcţia de preşedinte al SUA, şi a fiului acestuia, Hunter Biden.</p>
    </article>
  </body>
</html>