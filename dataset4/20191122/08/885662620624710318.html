<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/asfalistika/125788/ayxanetai-19-i-katotati-eisfora-ton-mi-misthoton"/>
    <meta property="og:site_name" content="Insider"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="«Κλειδώνει» η αύξηση κατά 20% της κατώτατης εισφοράς προς τον ΕΦΚΑ για τους επαγγελματίες"/>
    <meta property="og:description" content="Για τους μη μισθωτούς η ελάχιστη εισφορά αυξάνεται κατακόρυφα κατά 45 ευρώ το μήνα (20%) και «κλειδώνει» σύμφωνα με πληροφορίες στα 220 ευρώ."/>
  </head>
  <body>
    <article>
      <h1>«Κλειδώνει» η αύξηση κατά 20% της κατώτατης εισφοράς προς τον ΕΦΚΑ για τους επαγγελματίες</h1>
      <h2>Για τους μη μισθωτούς η ελάχιστη εισφορά αυξάνεται κατακόρυφα κατά 45 ευρώ το μήνα (20%) και «κλειδώνει» σύμφωνα με πληροφορίες στα 220 ευρώ.</h2>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author">Αγγελική Μαρίνου</a></address>
      <p>Την επόμενη εβδομάδα με την κατάθεση του φορολογικού νομοσχεδίου στη Βουλή θα δημοσιοποιηθούν οι αλλαγές στις εισφορές 1,4 εκατ. ελεύθερων επαγγελματιών και αυτοαπασχολούμενων.</p>
      <p>Για τους αγρότες των οποίων η ελάχιστη εισφορά <b>σήμερα είναι στα 114 ευρώ,</b> θα εξακολουθεί να ισχύει ευνοϊκό καθεστώς, όπως έσπευσε να διαβεβαιώσει ο υπουργός Εργασίας Γιάννης Βρούτσης.</p>
      <p>Ωστόσο ο αγροτικός κόσμος ανησυχεί για διπλασιασμό των ασφαλιστικών του εισφορών, δεδομένου ότι πάνω από 80% των αγροτών πληρώνει σήμερα τις χαμηλότερες ασφαλιστικές εισφορές, που είναι 114 ευρώ το μήνα.</p>
      <p>Πάντως για τους μη μισθωτούς, η ελάχιστη εισφορά αυξάνεται κατακόρυφα κατά 45 ευρώ το μήνα (20%) και «κλειδώνει» -σύμφωνα με πληροφορίες-<b> στα 220 ευρώ, από 175,18 ευρώ που είναι σήμερα.</b></p>
      <h3>Μεγάλες αυξήσεις στο κόστος ασφάλισης</h3>
      <p>Όσο και αν η κυβέρνηση υποστηρίζει ότι η συγκεκριμένη ομάδα των ασφαλισμένων θα ευνοηθεί από τη μείωση του εισαγωγικού συντελεστή της φορολογικής κλίμακας, με αποτέλεσμα να ευνοηθούν από το άθροισμα του φόρου και των εισφορών που πληρώνουν σήμερα και εκείνων που θα πληρώνουν από το 2020 και μετά, το νέο σύστημα φέρνει μεγάλες αυξήσεις στο κόστος ασφάλισης.</p>
      <p>Το νέο καθεστώς θα αποσυνδέει το εισόδημα αλλά και τα έτη ασφάλισης από το ύψος των ασφαλιστικών εισφορών, ενώ οι επαγγελματίες θα μπορούν να επιλέγουν ελεύθερα το ύψος των εισφορών που θα καταβάλλουν στον ΕΦΚΑ.</p>
      <p>Η επιλογή θα γίνεται στις αρχές κάθε χρόνου, από <b>7 ασφαλιστικές κατηγορίες </b>και τα ποσά θα κυμαίνονται <b>μεταξύ 220 και 520 ευρώ τον μήνα.</b></p>
      <p>Τα ποσά ανά κατηγορία θα είναι περίπου 220 ευρώ στην πρώτη, 250 ευρώ στη δεύτερη, 300 ευρώ στην τρίτη, 350 ευρώ στην τέταρτη, 430 ευρώ στην 5η ασφαλιστική κατηγορία και 520 ευρώ στην τελευταία.</p>
      <p>Επίσης θα υπάρχει μια 7η κατηγορία <b>για τους νέους μη μισθωτούς με έως 5 χρόνια</b> στην αγορά εργασίας, η οποία εκτιμάται ότι θα κινηθεί στα επίπεδα των 130 ευρώ τον μήνα.</p>
      <p>Ο κάθε ασφαλισμένος θα μπορεί να αλλάζει ασφαλιστική κατηγορία σε ετήσια βάση, ενώ όσο υψηλότερες εισφορές πληρώνει, τόσο μεγαλύτερη θα είναι και η μηνιαία σύνταξή του.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/hristika/asfalistika/124027/efka-proairetiki-asfalisi-se-makrohronia-anergoys-gia-pliri-syntaxi-oi"/>
        <a href="https://www.insider.gr/hristika/asfalistika/123974/efka-anartithikan-ta-eidopoiitiria-pliromis-eisforon-septembrioy-poioys"/>
        <a href="https://www.insider.gr/hristika/asfalistika/122634/enstaseis-gia-ton-epanypologismo-ton-syntaxeon"/>
      </related>
    </article>
  </body>
</html>