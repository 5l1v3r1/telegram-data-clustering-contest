<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.elpuntavui.cat/politica/article/17-politica/1700121-els-comuns-acceleren-negociacio-amb-el-govern-per-buscar-acord-abans-del-2020.html"/>
    <meta property="og:site_name" content="El Punt Avui"/>
    <meta property="article:published_time" content="2019-11-22T08:39:11+00:00"/>
    <meta property="og:title" content="Els comuns acceleren negociació amb el Govern per buscar acord abans del 2020"/>
    <meta property="og:description" content="Els comuns acceleraran en les pròximes setmanes les converses amb el Govern sobre els pressupostos per al 2020, amb l'objectiu d'intentar arribar a un acord abans que finalitzi aquest any o bé a..."/>
  </head>
  <body>
    <article>
      <h1>Els comuns acceleren negociació amb el Govern per buscar acord abans del 2020</h1>
      <address><time datetime="2019-11-22T08:39:11+00:00">22 Nov 2019, 08:39</time> by <a rel="author">EFE</a></address>
      <p>Els comuns acceleraran en les pròximes setmanes les converses amb el Govern sobre els pressupostos per al 2020, amb l’objectiu d’intentar arribar a un acord abans que finalitzi aquest any o bé a principis de gener.</p>
      <p>Si més no així ho han assenyalat fonts de Catalunya en Comú Podem, després que el govern català i els comuns hagin aconseguit avenços de cara a concretar una fiscalitat verda i introduir canvis en l’Impost de Successions i en el tram autonòmic de l’IRPF, perquè la càrrega fiscal es redueixi per als contribuents amb menor renda i creixi per a aquells amb ingressos més elevats.</p>
      <p>Des dels comuns constaten aquests avenços en la reunió que les dues parts van celebrar ahir dijous i destaquen que, per part de Govern, hi ha major predisposició a parlar de qüestions de fiscalitat que en la negociació de l’any passat, que finalment no va fructificar.</p>
      <p>Les dues parts han decidit intensificar les converses en les pròximes setmanes, de manera discreta, per tal d’intentar tancar un acord abans d’acabar aquest any o al principi del gener del 2020.</p>
      <p>“Ara entrarem a parlar en detall sobre cada departament, especialment sobre salut, educació, habitatge, treball i polítiques socials i transport públic”, han explicat fonts dels comuns, un dels objectius dels quals és elevar el sostre de despesa i “deixar enrere l’etapa de les retallades”, a base de buscar “nous recursos “.</p>
      <p>El denominador comú és una proposta de resolució presentada per Catalunya en Comú Podem, que el Parlament va aprovar el passat 26 de setembre, en l’últim debat de política general, que reclamava a la Generalitat “impulsar una reforma fiscal progressiva” que “modifiqui la fiscalitat en l’IRPF i l’Impost de Successions “, un text als qual van donar suport els dos grups que donen suport al Govern, ERC i JxCat.</p>
      <p>La resolució també emplaçava el Govern a “posar en marxa la fiscalitat verda per lluitar contra el canvi climàtic amb l’impost sobre vehicles contaminants, a les activitats econòmiques que generen més gasos d’efecte hivernacle i sobre les emissions portuàries de grans vaixells i creuers”.</p>
      <related>
        <h4>Notícies relacionades</h4>
        <a href="http://www.elpuntavui.cat/politica/article/17-politica/1699509-el-pressupost-s-ajorna-fins-al-2020.html"/>
        <a href="http://www.elpuntavui.cat/politica/article/17-politica/1698894-torra-rescata-la-taula-de-dialeg-per-a-catalunya.html"/>
        <a href="http://www.elpuntavui.cat/politica/article/17-politica/1700231-jxcat-critica-els-anuncis-parcials-sobre-acords-parcials-perque-dificulten-la-negociacio-dels-pressupostos.html"/>
      </related>
    </article>
  </body>
</html>