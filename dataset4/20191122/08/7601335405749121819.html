<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilfoglio.it/l-italia-vista-dagli-altri/2019/11/22/news/in-libia-gli-uomini-di-haftar-hanno-abbattuto-un-altro-drone-italiano-288346/"/>
    <meta property="og:site_name" content="IL FOGLIO"/>
    <meta property="article:published_time" content="2019-11-22T08:58:11+00:00"/>
    <meta property="og:title" content="In Libia gli uomini di Haftar hanno abbattuto un altro drone italiano"/>
    <meta property="og:description" content="La rassegna della stampa internazionale sui principali fatti che riguardano da vicino il nostro paese"/>
  </head>
  <body>
    <article>
      <h1>In Libia gli uomini di Haftar hanno abbattuto un altro drone italiano</h1>
      <h2>La rassegna della stampa internazionale sui principali fatti che riguardano da vicino il nostro paese. Oggi articoli di 20 Minutes, Frankfurter Allgemeine Zeitung, Economica Sevodnija, Saarbruecker Zeitung, Spiegel</h2>
      <address>
        <time datetime="2019-11-22T08:58:11+00:00">22 Nov 2019, 08:58</time>
      </address>
      <p><b>Il movimento delle sardine potrebbe svegliare la sinistra<br/></b><i>Parigi, 22 nov 08:36 - (Agenzia Nova) - Il movimento delle sardine lanciato da quattro trentenni di Bologna per protestare contro il segretario della Lega Matteo Salvini potrebbe risvegliare la sinistra italiana. Lo scrive il quotidiano francese “20 Minutes”, ricordando che il 14 novembre scorso l'iniziativa ha portato 15mila persone in piazza a Bologna in occasione di un meeting del leader del Carroccio. “Tutto è cominciato a causa di una convention della Lega a Bologna”, spiega Ludmilla Acone, storica all'università della Sorbona, sottolineando che si è trattato di una manifestazione senza bandiere,senza partiti, senza i soliti slogan”. Per il momento è difficile fare pronostici visto che il movimento esiste da una decina di giorni, ma l'iniziativa risponde alle richieste di una parte della società civile italiana.<br/></i>   <br/><a href="https://www.20minutes.fr/monde/2656859-20191121-italie-vague-sardines-va-barrer-route-matteo-salvini">Continua su 20 Minutes</a></p>
      <hr/>
      <p><b>  <br/></b><b>Ocean Viking salva 90 profughi al largo della Libia<br/></b><i>Berlino, 22 nov 08:36 - (Agenzia Nova)</i>  - <i>Gestita dalle organizzazioni non governative Medici senza frontiere (Msf) e Sos Méditerranée, la nave Ocean Viking ha salvato 90 migranti in difficoltà su un barcone al largo delle coste della Libia. È quanto reso noto da Sos Méditerranée con un messaggio sul proprio profitlo Twitter nella serata di ieri, 21 novembre. Come riferisce il quotidiano “Frankfurter Allgemeine Zeitung”, i profughi a bordo della Ocean Viking dopo essere stati soccorsi nel Mediterraneo sono ora 215.<br/></i>   <br/><a href="https://www.faz.net/agenturmeldungen/dpa/ocean-viking-rettet-weitere-90-migranten-im-mittelmeer-16497798.html">Continua su Frankfurter Allgemeine Zeitung</a>  </p>
      <hr/>
      <p>   <br/><b>Libia: abbattuto secondo drone italiano MQ-1 Predator<br/></b><i>Mosca, 22 nov 08:36 - (Agenzia Nova)</i>  - L'autoproclamato Esercito nazionale libico (Lna) ha comunicato di aver abbattuto un secondo drone italiano nella giornata di ieri, 21 novembre. Si tratta di un MQ1-Predator, come il velivolo senza pilota che l'Lna ha abbattuto il 20 novembre scorso presso Tarhuna, a sud-ovest di Tripoli. <br/>   <br/><a href="https://rueconomics.ru/418328-sbityi-bespilotnik-v-livii-nes-opasnye-boepripasy-ot-kotorykh-plavitsya-oruzheinaya-stal?utm_source=yxnews&amp;utm_medium=desktop&amp;utm_referrer=https%3A%2F%2Fyandex.ru%2Fnews">Continua su Economica Sevodnija</a></p>
      <hr/>
      <p><b> <br/></b><b>Italia: il paese affonda in una marea di problemi<br/></b><i>Saarbrueck, 22 nov 08:36 - (Agenzia Nova)</i> <i> - L'Italia “affonda in una marea di problemi”. In questo modo, il quotidiano “Saarbruecker Zeitung” riassume gli ultimi sviluppi di politica economica e industriale in Italia. Dopo il ritiro di Atlantia e Ferrovie dello Stato, è fallito il progetto volto a istituire un consorzio per salvare Alitalia dal fallimento. Vi è poi il recesso del gruppo siderurgico indiano ArcelorMittal dal contratto per l'acquisizione dell'ex Ilva. Infine, in base alle ultime previsioni, l'Italia vedrà aumentare nel 2020 sia il deficit sia il debito pubblico. Il governo intende, infatti, stimolare la crescita aumentando la spesa pubblica così da portare il deficit al 2,2 per cento del Pil nel prossimo anno. Tuttavia, per la Commissione europea, le previsioni del ministero dell'Economia e delle Finanze sono “troppo ottimistiche”. A Bruxelles, ci si aspetta, infatti, che l'Italia registri un disavanzo di bilancio del 2,3 per cento del Pil nel 2020, con il debito pubblico in aumento dall'attuale 135 per cento al 137 per cento.<br/></i>   <br/><a href="https://www.saarbruecker-zeitung.de/nachrichten/wirtschaft/italien-droht-gegen-den-stabilitaetspakt-zu-verstossen_aid-47321799">Continua su Saarbruecker Zeitung</a></p>
      <hr/>
      <p>   <br/><b>Italia: il Molise “regala soldi” per contrastare lo spopolamento<br/></b><i>Amburgo, 22 nov 08:36 - (Agenzia Nova)</i>  - <i>Al fine di contrastare lo spopolamento, il Molise intende attirare nuovi residenti offrendo dei premi in denaro. Il presidente della Regione Molise, Donato Toma, esponente di Forza Italia (FI) ha affermato: “Paghiamo 700 euro al mese per tre anni”. Tuttavia, nota il settimanale “Der Spiegel”, il sussidio è sottoposto a precise condizioni: chi si trasferisce in Molise deve risiedere in un centro abitato con meno di duemila abitanti per almeno cinque anni. Inoltre, ogni “nuovo molisano” deve fondare un'impresa o restaurare un edificio rendendolo a scopo abitativo. Infine, non si deve provenire da centri con meno di duemila abitanti perché, come osserva Toma, il Molise “non intende svuotare nessun altro villaggio”. Il presidente della Regione Molise evidenzia poi che il territorio “è tranquillo, non esiste criminalità organizzata”. Inoltre, il Molise offre “l'acqua migliore in Italia, aria pulita, paesaggi meravigliosi e tanto spazio aperto”. Da non sottovalutare poi per Toma che in Molise “si mangia bene e il vino è eccellente”. Chi intende trasferirsi può scegliere tra 106 villaggi. Le relative domande scadranno il 30 novembre prossimo e, nel primo turno, le autorità regionali selezioneranno 40 candidati. “Se va bene, il programma verrà aumentato dopo un anno”, si legge su “Der Spiegel”, che aggiunge: “Il sussidio verrà pagato in tre rate annuali”. Dal canto suo, Toma assicura che l'iniziativa è “pienamente finanziata, con i fondi provenienti dalle tasse versate allo Stato dai produttori di gas naturale in Molise”.<br/></i>  <br/><a href="https://www.spiegel.de/panorama/gesellschaft/italien-molise-lockt-zuwanderer-mit-geld-und-dieser-aufgabe-a-1297576.html">Continua sullo Spiegel</a></p>
    </article>
  </body>
</html>