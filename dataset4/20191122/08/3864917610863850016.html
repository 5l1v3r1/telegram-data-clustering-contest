<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-crimea/2823293-u-stabkvartiri-obse-pokazali-film-pro-krimskih-tatar.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T08:20:00+00:00"/>
    <meta property="og:title" content="У штаб-квартирі ОБСЄ показали фільм про кримських татар"/>
    <meta property="og:description" content="У штаб-квартирі ОБСЄ у Відні відбувся показ англомовного фільму &quot;Боротьба за виживання корінного народу Криму&quot;."/>
  </head>
  <body>
    <article>
      <h1>У штаб-квартирі ОБСЄ показали фільм про кримських татар</h1>
      <h2>У штаб-квартирі ОБСЄ у Відні відбувся показ англомовного фільму "Боротьба за виживання корінного народу Криму".</h2>
      <address>
        <time datetime="2019-11-22T08:20:00+00:00">22 Nov 2019, 08:20</time>
      </address>
      <p>Перегляд документальної стрічки відбувся у четвер під час заходу на тему "Заборона мирних зібрань як інструмент дискримінації в окупованому Криму", організованого Кримськотатарським ресурсним центром на полях Додаткової наради з людському виміру (SHDM), повідомляє власний кореспондент Укрінформу.</p>
      <p>"Цей фільм ми готували спеціально для міжнародних майданчиків. Він називається "Боротьба за виживання корінного народу Криму". Ми постаралися у 17-18 хвилинах вкласти усі історичні процеси, пов’язані з кримськотатарським народом – з моменту етногенезу і до окупації Криму ще в 1783 році, депортації кримських татар, Голодомору 1921 року, і, звичайно, з врахування нової окупації Росією півострову", - заявив голова правління Кримськотатарського ресурсного центру, член Меджлісу кримськотатарського народу Ескендер Барієв.</p>
      <p>За його словами, юристи центру підготували "юридичне обґрунтування зв’язку депортації кримськотатарського народу та сьогоднішніх подій як триваючого геноциду кримських татар".</p>
      <p>"Думаю, фільм вдався. Ми змогли показати головні моменти – це і порушення гуманітарного права, колективних прав кримськотатарського народу, порушення індивідуальних прав. Ми постаралися показати, яким був процес повернення та облаштування кримських татар, як йшов процес боротьби у зв’язку з новою окупацією 2014 року, а також посилення переслідування корінного кримського татарського народу після того, як процеси почали поглиблюватися", - зазначив Барієв.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2823136-ukraina-v-obse-zavzdi-povazue-pitanna-krimu-j-donbasu-postpred-cimbaluk.html">Україна в ОБСЄ завжди пов'язує питання Криму й Донбасу – постпред Цимбалюк</a>
      </blockquote>
      <p>Фільм був створений активістами Кримськотатарського ресурсного центру фільм ще два роки тому, зараз йде робота над тим, щоб його оновити з врахуванням сучасних реалій.</p>
      <p>Так званий "сайд-івент" в рамках SHDM пройшов у штаб-квартирі <a href="https://www.ukrinform.ua/tag-obse">ОБСЄ</a> у віденському Гофбургу за участі представників кримськотатарського народу, українських та іноземних активістів громадянського суспільства, дипломатів з місій України та інших країн-учасниць при ОБСЄ.</p>
    </article>
  </body>
</html>