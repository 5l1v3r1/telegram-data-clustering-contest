<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/auto/tesla-predstavi-pikapa-cybertruck-prilichasht-na-iztrebitel-stealth.html"/>
    <meta property="og:site_name" content="Money.bg"/>
    <meta property="article:published_time" content="2019-11-22T08:10:05+00:00"/>
    <meta property="og:title" content="Tesla представи пикапа Cybertruck, приличащ на изтребител Stealth"/>
    <meta property="og:description" content="Базовата версия, която ще е достъпна след две години, ще се продава за малко под 40 хил. долара"/>
  </head>
  <body>
    <article>
      <h1>Tesla представи пикапа Cybertruck, приличащ на изтребител Stealth</h1>
      <address><time datetime="2019-11-22T08:10:05+00:00">22 Nov 2019, 08:10</time> by <a rel="author" href="https://money.bg/author/daniel-vasilev" target="_blank">Даниел Василев</a></address>
      <p>Късно снощи българско време във фабриката си в Хоуторн, Калифорния, Tesla представи дългоочаквания си електрически пикап Cybertruck, предаде MarketWatch. Возилото ще се продава при начална цена от малко под 40 хил. долара и ще има три версии - с един двигател и пробег от над 400 км. (39,9 хил. долара), с два двигателя и пробег от почти 500 км. (49,9 хил. долара) и с три мотора и пробег от над 800 км. (69,9 хил. долара).</p>
      <p>Базовата версия на Cybertruck ще може да тегли почти 3500 кг., а върховата версия - над 6 тона. Полезният товар на всеки един от вариантите е почти 1600 кг., а автопилотът влиза като стандартно оборудване. Възможността за предварителна поръчка с опция за възстановяване на средствата при отказ беше отворена веднага след обявяването на модела.</p>
      <figure>
        <img src="https://webnews.bg/uploads/images/32/3932/453932/640x.jpg?_=1574409705"/>
      </figure>
      <p>Все пак версиите с един и два мотора няма да са готови през следващите две години, а вариантът с три мотора се очаква да се произвежда от края на 2022 г. Засега не е известно къде по света ще се прави Cybertruck, но е ясно, че в производството на екзоскелета му ще се използва "ултраздравата" сплав от неръждаема стомана, която SpaceX използва и в ракетата си Starship. По време на представянето му удар с чук не успя да огъне вратата на превозното средство, но "бронираното му стъкло" не издържа на изстреляни стоманени топки.</p>
      <p>"Той не прилича на нищо друго!", каза основателят на компанията Илън Мъск, докато Cybertruck беше докаран на сцената. Предприемачът е прав - екстериорът на пикапа, който ревностно беше пазен в тайна, изглежда изграден от ръбове без никакви плавни преходи, а в профил донякъде наподобява на бомбардировача F-117 "Нощен ястреб".</p>
      <figure>
        <iframe src="https://www.youtube.com/embed/SwvDOdBHYBw" width="560" height="315" data-service="Youtube" scrolling="no"/>
      </figure>
      <p>Според някои анализатори външният вид на возилото е толкова нестандартен, че потребителите няма да се впечатлят твърде много. Но други посочват, че пред компанията има по-сериозни предизвикателства в непосредствен план. "Макар представянето на този продукт да е дългоочаквано и вълнуващо, основният фокус, движещ цените на акциите на компанията през следващите месеци, ще е насочен към позитивните резултати от третото тримесечие и способността на Tesla да задържи тенденцията и през 2020 г.", коментира Дан Ивс от Wedbush.</p>
      <p>Изненадващо производителят на електромобили отчете печалба през последното тримесечие и посочи, че стратегическите му проекти, включително заводът в Китай и Model Y, се развиват по-бързо от очакваното.</p>
    </article>
  </body>
</html>