<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/22/vuchich-ubeden-putin-ne-e-znael-za-ruskiia-shpionin.430436"/>
    <meta property="og:site_name" content="Dnes.bg"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Вучич убеден: Путин не е знаел за руския шпионин"/>
    <meta property="og:description" content="За Москва шпионската афера е провокация | Dnes.bg"/>
  </head>
  <body>
    <article>
      <h1>Вучич убеден: Путин не е знаел за руския шпионин</h1>
      <h2>За Москва шпионската афера е провокация</h2>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Разузнавателните служби на Сърбия разследват широкомащабна операция на руски шпиони и офицери от сръбските въоръжени сили, заяви сръбският президент Александър Вучич.</p>
      <related>
        <a href="https://www.dnes.bg/balkani/2019/11/21/shpionski-skandal-trese-syrbiia-ima-i-bylgarska-sleda.430363"/>
      </related>
      <p>Вучич говори след заседание на Съвета за национална сигурност. Заседанието беше свикано след появата на видеоклип в интернет, показващ бившия заместник на военното аташе на руското посолство в Белград да предава пари на сръбски военен.</p>
      <p>Вучич уточни, че срещата се е състояла миналия декември в Земун, а получателят е пенсиониран подполковник от сръбската армия.</p>
      <p>"Службите на Република Сърбия неколкократно документира с аудио- и видеозаписи контактите на заместник-аташето Георгий Клебан с членове на въоръжените сили на Сърбия. Документирали сме и други членове на руските служби за сигурност", каза той.</p>
      <p>Президентът на Сърбия изрази недоумение от руските действия, но беше категоричен, че Белград няма да се откаже от досегашната си политика на военен неутралитет.</p>
      <p>"Уверен съм, поне така си мисля, че президентът Владимир Путин, не е бил уведомен за тези работи. Ние не забравяме какво направи той за нас през 2015-та в Съвета за сигурност. Не забравяме и никога няма да забравим подкрепата на Русия за цялостта на Република Сърбия. Имам само едно питане към нашите руски приятели - за нещо, което не разбирам. Сърбия, както знаете, е единствената страна, която не въведе европейските санкции срещу Русия. сърбия е единствената страна, която на нито един форум не е гласувала против интересите на Русия. Затова попитах днес руския посланик у нас Александър Боцан-Харченко само това: Защо?, коментира Вучич, цитиран от БНР.</p>
      <p>Руското външно министерство окачестви шпионската афера като "провокация", организирана преди визитата на Вучич в Москва на 4-ти декември.</p>
    </article>
  </body>
</html>