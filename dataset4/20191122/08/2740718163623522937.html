<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/ilona-balsyte-niekada-nenorejau-buti-populiari.afc23fb5-0d02-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-22T08:35:00+00:00"/>
    <meta property="og:title" content="Ilona Balsytė: „Niekada nenorėjau būti populiari“"/>
    <meta property="og:description" content="„Aš esu labai užsispyrusi, todėl gyvenimo pasiekiu viską, ką užsibrėžiu“, – laidoje „Kitoks pokalbis su Edvardu Žičkumi“ kalbės aktorė Ilona Balsytė, įprastai vengianti žurnalistus įsileisti į savo asmeninį gyvenimą."/>
  </head>
  <body>
    <article>
      <h1>Ilona Balsytė: „Niekada nenorėjau būti populiari“</h1>
      <address><time datetime="2019-11-22T08:35:00+00:00">22 Nov 2019, 08:35</time> by <a rel="author">Žmonės.lt</a></address>
      <p>
        <b>„Aš esu labai užsispyrusi, todėl gyvenimo pasiekiu viską, ką užsibrėžiu“, – laidoje „Kitoks pokalbis su Edvardu Žičkumi“ kalbės aktorė Ilona Balsytė, įprastai vengianti žurnalistus įsileisti į savo asmeninį gyvenimą.</b>
      </p>
      <p>Ji iki šiol dirba per penkis darbus, o paroje pritrūkusi valandų, jas vagia iš miego. Taip 55-erių aktorė ir dainininkė Ilona Balsytė gyvena jau daugybę metų, nes kitaip savęs nė neįsivaizduoja. „Nuovargį stengiuosi pamiršti, o ne su juo kovoti.  Anksčiau labai aiškiai turėjau gyvenimo rutiną – dirbi, dirbi ir turi po naujų metų atostogas. Bet dabar metų pradžioje visada sergu. Nes kai tu dirbi labai intensyviai, pavargsti, bet nesusergi, nes tu negali sirgti. Ir, matyt, mes labai daug galim su savo mintimis, gebėjimais, mes tikrai valdome labai daug dalykų. Ir su savo sveikata, ir su fizine savijauta“, – apie didžiulį gyvenimo tempą „Lietuvos ryto“ televizijos laidai pasakojo I. Balsytė.</p>
      <figure>
        <img src="https://www.zmones.lt/photo/c441f344-94c0-11e8-9f90-aa000054c883/1200x750sp543156/sou-lietuvos-talentai-akimirka-58762dadb2fcd.jpg"/>
        <figcaption>Ilona Balsytė / Irmanto Gelūno / 15min nuotr.</figcaption>
      </figure>
      <p>Vaikystę praleidusi pajūryje, mokyklą Ilona baigė Šiauliuose, kur ir priprato prie nesibaigiančios veiklos. Nors svajojo apie muzikos studijas, bet pasuko į aktorystę. Dar studijų laikas ją pastebėjo kino ir teatro režisieriai, tad jaunos aktorės karjera ėmė klostytis gerokai sparčiau, nei bendramokslių. „Kartais būdavo nesmagu, kad mane kviečia filmuotis, vaidinti, gaunu gerus honorarus, todėl pakviesdavau kursiokus pietų ir už visus sumokėdavau“, – šiandien juokiasi I. Balsytė.</p>
      <p>Kalbėdama su žurnalistu Edvardu Žičkumi viena populiariausių Lietuvos aktorių ir dainininkių tapusi moteris neslėpė ilgą laiką negalėjusi susitaikyti su užgriuvusia šlove ir net slėpusis nuo dėmesio. „Lyg ir jaučiausi kalta, kad kažkas atpažįsta, kalbina, sveikinasi. Ar sirgau žvaigždžių liga? Manau, kad ne, nes nuoširdžiai prisipažįstu, niekada nenorėjau būti populiari“, –  penktadienio vakarą televizijos laidoje „Kitoks pokalbis su Edvardu Žičkumi“ kalbės Ilona Balsytė.</p>
      <figure>
        <img src="https://www.zmones.lt/photo/81a69916-94b9-11e8-9f90-aa000054c883/1200x750sp381214/90-ojo-lrt-sezono-atidarymas-55df3f599673d.jpg"/>
        <figcaption>Ilona Balsytė / Viganto Ovadnevo / 15min nuotr.</figcaption>
      </figure>
      <p>Tas nenoras gyventi viešą gyvenimą ją pavertė sunkiai pasiekiama pašnekove žurnalistams. Į klausimą, kodėl ji nemėgsta dalinti interviu arba į savo gyvenimą įsileisti žiniasklaidos, Ilona atsakė ilgai negalvodama. „Mane tikrai nelengva įkalbėti giliam pašnekesiui“, – sakė viena iš „Keistuolių teatro“ įkūrėjų. Vis dėlto, šįsyk ji padarė išimtį ir prieš televizijos kameras nevengė klausimų apie meilę, šeimą, vėlyvą motinystę, namus, draugus, poilsį ir vienas kitą vejančius darbus. Drąsiai ji pažvelgė ir jį bėgančius metus bei atskleidė, kodėl nebijo senti ir į amžių žiūrinti labai ramiai. „Gal tik pavargstu dabar greičiau ir labiau“, – nuoširdžiai prisipažino Ilona.</p>
    </article>
  </body>
</html>