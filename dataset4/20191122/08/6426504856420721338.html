<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/huawei-matebook-windows.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-22T08:58:42+00:00"/>
    <meta property="og:title" content="Cudowne wieści! Będą Matebooki z Windowsem. Microsoft i Huawei mogą znów współpracować"/>
    <meta property="og:description" content="Departament Handlu St. Zj. wydał zezwolenie Microsoftowi na masową sprzedaż oprogramowania firmie Huawei. Windows może znów trafić do Matebooków."/>
  </head>
  <body>
    <article>
      <h1>Cudowne wieści! Będą Matebooki z Windowsem. Microsoft i Huawei mogą znów współpracować</h1>
      <address><time datetime="2019-11-22T08:58:42+00:00">22 Nov 2019, 08:58</time> by <a rel="author" href="https://www.spidersweb.pl/author/amat3ur" target="_blank">Maciej Gajewski</a></address>
      <p>
        <b>Departament Handlu Stanów Zjednoczonych wydał zezwolenie firmie Microsoft na masową sprzedaż oprogramowania firmie Huawei. To oznacza, że Huawei znowu może sprzedawać urządzenia z Windowsem. Google nadal takiego zezwolenia nie ma.</b>
      </p>
      <p>Huawei nadal znajduje się na tak zwanej Czarnej Liście Trumpa. Trafił tam na skutek podejrzeń o szpiegostwo, którego miałby się dopuścić na amerykańskiej ziemi. Skutkiem bytności na tej liście jest zakaz współpracy biznesowej z amerykańskimi przedsiębiorstwami. To przede wszystkim oznacza, że Google nie może już certyfikować urządzeń z Androidem od Huaweia. Co powoduje, że dla chińskiego koncernu skuteczna rywalizacja na zachodnim rynku konsumenckim jest bardzo trudna, jeśli nie niemożliwa – w przypadku telefonów i tabletów.</p>
      <p>Huawei ma jednak jeszcze jeden segment sprzętu konsumenckiego. Na razie malutki i dla firmy prawdopodobnie niewiele znaczący, ale za to niewiarygodnie udany. Niewiarygodnie, bo chodzi o rynek laptopów, na którym chińska firma dopiero stawia pierwsze kroki. To bardzo trudny rynek, na którym konkurencja jest bardzo dojrzała i doświadczona. Bardzo rzadko się zdarza, by pierwsze urządzenia świeżego producenta notebooków należały do szczególnie udanych. Tymczasem Matebooki okazały się zdumiewająco dobre.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2018/09/Huawei-Matebook-X-Pro-11.jpg"/>
      </figure>
      <p>To urządzenia wysokiej jakości (oczywiście w kontekście półki cenowej, do której należą poszczególne serie), świetnie wyposażone, o przemyślanej konstrukcji, bardzo dobrych parametrach, rewelacyjnej kulturze pracy – a przy tym oferujące korzystną relację możliwości do ceny. Potwierdzają to ich niemal wszystkie recenzje. Osobiście nazwałem wielokrotnie <a href="https://www.spidersweb.pl/tag/matebook-x-pro">Matebooka X Pro</a> najlepszym ultrabookiem na rynku. Nic się nie zmieniło, a tekst, który czytacie, właśnie na nim powstaje.</p>
      <h3><a href="https://www.spidersweb.pl/tag/huawei">Huawei</a> nadal będzie mógł wyznaczać poprzeczkę konkurencji. <a href="https://www.spidersweb.pl/tag/microsoft">Microsoft</a> z zezwoleniem na sprzedaż licencji na <a href="https://www.spidersweb.pl/tag/microsoft-windows">Windowsa</a> umożliwi dalszą masową produkcję <a href="https://www.spidersweb.pl/tag/huawei-matebook">Matebooków</a>.</h3>
      <p>Konsekwencją bytności na Czarnej Liście Trumpa była decyzja o stosowaniu Linuksa na urządzeniach Matebook. To zapewne ucieszyłoby pewną garstkę użytkowników niechętnym rozwiązaniom Microsoftu – a część stwierdziłaby, że doinstaluje Windowsa na własną rękę – jednak większość z nas oczekuje gotowego rozwiązania, dopracowanego programowo i ze wsparciem technicznym. Z Windowsem. Linuksowe Matebooki nigdy by na siebie zbyt wiele nie zarobiły, a to prawdopodobnie wpłynęłoby na przyszły poziom techniczny i jakość tych komputerów.</p>
      <figure>
        <img src="https://ocs-pl.oktawave.com/v1/AUTH_2887234e-384a-4873-8bc5-405211db13a2/spidersweb/2019/02/huawei-matebook-x-pro-14.jpg"/>
      </figure>
      <p>Google na razie nie otrzymał podobnego zezwolenia. Najważniejsza dla Huaweia – i prawdopodobnie dla większości czytelników Spider’s Web – działalność na rynku telefonów komórkowych stoi nadal pod znakiem zapytania. Ja jednak czuję szczerą radość. Matebooki to jedna z lepszych rzeczy, jakie w ostatnich latach przydarzyły się rynkowi komputerów przenośnych. Cieszę się, że będę mógł je wam dalej polecać.</p>
    </article>
  </body>
</html>