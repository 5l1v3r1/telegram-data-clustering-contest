<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/22/politics/kaili-rota-ee-gia-tis-ypoklopes-meso-whatsapp-tis-isrlailinis-nso/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-22T08:35:50+00:00"/>
    <meta property="og:title" content="Καϊλή ρωτά ΕΕ για τις υποκλοπές μέσω whatsapp της ισρλαηλινής NSO"/>
    <meta property="og:description" content="Το θέμα που έχει προκύψει με τις παράνομες παρακολουθήσεις λογισμικού της Ισραηλινής εταιρίας NSO, φέρνει στην ΕΕ με ερώτησή της η Εύα Καϊλή, ζητώντας να μάθει πως σκοπεύει να κινηθεί η Επιτροπή κατά της εταιρίας, αν αποδειχθεί μάλιστα ότι η αγοραπωλησία του λογισμικού έγινε σε έδαφος της ΕΕ."/>
  </head>
  <body>
    <article>
      <h1>Καϊλή ρωτά ΕΕ για τις υποκλοπές μέσω whatsapp της ισρλαηλινής NSO</h1>
      <h2>Το θέμα που έχει προκύψει με τις παράνομες παρακολουθήσεις λογισμικού της Ισραηλινής εταιρίας NSO, φέρνει στην ΕΕ με ερώτησή της η Εύα Καϊλή, ζητώντας να μάθει πως σκοπεύει να κινηθεί η Επιτροπή κατά της εταιρίας, αν αποδειχθεί μάλιστα ότι η αγοραπωλησία του λογισμικού έγινε σε έδαφος της ΕΕ.</h2>
      <address><time datetime="2019-11-22T08:35:50+00:00">22 Nov 2019, 08:35</time> by <a rel="author">ΤοΒΗΜΑ Team</a></address>
      <p>Το θέμα που έχει προκύψει με τις παράνομες παρακολουθήσεις λογισμικού της Ισραηλινής εταιρίας NSO, φέρνει στην ΕΕ με ερώτησή της η <a href="https://www.tovima.gr/tag/%CE%B5%CF%85%CE%B1-%CE%BA%CE%B1%CF%8A%CE%BB%CE%AE/">Εύα Καϊλή</a>, ζητώντας να μάθει πως σκοπεύει να κινηθεί η Επιτροπή κατά της εταιρίας, αν αποδειχθεί μάλιστα ότι η αγοραπωλησία του λογισμικού έγινε σε έδαφος της ΕΕ.</p>
      <p>Η NSO, η οποία αντιμετωπίζει και μήνυση από το Facebook για παρακολουθήσεις μέσω της θυγατρικής του εταιρίας whatsapp, φαίνεται να έχει πουλήσει το κατασκοπευτικό λογισμικό της ονόματι “Pegasus” με σκοπό την παρακολούθηση δημοσιογράφων, ακτιβιστών ανθρωπίνων δικαιωμάτων και δικηγόρων, ακόμα και σε αυταρχικά καθεστώτα. Μάλιστα, με τη χρήση αυτού του λογισμικού, παρακολουθούνταν και εκτελέστηκε ο Σαουδάραβας δημοσιογράφος της «Washington Post», Τζαμάλ Κασόγκι, στοιχείο που δυσχεραίνει ακόμα περισσότερο την θέση της εταιρίας. Με βάση το ότι η δράση της εταιρίας δεν συνάδει με τους νόμους της ΕΕ για την κυβερνοασφάλεια και την προστασία προσωπικών δεδομένων, η Ελληνίδα ευρωβουλευτής ζητά επιπλέον να μάθει από την Επιτροπή, αν διαθέτει στοιχεία για κατασκοπεία Ευρωπαίων πολιτών μέσω της χρήσης του λογισμικού και πως σκοπεύει να κινηθεί απέναντι στην εταιρία αν αποδειχθεί ότι παραβιάζει το Κοινοτικό δίκαιο.</p>
      <p>
        <a href="https://www.in.gr/2019/11/23/politics/kommata/pasok-den-einai-edo-oute-enomeno-oute-dynato-synedrio-polla-erotimatika/">Το ΠΑΣΟΚ… δεν είναι εδώ, ούτε ενωμένο, ούτε δυνατό – Συνέδριο με πολλά ερωτηματικά</a>
      </p>
      <p>
        <b>Διαβάστε επίσης: <a href="https://www.tovima.gr/2019/11/16/world/ereyna-oi-ypoklopes-meso-whatsapp-kai-o-rolos-tis-kyprou/">Ερευνα – Οι υποκλοπές μέσω WhatsΑpp και ο ρόλος της Κύπρου</a></b>
      </p>
      <p>“Οι πολίτες της ΕΕ ανησυχούν για την χρήση των προσωπικών δεδομένων τους, όπως έγινε με την περίπτωση της εταιρίας NSO η οποία χρησιμοποιεί παράνομο λογισμικό παρακολούθησης. Νομοθετήσαμε το GDPR και τον κανονισμό e-privacy για να θωρακίσουμε τους πολίτες απέναντι σε αυτές τις απειλές. H Κομισιόν πρέπει να αντιδράσει άμεσα στις καταγγελίες, μη επιτρέποντας σε εταιρίες που παραβιάζουν τη νομοθεσία μας να δραστηριοποιούνται σε ευρωπαϊκό έδαφος”, δήλωσε η Εύα Καϊλή.</p>
      <p>Ακολουθεί το κείμενο της ερώτησης:</p>
      <p>Όπως γίνεται γνωστό από δημοσιεύματα στον παγκόσμιο τύπο, το λογισμικό Pegasus της Ισραηλινής εταιρίας NSO έχει παράσχει σε ενδιαφερόμενους, πρόσβαση στα κινητά (ακόμα και μέσω της δημοφιλούς εφαρμογής whatsapp) πάνω από χιλίων ανθρώπων σε τέσσερις ηπείρους, κυρίως πολιτικών αντιφρονούντων και δημοσιογράφων.</p>
      <p>Μετά από μήνυση του φίλου και συνεργάτη του δημοσιογράφου της Washington Post Κασόγκι που δολοφονήθηκε, Ομάρ Αμπντουλαζίζ, αποκαλύπτεται ότι τα γραφεία της NSO στην Κύπρο χρησιμοποιήθηκαν για την δημιουργία και πώληση κατασκοπευτικού λογισμικού.</p>
      <p>Μετά από αυτές τις ανησυχητικές εξελίξεις ερωτάται η Επιτροπή:</p>
      <p>– Έχει ερευνήσει σε ενωσιακό επίπεδο και σε συνεργασία με τα κράτη μέλη αν η συνεχιζόμενη δράση της εταιρίας είναι σύμφωνη με τους κανόνες της Ένωσης, με δεδομένο ότι η ΕΕ θέτει αυστηρούς κανονισμούς για τα προϊόντα που εμπορεύονται τα κράτη-μέλη προς τρίτες χώρες αλλά και τον σεβασμό στη χρήση προσωπικών δεδομένων που συλλέγονται παρανόμως;</p>
      <p>– Πως σκοπεύει να κινηθεί η Επιτροπή απέναντι στην εταιρία αν αποδειχθεί ότι δεν εφαρμόστηκαν οι ευρωπαϊκές νομοθεσίες ελέγχου και ότι δεν αποκτήθηκε η σχετική άδεια πώλησης από τις αρχές;</p>
      <p>– Έχει στη διάθεσή της στοιχεία για το αν Ευρωπαίοι υπήκοοι, ακτιβιστές ή δημοσιογράφοι έχουν πέσει θύματα αυτού του λογισμικού παρακολούθησης;</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>