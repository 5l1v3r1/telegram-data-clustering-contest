<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100123/%D8%A8%D8%A7%D8%B2%D8%AA%D9%88%D8%B2%DB%8C%D8%B9-%D8%B9%D8%A7%D8%AF%D9%84%D8%A7%D9%86%D9%87-%D8%AF%D8%B1%D8%A2%D9%85%D8%AF%D9%87%D8%A7%DB%8C-%DA%A9%D8%B4%D9%88%D8%B1-%D8%A8%D8%A7-%D8%A7%D8%B5%D9%84%D8%A7%D8%AD-%D9%82%DB%8C%D9%85%D8%AA-%D8%A8%D9%86%D8%B2%DB%8C%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-22T08:23:20+00:00"/>
    <meta property="og:title" content="بازتوزیع عادلانه درآمدهای کشور با اصلاح قیمت بنزین"/>
    <meta property="og:description" content="ایسنا/یزد فرماندار ابرکوه گفت: طرح اصلاح قیمت بنزین که در طی ۴۰ سال گذشته به صورت خفیف صورت گرفته بود، این بار به منظور بازتوزیع درآمدهای کشور در بین اقشار مختلف جامعه و دهک‌های تعریف شده اقتصادی به صورت عادلانه کلید خورده است."/>
  </head>
  <body>
    <article>
      <h6 class="kicker">در گفت‌وگو با ایسنا مطرح شد؛</h6>
      <h1>بازتوزیع عادلانه درآمدهای کشور با اصلاح قیمت بنزین</h1>
      <address><time datetime="2019-11-22T08:23:20+00:00">22 Nov 2019, 08:23</time> by <a rel="author">مرضیه فلاح‌زاده</a></address>
      <p>ایسنا/یزد فرماندار ابرکوه گفت: طرح اصلاح قیمت بنزین که در طی ۴۰ سال گذشته به صورت خفیف صورت گرفته بود، این بار به منظور بازتوزیع درآمدهای کشور در بین اقشار مختلف جامعه و دهک‌های تعریف شده اقتصادی به صورت عادلانه کلید خورده است.</p>
      <p>«محمد کاظمی نسب» در گفت‌وگو با خبرنگار ایسنا یکی از وظایف ذاتی دولت‌ها را توزیع و بازتوزیع درآمدهای کشور به نحو عادلانه بین دهک‌های مختلف درآمدی خواند و اظهار کرد: در حال حاضر در ایران متناسب با توان اقتصادی اقشار مختلف از کمترین میزان تا بالاترین میزان درآمد، ۱۰ دهک اقتصادی تعریف شده است.</p>
      <p>وی تصریح کرد: یکی از راهکارهای اجرای عملیات فوق، پرداخت یارانه است که به صورت مستقیم(یارانه نقدی ماهانه) و پنهان (یارانه حامل‌های انرژی) به ملت ایران پرداخت می‌شود.</p>
      <p>وی عدد یارانه پنهان که سالانه به مردم پرداخت می‌شود را ۹۸۰ هزار میلیارد تومان عنوان کرد و افزود: در حال حاضر این مبلغ به صورت غیرعادلانه و ناکارآمد توزیع می‌شود، بدین ترتیب که افراد متمکن و ثروتمند در دهک‌های بالایی به میزان بیشتری از آن نسبت به افراد دهک‌های پایین استفاده کرده و در نتیجه یارانه پنهانی که به ثروتمندان تعلق می‌گیرد، بسیار بیشتر از یارانه پنهان اقشار ضعیف است.</p>
      <p>فرماندار ابرکوه در توضیح این مطلب، اضافه کرد: طبق آمار رسمی مرکز آمار ایران و بانک مرکزی دهک‌های بالایی جامعه در حوزه دارو ۱۹.۵ برابر، در کالاهای اساسی ۴ برابر، در گاز و برق به ترتیب ۲.۵ و ۳.۶ برابر و در مصرف بنزین ۲۳ برابر افراد در دهک‌های پایین و قشر آسیب‌پذیر، یارانه پنهان دریافت می‌کنند.</p>
      <p>کاظمی نسب با بیان اینکه این مقایسه تنها مربوط به دهک اول و دهم است، ادامه داد: این آمار و اعداد در مقایسه سایر دهک‌ها بسیار بزرگ‌تر و توزیع این یارانه متأسفانه ناعادلانه‌تر و به عبارتی ظالمانه‌تر است به نحوی که ۵۰ درصد مردم از یارانه پنهان محروم بوده و میزان بهره‌مندی سرمایه‌داران در مقایسه با قشر ضعیف و متوسط جامعه از این یارانه بسیار متفاوت است.</p>
      <p>وی با بیان این که روزانه ۱۰۵ میلیون لیتر بنزین در کشور مصرف می‌شود، یادآور شد: با توجه به خودروهای موجود در کشور در حالت عادی این میزان مصرف باید حدود ۸۰ میلیون لیتر باشد که متأسفانه از میزان ۲۵ میلیون لیتری که بیشتر مصرف می‌شود، ۱۲ میلیون لیتر آن به صورت قاچاق از کشور خارج می‌شود.</p>
      <p>فرماندار ابرکوه تأکید کرد: سود یک لیتر بنزین قاچاق در کشورهای آذربایجان، عراق، افغانستان، پاکستان، ارمنستان و ترکیه از ۸ تا ۱۵ هزار تومان است که این موضوع خود نشان‌دهنده ارزان بودن قیمت بنزین در ایران است.</p>
      <p>کاظمی نسب خاطرنشان کرد: در همین راستا به‌ منظور کاهش اختلاف میزان بهره‌مندی دهک‌های مختلف از یارانه پنهان و برقراری عدالت در بازتوزیع درآمدها و همچنین جلوگیری از قاچاق بنزین، دولت تصمیم بر اجرای طرح سهمیه‌بندی بنزین گرفته است.</p>
      <p>وی ادامه داد: تاکنون در طول ۴۰ سال پس از انقلاب اقدام به افزایش قیمت حامل‌های انرژی به‌طور خفیف و در چندین مرحله صورت گرفته که به خاطر مصلحت‌اندیشی در مقاطع مختلف زمانی، هیچ‌گاه متناسب با قیمت واقعی نبوده است.</p>
      <p>فرماندار ابرکوه ابراز کرد: هجمه استکبار جهانی، پایبند نبودن طرف‌های مذاکره در برجام، تبدیل‌شدن ایران به یک ابرقدرت و اندیشه‌های شوم دشمنان برای شکستن این اقتدار و ناامید کردن مردم از نظام، جنگ اقتصادی و فشارهای حداکثری و کاهش درآمدهای نفتی همگی عواملی بودند که سبب انتخاب این موقعیت زمانی برای اصلاح قیمت بنزین شد.</p>
      <p>کاظمی نسب با تأکید بر این که همه ارکان حاکمیت پای این تصمیم ایستاده‌اند، عنوان کرد: در شرایط سخت اقتصادی فعلی دولت و حاکمیت چاره‌ای جز اجرای طرح مذکور نداشته و گذشتن از این گردنه سخت نیز تنها با هوشیاری مردم و نخبگان میسّر خواهد بود و برای ترامپ و سایر دشمنان این ملت، روسیاهی را به جا خواهد گذاشت.</p>
      <p>وی اظهار کرد: در کشور ما گران شدن حامل‌های انرژی به صورت سنتی افزایش قیمت سایر کالاها را موجب شده است که این موضوع موجبات نگرانی مردم را فراهم کرده است لذا بنا بر اعلام قبلی رئیس‌جمهور و سایر مسئولین، هیچ کالایی گران نخواهد شد، ضمن این که افزایش قیمت کالاهایی که ارتباط مستقیم با بنزین دارند، به صورت منطقی خواهد بود.</p>
      <p>فرماندار در پایان با تأکید بر این که قیمت نان در حال حاضر هیچ‌گونه تغییری نباید داشته باشد، اظهار کرد: برای سرویس‌های مدارس، تاکسی‌ها و سایر امور خدماتی که به صورت مستقیم با افزایش قیمت بنزین در ارتباط هستند، سهمیه خاصی در نظر گرفته شده است که باید در سامانه‌ای که اعلام شده است، ثبت‌نام صورت گیرد.</p>
      <p>انتهای پیام</p>
    </article>
  </body>
</html>