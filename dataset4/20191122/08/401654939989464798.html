<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aajtak.intoday.in/story/china-gdp-raises-2019-estimate-growth-calculation-america-tut-1-1139600.html"/>
    <meta property="og:site_name" content="aajtak.intoday.in"/>
    <meta property="article:published_time" content="2019-11-22T08:48:16+00:00"/>
    <meta property="og:title" content="चीन को अपनी इकोनॉमी पर भरोसा, GDP के अनुमान को 2.1 फीसदी बढ़ाया"/>
    <meta property="og:description" content="दुनिया भर में आर्थिक सुस्‍ती के बीच चीन ने अपनी अर्थव्यवस्था के अनुमान को संशोधित करते हुए 2.1 प्रतिशत बढ़ा दिया है."/>
  </head>
  <body>
    <article>
      <h1>चीन को अपनी इकोनॉमी पर भरोसा, GDP के अनुमान को 2.1 फीसदी बढ़ाया</h1>
      <h2>दुनिया भर में आर्थिक सुस्‍ती के बीच चीन ने अपनी अर्थव्यवस्था के अनुमान को संशोधित करते हुए 2.1 प्रतिशत बढ़ा दिया है.</h2>
      <address>
        <time datetime="2019-11-22T08:48:16+00:00">22 Nov 2019, 08:48</time>
      </address>
      <ul>
        <li>चीन ने इकोनॉमी के अनुमान को संशोधित करते हुए 2.1 फीसदी बढ़ाया</li>
        <li>इस साल की जुलाई-सितंबर की तिमाही में चीन की ग्रोथ रेट 6 फीसदी रही</li>
      </ul>
      <p>भारत समेत दुनियाभर में आर्थिक सुस्‍ती का माहौल चल रहा है. वहीं चीन को अपनी इकोनॉमी पर भरोसा बढ़ गया है. दरअसल, चीन ने इकोनॉमी के अनुमान को संशोधित करते हुए 2.1 फीसदी बढ़ा दिया है. चीन की राष्ट्रीय सांख्यिकी ब्यूरो के मुताबिक 2018 के लिए सकल घरेलू उत्पाद (जीडीपी) का अनुमान संशोधित कर 91,930 अरब युआन या 13,100 अरब डॉलर कर दिया गया है. इससे चीन सरकार के 2010 से 2020 के दौरान देश की जीडीपी के आकार को दोगुना करने के लक्ष्य को हासिल करने की संभावना बढ़ गई है.</p>
      <p>चीन सरकार की योजना दुनिया की दूसरी सबसे बड़ी अर्थव्यवस्था के जीडीपी वृद्धि के संशोधित अनुमान को भी जारी करने की है. हालांकि, सरकार की ओर यह नहीं बताया गया है कि इसे कब जारी किया जाएगा. पिछले अनुमान में 2018 में देश की जीडीपी 90,030 अरब युआन या 12,800 अरब डॉलर आंका गया था. यह 2018 में अमेरिका के 20,500 अरब डॉलर के जीडीपी से काफी पीछे है.</p>
      <p>हालांकि, 2018 में अमेरिका की अर्थव्यवस्था की ग्रोथ रेट 2.6 फीसदी रही थी जो चीन की तुलना में काफी कम है. वर्तमान साल की जुलाई-सितंबर की तिमाही में चीन की ग्रोथ रेट 6 फीसदी रही है. यह 1992 की सबसे धीमी वृद्धि है. हालांकि इसके बावजूद माना जा रहा है कि वह जल्द अमेरिका को पीछे छोड़कर दुनिया की सबसे बड़ी अर्थव्यवस्था बन जाएगा.</p>
      <p>
        <b>अमेरिका-चीन के बीच छिड़ा है ट्रेड वॉर</b>
      </p>
      <p>बता दें कि अमेरिका और चीन के बीच लंबे समय से ट्रेड वॉर छिड़ा हुआ है. इस वजह से चीन के मैन्‍युफैक्‍चरिंग सेक्‍टर की मांग प्रभावित हुई है. हालांकि बीते कुछ महीनों से दोनों देश ट्रेड वॉर को खत्‍म करने के लिए लगातार बातचीत भी कर रहे हैं लेकिन समय-समय पर दोनों पक्षों की ओर से बयानबाजी की वजह से तनाव का माहौल बन रहा है. हाल ही में चीन ने कहा है कि वह अमेरिका के साथ व्यापार करार के लिए काम करना चाहता है लेकिन किसी तरह का ‘संघर्ष’ करने को भी तैयार है.</p>
      <figure>
        <video src="https://aajtak-pdelivery.akamaized.net/aajtak/video/2019_04/03_apr_19_supream_court_deepak_1024_512.mp4"/>
      </figure>
      <related>
        <h4>संबंधि‍त ख़बरें</h4>
        <a href="http://aajtak.intoday.in/story/share-markets-sensex-drops-nifty-rbi-cuts-fy20-gdp-estimate-bse-nse-tut-1-1108720.html"/>
        <a href="http://aajtak.intoday.in/story/rbi-share-market-sensex-nifty-bse-nse-banking-auto-metal-tut-1-1108588.html"/>
        <a href="http://aajtak.intoday.in/story/affidavit-blog-water-crisis-niti-ayog-yogi-adityanath-1-1094797.html"/>
      </related>
    </article>
  </body>
</html>