<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mynet.com/mutluluk-veren-besinler-nelerdir-iste-strese-karsi-savasan-5-besin-1194328-myyemek"/>
    <meta property="og:site_name" content="Mynet Yemek"/>
    <meta property="article:published_time" content="2019-11-22T08:11:36+00:00"/>
    <meta property="og:title" content="Mutluluk veren besinler nelerdir? İşte strese karşı savaşan 5 besin"/>
    <meta property="og:description" content="Çikolata, muz gibi bazı besinleri yediğimizde kendimizi iyi hissetmeye başlamamız tesadüf değil. Bu besinler çoğu zaman tadıyla, kokusuyla ya da hemen salgılatmaya başladıkları ‘serotonin’ hormonuyla gerçekten de kendimizi daha keyifli hissetmemizi sağlıyor. Uzman Diyetisyen Çisem Gündüz Gizir, mutluluk veren besinleri açıkladı."/>
  </head>
  <body>
    <article>
      <h1>Mutluluk veren besinler nelerdir? İşte strese karşı savaşan 5 besin</h1>
      <h2>Çikolata, muz gibi bazı besinleri yediğimizde kendimizi iyi hissetmeye başlamamız tesadüf değil. Bu besinler çoğu zaman tadıyla, kokusuyla ya da hemen salgılatmaya başladıkları ‘serotonin’ hormonuyla gerçekten de kendimizi daha keyifli hissetmemizi sağlıyor. Uzman Diyetisyen Çisem Gündüz Gizir, mutluluk veren besinleri açıkladı.</h2>
      <address><time datetime="2019-11-22T08:11:36+00:00">22 Nov 2019, 08:11</time> by <a rel="author">Mynet</a></address>
      <p>Mutluluk hormonu olarak da bilinen serotoninin ruh halimizi olumlu yönde etkileyen ve iştah metabolizması üzerinde de oldukça etkili bir hormon olduğunu belirten Uzman Diyetisyen Çisem Gündüz Gizir, serotonin eksikliğinin uykusuzluk, yeme bozukluğu, depresyon, migren hatta obeziteyi bile tetikleyebildiğinin araştırmalarla ortaya konduğuna dikkat çekiyor. Uzman Diyetisyen Çisem Gündüz Gizir, vücuttaki serotonin miktarını artırmak için tüketmemiz gereken besinleri ve bu besinlerle yapılabilecek mini tarifleri paylaştı.</p>
      <h3>KALP SAĞLIĞI İÇİN MUZ</h3>
      <figure>
        <img src="https://imgrosetta.mynet.com/file/11433619/640xauto.jpg"/>
      </figure>
      <p>Kokusuyla bile mutluluk veren besinlerden muz; içerdiği yüksek potasyum ve vitamin B sayesinde serotonin miktarını arttırmaya yardımcı oluyor. Yüksek tansiyonu dengelemeye ve damar tıkanıklığını önlemeye de yardımcı olan muz, kalp-damar sağlığımız için de tüketmemiz gereken besinlerden biri.</p>
      <p>Ne kadar tüketmeli?: 1 küçük boy muz ve 1 bardak süt ile hem kan şekerinizi dengeleyen hem de günü daha mutlu geçirmenizi sağlayan bir ara öğün yapmak mümkün.</p>
      <h4>KOLESTEROL DENGESİ İÇİN BALIK</h4>
      <figure>
        <img src="https://imgrosetta.mynet.com/file/11396767/640xauto.jpg"/>
      </figure>
      <p>Balık içerdiği Omega-3 sayesinde serotonini arttırarak bize mutluluk veriyor, beyin fonksiyonlarımızın düzenli çalışmasını sağlıyor. Ayrıca kötü kolesterol olarak adlandırılan LDL'nin düşmesini, iyi kolesterol diye adlandırılan HDL'nin yükselmesini sağlıyor.</p>
      <p>Ne kadar tüketmeli?: Özellikle zayıflama programı içerisinde olanlara haftada 2-3 gün balık tüketerek kilo verme sürecini kolaylaştırmaları öneriliyor.</p>
      <h4>BEL ÇEVRESİ İÇİN SÜT VE SÜT ÜRÜNLERİ</h4>
      <p>Süt, içerdiği protein ve kalsiyumla önemli bir besin kaynağı. Yapısı sayesinde özellikle bel çevresindeki yağlanmanın azalmasını da sağlıyor. Özellikle gece yatmadan 1 saat kadar önce içilen kefir, bağırsak hareketlerinin düzenlenmesini sağlıyor.</p>
      <figure>
        <img src="https://imgrosetta.mynet.com/file/11166005/640xauto.jpg"/>
      </figure>
      <p>Süt, içerdiği protein ve kalsiyumla önemli bir besin kaynağı. Yapısı sayesinde özellikle bel çevresindeki yağlanmanın azalmasını da sağlıyor. Özellikle gece yatmadan 1 saat kadar önce içilen kefir, bağırsak hareketlerinin düzenlenmesini sağlıyor.</p>
      <p>Ne kadar tüketmeli?: Ara öğünlerde 1 kase yoğurt ve yanında 1 porsiyon taze meyve tüketerek güne daha zinde devam etmek mümkün. Bu ikili kan şekerini dengeleyerek açlık krizlerinin önüne geçilmesine yardımcı oluyor.</p>
      <h4>C VİTAMİNİ DEPOSU ANANAS</h4>
      <figure>
        <img src="https://imgrosetta.mynet.com/file/11433661/640xauto.jpg"/>
      </figure>
      <p>Ananas, C vitamin kaynağı olması sebebiyle vücut direncini arttıran besinlerden biri. Ayrıca manganez ve bakır içeren Ananas, gram başına 17 mikrogram da serotonin içeriyor. Yine ananasta bulunan bromelain enzimi ise sindirimi kolaylaştırarak kilo vermeye yardımcı oluyor.</p>
      <p>Ne kadar tüketmeli?: Günde 2 dilim ananas tüketerek hem formunuzu korumak hem de serotonin seviyesini arttırmak mümkün. Ananasın yanında tüketeceğiniz 10 adet çiğ badem ise farklı bir ara öğün ile kendinizi şımartmanızı sağlayabilir.</p>
      <h4>MUTLULUĞA BİTTER ÇİKOLATA İLE TESLİM OLUN</h4>
      <figure>
        <img src="https://imgrosetta.mynet.com/file/11433662/640xauto.jpg"/>
      </figure>
      <p>İsmini duyduğumuzda bile bizi mutlu eden bir besin çikolata. Beyinde serotonin ve endorfin seviyelerini artırarak gün içerisinde daha mutlu olmamıza yardımcı olan bitter çikolata kalsiyum, magnezyum, bakır ve potasyum minerallerini içeriyor.<br/>Ne kadar tüketmeli?: Ara öğününüzde 1 fincan türk kahvesinin yanında tüketeceğiniz 2 kare bitter çikolata da kendinizi daha iyi hissedip günü mutlu tamamlamanıza yardımcı olabilir.</p>
    </article>
  </body>
</html>