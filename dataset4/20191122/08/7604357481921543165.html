<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/netanyahu-aangeklaagd-voor-fraude-en-omkoping/"/>
    <meta property="og:site_name" content="SCEPTR"/>
    <meta property="article:published_time" content="2019-11-22T08:04:14+00:00"/>
    <meta property="og:title" content="Netanyahu aangeklaagd voor fraude en omkoping"/>
    <meta property="og:description" content="De Israëlische premier Netanyahu (Likoed) is aangeklaagd voor omkoping, fraude en schending van vertrouwen in een corruptieschandaal."/>
  </head>
  <body>
    <article>
      <h1>Netanyahu aangeklaagd voor fraude en omkoping</h1>
      <address><time datetime="2019-11-22T08:04:14+00:00">22 Nov 2019, 08:04</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>De Israëlische premier <a href="https://sceptr.net/tag/benjamin-netanyahu/">Benjamin Netanyahu</a> (Likoed) is donderdag aangeklaagd voor omkoping, fraude en schending van vertrouwen in een corruptieschandaal. Netanyahu <a href="https://www.reuters.com/article/us-israel-netanyahu/netanyahu-charged-with-corruption-says-he-wont-resign-idUSKBN1XV24V">laat weten dat hij niet zal aftreden</a> en noemt de aanklacht een <i>“poging tot staatsgreep”</i>.</b>
      </p>
      <p><a href="https://sceptr.net/tag/benjamin-netanyahu/">Benjamin Netanyahu</a> (Likoed) is de eerste zittende Israëlische premier die wordt aangeklaagd voor corruptie. De Israëlische procureur-generaal <a href="https://sceptr.net/tag/avichai-mandelblit/">Avichai Mandelblit</a> – destijds door Netanyahu zelf aangesteld – kondigde de aanklacht op televisie aan. <i>“Dit is een moeilijke en trieste dag”</i>, zei Mandelblit. Netanyahu wordt aangeklaagd voor schending van vertrouwen en fraude in alle drie de corruptiezaken, evenals omkoping in de zaak Bezeq Telecom.</p>
      <figure>
        <iframe data-src="https://twitter.com/thehill/status/1197674798618415105?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Schending van vertrouwen, fraude en omkoping</h3>
      <p>In februari adviseerde de politie Mandelblit om een strafrechtelijke aanklacht tegen Netanyahu in te dienen in de zogenoemde ‘Zaken 1000, 2000 en 4000’. Zo wordt Netanyahu ervan verdacht ten onrechte 238.000 euro aan geschenken van rijke zakenmensen te accepteren. In een andere zaak wordt hij beschuldigd van het uitdelen van gunsten, in ruil voor positieve berichtgeving over hemzelf in de grootse krant van Israël.</p>
      <p>In het ernstigste geval wordt hij beschuldigd van het verlenen van regelgevende gunsten, ter waarde van ongeveer 450 miljoen euro, aan het telecombedrijf Bezeq Telecom Israel in ruil voor positieve berichtgeving over hemzelf op een website die wordt uitgebaat door de vroegere baas van het bedrijf.</p>
      <h3>“Staatsgreep”</h3>
      <p>Netanyahu ontkent zelf dat hij iets fout heeft gedaan en heeft het over een politieke heksenjacht. Hij is niet wettelijk verplicht ontslag te nemen, maar zijn politieke rivalen zullen de druk nu wel opvoeren. Als hij wordt veroordeeld kijkt hij aan tegen een lange gevangenisstraf.</p>
      <p><i>“Het is een poging tot staatsgreep op basis van verzinsels en een vervuild en bevooroordeeld onderzoeksproces. Ik zal het land blijven leiden, volgens de letter van de wet, met verantwoordelijkheid, toewijding en zorg voor al onze toekomst”</i>, zei Netanyahu donderdag.</p>
      <p><i>“Ze waren niet op zoek naar de waarheid, ze zaten achter mij aan. Wat ik doormaak is niet gemakkelijk. Ik ben ook een mens. Wat mijn familie doormaakt is ondraaglijk. Elke dag, elke avond, wordt mijn bloed en het bloed van mijn vrouw en zoon vergoten”</i>, klinkt het.</p>
      <h3>“Enkel poging van Netanyahu om aan de macht te blijven”</h3>
      <p><a href="https://sceptr.net/tag/benny-gantz/">Benny Gantz</a>, de belangrijkste politieke rivaal van Netanyahu, tweette in reactie: <i>“Er is geen staatsgreep in Israël, alleen een poging [door Netanyahu] om aan de macht te blijven.”</i></p>
      <p>Het is onduidelijk welk konijn de politieke overlever Netanyahu nog uit zijn hoed zal toveren. Het proces kan in elk geval nog maanden worden uitgesteld door de huidige politieke crisis in Israël. Ook kan hij nog altijd proberen parlementaire immuniteit tegen vervolging te verkrijgen.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/vs-vinden-dat-israel-nederzettingen-mag-bouwen/"/>
        <a href="https://sceptr.net/2019/09/israel-nek-aan-nekrace-tussen-netanyahu-en-gantz/"/>
        <a href="https://sceptr.net/2019/09/werd-trump-bespioneerd-door-israel/"/>
      </related>
    </article>
  </body>
</html>