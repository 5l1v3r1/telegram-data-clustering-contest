<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/latiniki-ameriki-karaibiki/219988_nea-epeisodia-sti-bolibia-ekloges-horis-morales-exetazei"/>
    <meta property="og:site_name" content="Efsyn.gr"/>
    <meta property="article:published_time" content="2019-11-22T08:22:21+00:00"/>
    <meta property="og:title" content="Νέα επεισόδια στη Βολιβία - Εκλογές χωρίς Μοράλες εξετάζει το κόμμα του"/>
    <meta property="og:description" content="Νέα επεισόδια σημειώθηκαν στην πρωτεύουσα της Βολιβίας, Λα Πας, με την αστυνομία να κάνει εκτεταμένη χρήση δακρυγόνων για να διαλύσει ογκώδη πορεία υποστηρικτών του Μοράλες."/>
  </head>
  <body>
    <article>
      <h1>Νέα επεισόδια στη Βολιβία - Εκλογές χωρίς Μοράλες εξετάζει το κόμμα του</h1>
      <address><time datetime="2019-11-22T08:22:21+00:00">22 Nov 2019, 08:22</time> by <a rel="author">efsyn.gr</a></address>
      <p>Με τα φέρετρα των πέντε νεκρών από τα επεισόδια της Τρίτης στην κεφαλή της πορείας, χιλιάδες αντικυβερνητικοί διαδηλωτές βγήκαν την Πέμπτη στους δρόμους της Λα Πας, με την αστυνομία να κάνει εκτεταμένη χρήση δακρυγόνων για να τους διαλύσει.</p>
      <figure>
        <img src="https://www.efsyn.gr/sites/default/files/images/2019/11/bolivia1_1.jpg"/>
        <figcaption>AP Photo/Juan Karita</figcaption>
      </figure>
      <p>Η ογκώδης πορεία ξεκίνησε από την Ελ Άλτο, σε μικρή απόσταση από τη διοικητική πρωτεύουσα της Βολιβίας, οχυρό του πρώην προέδρου Έβο Μοράλες, ο οποίος έχει εξοριστεί στο Μεξικό, που του προσέφερε πολιτικό άσυλο.</p>
      <figure>
        <img src="https://www.efsyn.gr/sites/default/files/images/2019/11/bolivia2_0.jpg"/>
        <figcaption>AP Photo/Natacha Pisarenko</figcaption>
      </figure>
      <p>«Δικαιοσύνη! Δικαιοσύνη!» φώναζαν οι διαδηλωτές, κατηγορώντας τις αρχές ότι είχαν ανοίξει πυρ δύο ημέρες νωρίτερα εναντίον ανθρώπων που είχαν αποκλείσει το διυλιστήριο της Σενκάτα, μερικά χιλιόμετρα από τη Λα Πας. Ωστόσο, η μεταβατική κυβέρνηση αποποιείται οποιαδήποτε ευθύνη.</p>
      <p>«Μας έκαναν κόσκινο από τις σφαίρες», είπε στο Γαλλικό Πρακτορείο ο Ρουφίνο Κόπα, αγρότης, 42 ετών, που συμμετείχε στη διαδήλωση εναντίον της αυτοανακηρυχθείσας μεταβατικής προέδρου Τζανίνε Άνιες.</p>
      <p>«Απαιτούμε δικαιοσύνη, δεν θέλουμε αυτή η κυρία να είναι πρόεδρος», είπε μια αυτόχθων με το μικρό παιδί της, οκτώ μηνών, στην πλάτη, ζητώντας να μην κατονομαστεί διότι φοβάται ότι θα υποστεί αντίποινα.</p>
      <p>Τα επεισόδια ξέσπασαν όταν ο στρατός και η αστυνομία ήραν την κατάληψη του διυλιστηρίου στην Ελ Άλτο, που είχε γίνει την περασμένη εβδομάδα από διαδηλωτές οι οποίοι απαιτούσαν την παραίτηση της κυβέρνησης της Άνιες.</p>
      <p>Συνολικά, οκτώ άνθρωποι σκοτώθηκαν σε αυτά τα επεισόδια. Ο συνολικός απολογισμός της μετεκλογικής κρίσης έφθασε έτσι τους 32 νεκρούς, οι 29 εκ των οποίων έχασαν τη ζωή τους μετά την παραίτηση του Μοράλες, κατ’ απαίτηση του στρατού. Έκτοτε, υποστηρικτές του διαδηλώνουν καθημερινά στους δρόμους της Λα Πας και πόλεων της επαρχίας.</p>
      <p>Υπερασπιστές των ανθρωπίνων δικαιωμάτων, θορυβημένοι μπροστά στον ολοένα μεγαλύτερο απολογισμό νεκρών, προτρέπουν την κυβέρνηση της Άνιες να ανακαλέσει την ισχύ προεδρικού διατάγματος που έδωσε εντολή στον στρατό να αναλάβει δράση για την αποκατάσταση της τάξης, μη αποκλειομένης της χρήσης θανατηφόρων μέσων. Στέλεχος της κυβέρνησής της δήλωσε πως αυτό θα μπορούσε να εξεταστεί, για να διευκολυνθεί ο πολιτικός διάλογος.</p>
      <h3>Εκλογές χωρίς τον Μοράλες εξετάζει το κόμμα του</h3>
      <p>Την ίδια ώρα, το Κογκρέσο εξετάζει δύο σχέδια νόμου που προβλέπουν την οργάνωση νέων προεδρικών και βουλευτικών εκλογών, έναν μήνα μετά τις κάλπες της 20ής Οκτωβρίου, που πυροδότησαν την πολιτική κρίση.</p>
      <p>Το ένα νομοσχέδιο κατέθεσε η κυβέρνηση της μεταβατικής προέδρου Άνιες, ενώ το άλλο, το Κίνημα προς τον Σοσιαλισμό (MAS), το κόμμα του Έβο Μοράλες, που έχει την πλειοψηφία των εδρών και στα δύο σώματα του Κογκρέσου.</p>
      <p>Οι δύο προτάσεις προβλέπουν την ακύρωση των προεδρικών εκλογών του Οκτωβρίου και αναμένεται να επιτρέψουν τον ορισμό νέων μελών στο Ανώτατο Εκλογοδικείο (Tribunal Supremo Electoral, TSE) που θα ορίσει την ημερομηνία για τις νέες εκλογές. Ο θεσμός αυτός βρέθηκε στην καρδιά της πολεμικής για την καταμέτρηση των ψήφων των εκλογών της 20ής Οκτωβρίου.</p>
      <p>Η Άνιες, πρώην γερουσιάστρια της δεξιάς, 52 ετών, έχει τη δυνατότητα να προκηρύξει εκλογές με προεδρικό διάταγμα, εάν τα συντηρητικά κόμματα δεν καταφέρουν να συνεννοηθούν με την πλειοψηφία.</p>
      <p>Από την πλευρά τους, οι ΗΠΑ ζήτησαν την Πέμπτη, να μείνει στο περιθώριο της επόμενης κάλπης ο Μοράλες, με την Ουάσινγκτον να εκφράζει την ελπίδα ότι οι επερχόμενες εκλογές θα είναι «ελεύθερες, δίκαιες και διαφανείς». Ο επικεφαλής της αμερικανικής διπλωματίας Μάικ Πομπέο υποσχέθηκε να «υποστηρίξει» τη μεταβατική κυβέρνηση της Άνιες στην προσπάθειά της να προκηρύξει νέες εκλογές.</p>
      <p>Ο Μοράλες καταγγέλλει ότι ανατράπηκε με πραξικόπημα της ρατσιστικής δεξιάς και έχει αφήσει να εννοηθεί ότι ενδέχεται να επιστρέψει σύντομα στη Βολιβία. Την Πέμπτη κάλεσε μέσω Twitter, να δημιουργηθεί διεθνής «επιτροπή αλήθειας» για να εξακριβωθεί, αν πράγματι υπήρξε νοθεία στις εκλογές του Οκτωβρίου, καθώς αμφισβητεί τα συμπεράσματα της αποστολής του Οργανισμού Αμερικανικών Κρατών (ΟΑΚ).</p>
      <p>Στελέχη του MAS όμως, μοιάζουν να κινούνται ερήμην του, προς την οργάνωση νέων εκλογών. Ένα από τα στελέχη αυτά, ο αντιπρόεδρος της Βουλής Χένρι Καμπρέρα, απηύθυνε «δημόσια έκκληση στους πολίτες, τους υποστηρικτές του MAS, να σταματήσουν τις κινητοποιήσεις και να σκεφτούν την ανάδειξη νέων ηγετών του κόμματός μας». Πρότεινε το κόμμα να συμμετάσχει στις προσεχείς με νέους υποψήφιους, χωρίς τον Μοράλες και τον πρώην αντιπρόεδρο Άλβαρο Γκαρσία Λινέρα, άλλοτε αντάρτη.</p>
      <p>Το σχέδιο νόμου του MAS, που περιήλθε σε γνώση του πρακτορείου ειδήσεων Ρόιτερς, προβλέπει τη διεξαγωγή εκλογών τη 12η Ιανουαρίου.</p>
      <p>Εκ μέρους της μεταβατικής κυβέρνησης, η υπουργός Εξωτερικών, Κάρεν Λονγκαρίτς, κατηγόρησε τον Μοράλες ότι προσπαθεί να αποσταθεροποιήσει τη χώρα για να επιστρέψει και να ανακτήσει τον έλεγχο.<br/>«Η ειρήνη στη χώρα δεν μπορεί να αποκατασταθεί όσο ο Έβο Μοράλες δεν εγκαταλείπει αυτή την επιθετική συμπεριφορά της σύγκρουσης, της πρόκλησης», υποστήριξε η Λονγκαρίτς σε δηλώσεις της στο Ρόιτερς, ενώ έκανε λόγο για «ριζοσπαστικές ένοπλες ομάδες» που προκαλούν ταραχές.</p>
      <p>Παράλληλα, η μεταβατική κυβέρνηση υπέβαλε «επίσημη διαμαρτυρία» στο Μεξικό, για τις δραστηριότητες του Έβο Μοράλες στη μεξικανική επικράτεια, που, σύμφωνα με τη Λα Πας, «αντίκεινται» στο καθεστώς πολιτικού πρόσφυγα που του έχει χορηγηθεί.</p>
      <p>Το υπουργείο Εξωτερικών της Βολιβίας εξέφρασε σε δελτίου Τύπου την «έντονη δυσφορία» του προς το Μεξικό, προσάπτοντάς του πως επιτρέπει στον Μοράλες να κάνει δηλώσεις που δείχνουν ότι επιδίδεται σε «συνωμοτική δραστηριότητα» εναντίον της κυβέρνησης της δεξιάς πρώην γερουσιάστριας Άνιες.</p>
      <p>Σε οικονομικό επίπεδο, ο οίκος αξιολόγησης Fitch υποβάθμισε το αξιόχρεο του βολιβιανού δημοσίου σε B+, από BB-, με αρνητική προοπτική, λόγω «των κινδύνων για την ανάπτυξη και τη μακροοικονομική σταθερότητα, εξαιτίας της συνεχιζόμενης κοινωνικής αναταραχής».</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/latiniki-ameriki-karaibiki/219425_i-bolibia-sto-heilos-toy-gkremoy"/>
        <a href="https://www.efsyn.gr/kosmos/latiniki-ameriki-karaibiki/219175_agries-sygkroyseis-sti-bolibia"/>
        <a href="https://www.efsyn.gr/kosmos/latiniki-ameriki-karaibiki/218511_anisyhia-gia-tis-exelixeis-kai-kyma-stirixis-ston-morales"/>
        <a href="https://www.efsyn.gr/node/216162"/>
        <a href="https://www.efsyn.gr/node/215761"/>
        <a href="https://www.efsyn.gr/kosmos/latiniki-ameriki-karaibiki/219999_stoys-dromoys-oi-kolombianoi-kata-tis-dexias-kybernisis"/>
      </related>
    </article>
  </body>
</html>