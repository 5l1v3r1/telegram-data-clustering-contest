<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/tejashwi-yadav-share-sushil-modi-video/273325/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-22T08:29:15+00:00"/>
    <meta property="og:title" content="तेजस्वी यादव ने बिहार के डिप्टी सीएम का वीडियो शेयर करते हुए लिखा, “सुशील मोदी का अमित शाह जी के बारे में सनसनीखेज खुलासा”"/>
    <meta property="og:description" content="तेजस्वी यादव ने अपने ट्विटर हैंडल पर बिहार के मौजूदा डिप्टी सीएम सुशील मोदी का एक वीडियो शेयर किया है, जो अब सोशल मीडिया पर तेजी से वायरल हो रहा है।"/>
  </head>
  <body>
    <article>
      <h1>तेजस्वी यादव ने बिहार के डिप्टी सीएम का वीडियो शेयर करते हुए लिखा, “सुशील मोदी का अमित शाह जी के बारे में सनसनीखेज खुलासा”</h1>
      <address><time datetime="2019-11-22T08:29:15+00:00">22 Nov 2019, 08:29</time> by <a rel="author">JKR Staff</a></address>
      <p>राष्ट्रीय जनता दल (राजद) के नेता व बिहार के <a href="http://www.jantakareporter.com/hindi/aaj-tak-anchor-chitra-tripathi-attacks-tejashwi-yadav-on-encephalitis/253164/">पूर्व उप-मुख्यमंत्री तेजस्वी प्रसाद यादव</a> सत्ता पक्ष के नेताओं को घेरने का कोई भी मौका हाथ से नहीं जाने देते हैं। इसी बीच, तेजस्वी यादव ने अपने ट्विटर हैंडल पर बिहार के मौजूदा डिप्टी सीएम और भारतीय जनता पार्टी (भाजपा) के वरिष्ठ नेता सुशील कुमार मोदी का एक वीडियो शेयर किया है, जो अब सोशल मीडिया पर तेजी से वायरल हो रहा है।</p>
      <figure>
        <img src="http://www.jantakareporter.com/wp-content/uploads/2018/09/tejashw-yadav-sushil-modi.png"/>
        <figcaption>फाइल फोटो</figcaption>
      </figure>
      <p> </p>
      <p>तेजस्वी यादव ने सुशील मोदी का वीडियो शेयर करते हुए अपने ट्वीट में लिखा, “सुशील मोदी का अमित शाह जी के बारे में सनसनीखेज खुलासा। कहा, अमित जी रिश्वत ले-देकर वर्षों पहले बिहार में काम कराते थे। रिश्वत लेना-देना दोनों अपराध है लेकिन सुशील मोदी सीएम नीतीश कुमार के इशारे पर खुलेआम अपने अध्यक्ष की चाणक्य खूबियों का बखान कर अच्छे से उनकी मानहानि कर रहे है।”</p>
      <p>तेजस्वी ने सुशील मोदी का जो वीडियो ट्वीट किया है, उसमें वह एक कार्यक्रम को संबोधित कर रहे हैं। वीडियो में सुशील मोदी कहते हैं, ‘…मैंने अमित शाह जी से पूछा आप पहली बार बिहार कब आए थे। राष्ट्रीय अध्यक्ष बने तो चुनाव प्रचार में आए थे। तो उन्होंने बताया कि 20-25 साल पहले वो पाइप का बिजनेस करते थे और यहां पर उन्होंने एक विभाग में पाइप सप्लाई किए थे उसके बकाया का भुगतान नहीं मिल रहा था।’</p>
      <p>सुशील मोदी ने आगे कहा, ‘मैंने और पूछा कि आपका काम हो गया… उन्होंने कहा- काम हो गया। मैंने कहा कैसे हुआ तो उन्होंने कहा कि बताने की जरूरत नहीं है, कांग्रेसियों की जो संस्कृति है उसी का सहारा मुझे लेना पड़ा तो भुगतान मिला। वो कांग्रेस की संस्कृति थी और आज नरेंद्र मोदी-अमित शाह की जोड़ी है, जहां भी हमारी सरकारें हैं कोई हम पर उंगली नहीं उठा सकता।’</p>
      <figure>
        <iframe data-src="https://twitter.com/yadavtejashwi/status/1197770099484053504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>