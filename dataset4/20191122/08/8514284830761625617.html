<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/nem-indul-nyomozas-borkai-ellen-2490708"/>
    <meta property="og:site_name" content="hírTV"/>
    <meta property="article:published_time" content="2019-11-22T08:47:00+00:00"/>
    <meta property="og:title" content="Nem indul nyomozás Borkai ellen"/>
    <meta property="og:description" content="A Népszava információ szerint a Szabó Tímea által tett feljelentést a nyomozó ügyészség bűncselekmény hiányában elutasította."/>
  </head>
  <body>
    <article>
      <h1>Nem indul nyomozás Borkai ellen</h1>
      <address><time datetime="2019-11-22T08:47:00+00:00">22 Nov 2019, 08:47</time> by <a rel="author">Hír TV</a></address>
      <h4>Nem nyomoz a rendőrség Borkai Zsolt ellen hivatali vesztegetés ügyében – ezt írja a Népszava. A lap információ szerint a Szabó Tímea által tett feljelentést a nyomozó ügyészség bűncselekmény hiányában elutasította. A Párbeszéd társelnöke azért tett feljelentést, mert a korábbi győri polgármesterről megjelent szexvideókon több olyan vállalkozó is látható volt, akik jelentős megbízásokat kaptak a Borkai Zsolt vezette győri önkormányzattól.</h4>
      <h3>Póczik mostohafia rendezhette az orgiát</h3>
      <p><a href="https://magyarnemzet.hu/belfold/poczik-mostohafia-rendezhette-az-orgiat-7516838/">Bűncselekmény gyanúja hiányában nem indít nyomozást a Nemzeti Nyomozó Iroda Borkai Zsolt állítólagos kábítószer-fogyasztása ügyében</a> – derül ki a PestiSrácok által megszerzett rendőrségi határozatból, amelyben azt írták, hogy a hatóság minden birtokába került bizonyítékot megvizsgált, ám ezek önmagukban nem elegendők ahhoz, hogy büntetőeljárást lehessen indítani a Fideszből kilépett és a győri polgármesteri székről lemondott Borkai ellen. A határozatban kitértek rá: a felvételeken nem látható kábítószergyanús növényi törmelék vagy egyéb anyag, ahogyan kábítószer-fogyasztásra utaló magatartás sem.</p>
      <p>A Borkai-ügyben kábítószer-birtoklás gyanúja miatt még Tényi István tett feljelentést azután, hogy Az ördög ügyvédje elnevezésű, ismeretlenek által működtetett blogon a lemondott polgármester tavalyi horvátországi hajóutazásán történt orgiáról tettek közzé felvételeket, továbbá számos, a közpénzek győri felhasználásával kapcsolatos bűncselekményekre és kábítószer-használatra utaló információk láttak rajta napvilágot.</p>
      <p>Mint megírtuk, a hatóságok gyanúja szerint a jachton készült szexképekkel Póczik József, egykori válogatott focista zsarolta meg Borkaiékat. Az Index pedig arról írt csütörtökön, hogy Póczik élettársának fia, F. Gábor közvetíthette a lányokat a hajóra, ahol barátnőjével együtt ő is jelen volt.</p>
      <p>A lap információi szerint F. Gábor eszelte ki, hogy a barátnőjével felvételeket készítenek a hajón. A férfi korábban jóban volt Borkai Zsolt barátjával, Rákosfalvy Zoltán ügyvéddel, aki szintén szerepelt a képeken. Az Index szerint később megromlott F. Gábor és Rákosfalvy kapcsolata, amiben az is szerepet játszott, hogy a férfi elszámolási vitába keveredett a kereskedőként ismert édesapjával, és ebben a vitában Rákosfalvy az apát segítette. Póczik DK-s színekben indult Győrben a 2014-es önkormányzati képviselő-választáson, s az is figyelemre méltó, hogy Glázer Tímea, a Gyurcsány-párt polgármesterjelöltje az őszi választáson Póczik korábbi csapattársának, Glázer Róbertnek a húga. Póczik a 24.hu-nak tagadta, hogy a testvérpárnak átadta volna a felvételeket vagy beszélt volna velük azokról.</p>
      <p>Hír TV/ Magyar Nemzet</p>
    </article>
  </body>
</html>