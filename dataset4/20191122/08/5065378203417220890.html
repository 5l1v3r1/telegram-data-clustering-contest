<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ygeia/farmako/story/1031488/proypologismos-2020-mikri-ayxisi-100-ekat-eyro-sti-farmakeytiki-dapani"/>
    <meta property="og:site_name" content="Newsbomb"/>
    <meta property="article:published_time" content="2019-11-22T08:52:32+00:00"/>
    <meta property="og:title" content="Προϋπολογισμός 2020: Μικρή αύξηση στη φαρμακευτική δαπάνη"/>
    <meta property="og:description" content="Για πρώτη φορά εδώ και χρόνια, μετά από τις συνεχείς μειώσεις και το «πάγωμα» στο 1,945 δισ. ευρώ, ο κρατικός προϋπολογισμός προβλέπει περισσότερα χρήματα για τη φαρμακευτική κάλυψη των πολιτών."/>
  </head>
  <body>
    <article>
      <h1>Προϋπολογισμός 2020: Μικρή αύξηση στη φαρμακευτική δαπάνη</h1>
      <h2>Για πρώτη φορά εδώ και χρόνια, μετά από τις συνεχείς μειώσεις και το «πάγωμα» στο 1,945 δισ. ευρώ, ο κρατικός προϋπολογισμός προβλέπει περισσότερα χρήματα για τη φαρμακευτική κάλυψη των πολιτών.</h2>
      <address><time datetime="2019-11-22T08:52:32+00:00">22 Nov 2019, 08:52</time> by <a rel="author">Διονυσία Προκόπη</a></address>
      <p>Ωστόσο, η αύξηση αυτή κρίνεται ανεπαρκής με βάση την υπέρβαση που σημειώνεται τα τελευταία χρόνια στο δημόσια φαρμακευτική δαπάνη και μεταφράζεται σε τεράστια ποσά υποχρεωτικών επιστροφών και εκπτώσεων (<a href="https://www.newsbomb.gr/tags/tag/59289/clawback">clawback</a> και <b>rebate</b>) τα οποία για το 2019 θα αγγίξουν το <b>1,8 δισ. ευρώ,</b> συνολικά για την εξωνοσοκομειακή και νοσοκομειακή αγορά.</p>
      <p>Ειδικότερα, ο κρατικός προϋπολογισμός του 2020 που κατατέθηκε την Πέμπτη (21/11/2019) στη Βουλή, προβλέπει αναπροσαρμογή στα όρια της φαρμακευτικής δαπάνης του <b>ΕΟΠΥΥ</b> με βάση την προβλεπόμενη <b>μεταβολή του ΑΕΠ</b>. Έτσι, η φαρμακευτική δαπάνη διαμορφώνεται στα <b>2,058 δισ. ευρώ</b>, αυξημένη κατά 100 περίπου εκατομμύρια ευρώ. Στο νοσοκομειακό φάρμακο, ο προϋπολογισμός παραμένει στα 559 εκατ. ευρώ, παρόλο που το 2019 ο «λογαριασμός» ξεπερνά τα 700 εκατ. ευρώ.</p>
      <p>Η αύξηση των 100 εκατ. ευρώ πρόκειται να κατανεμηθεί στα <b>Φάρμακα Υψηλού Κόστους</b> και στα υπόλοιπα φάρμακα της κοινότητας, με την πλάστιγγα να γέρνει υπέρ των ΦΥΚ. Σύμφωνα με πληροφορίες του <a href="https://www.newsbomb.gr/">Newsbomb.gr</a>, κοντά στα 57 εκατ. ευρώ αναμένεται να απορροφηθούν από τα ΦΥΚ και γύρω στα 43 εκατ. ευρώ από τα υπόλοιπα φάρμακα. Η διαφορά όμως αυτή στα ποσά, εκλαμβάνεται ως <b>εύνοια</b> της κυβέρνησης της Νέας Δημοκρατίας στις πολυεθνικές φαρμακευτικές εταιρείες, παρόλο που η εγχώρια παραγωγή είναι αυτή που δημιουργεί <b>προστιθέμενη αξία</b> στη χώρα.</p>
      <p>Με την αύξηση στον κρατικό προϋπολογισμό να θεωρείται οριακή, κρίσιμο ζήτημα αποτελεί πλέον η εξεύρεση κονδυλίων από το υπουργείο Εργασίας για την κάλυψη των <b>ανασφάλιστων</b> πολιτών, καθώς και ευρωπαϊκών κονδυλίων για το προσφυγικό-μεταναστευτικό. Ήδη η αντιπρόεδρος του ΕΟΠΥΥ, Θεανώ Καρποδίνη δήλωσε ότι γίνονται <a href="https://www.newsbomb.gr/ygeia/farmako/story/1029403/enisxysi-tis-farmakeytikis-dapanis-apo-kondylia-gia-to-prosfygiko-kai-tin-pronoia">κινήσεις προς αυτήν την κατεύθυνση</a>, στην ημερίδα για το clawback και τη φαρμακευτική δαπάνη. Αυτό επιβεβαιώθηκε και στην <a href="https://www.newsbomb.gr/ygeia/story/1031381/eopyy-ta-vimata-gia-ti-meiosi-toy-clawback-ton-giatron-kai-ton-diagnostikon-kentron">πρώτη σύσκεψη</a> της ομάδας εργασίας για το clawback των γιατρών και των διαγνωστικών κέντρων.</p>
      <p>Το ίδιο –αν όχι περισσότερο- κρίσιμη για τον κλάδο του φαρμάκου, είναι και η εξαίρεση των <b>εμβολίων</b> από τη φαρμακευτική δαπάνη. Ο κλάδος αναμένει την επίλυση του θέματος στην κατεύθυνση των ανασφάλιστων, δηλαδή μέσω της Κοινωνικής Πρόνοιας ή των λογαριασμών Πρόληψης και Δημόσιας Υγείας. Και αυτό το ζήτημα, συζητήθηκε αναλυτικά και παρουσία του υπουργού Υγείας, <b>Βασίλη Κικίλια</b>, στην <a href="https://www.newsbomb.gr/ygeia/farmako/story/1029453/clawback-farmakeytiki-dapani-odigoyn-se-katarreysi-tin-elliniki-viomixania-kai-to-systima-ygeias">ημερίδα για το clawback και τη φαρμακευτική δαπάνη, </a>την Πέμπτη (14/11/2019), με τους θεσμικούς εκπροσώπους της φαρμακοβιομηχανίας να επιμένουν σε όλους τους τόνους, ότι έχει έρθει πλέον η ώρα για να ικανοποιηθεί το πάγιο αίτημα της εξαίρεσης των εμβολίων, όπως συμβαίνει άλλωστε στις περισσότερες ευρωπαϊκές χώρες.</p>
      <p><b>Δείτε όλες τις τελευταίες</b> <b><a href="https://www.newsbomb.gr/oles-oi-eidhseis">Ειδήσεις</a></b> <b>από την Ελλάδα και τον Κόσμο, τη στιγμή που συμβαίνουν, στο </b><b>Newsbomb</b><b>.</b><b>gr</b></p>
      <related>
        <a href="https://www.newsbomb.gr/ygeia/farmako/story/1031375/kikilias-programma-proimis-prosvasis-se-kainotomo-farmako-gia-tin-kystiki-inosi"/>
        <a href="https://www.newsbomb.gr/ygeia/farmako/story/1029453/clawback-farmakeytiki-dapani-odigoyn-se-katarreysi-tin-elliniki-viomixania-kai-to-systima-ygeias"/>
        <a href="https://www.newsbomb.gr/ygeia/farmako/story/1029403/enisxysi-tis-farmakeytikis-dapanis-apo-kondylia-gia-to-prosfygiko-kai-tin-pronoia"/>
      </related>
    </article>
  </body>
</html>