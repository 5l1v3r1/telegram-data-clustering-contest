<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/sumchanam-poobicyaly-vidremontuvaty-shlyahy-u-12-mu-mikrorayoni"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-22T08:07:00+00:00"/>
    <meta property="og:title" content="Сумчанам пообіцяли євродвір у 12-му мікрорайоні"/>
    <meta property="og:description" content="Міська влада відповіла на петицію «Потребує ремонту дороги на вул. Героїв Крут від АТБ і у дворах будинків № 76, 78, 80а, 80б»."/>
  </head>
  <body>
    <article>
      <h1>Сумчанам пообіцяли євродвір у 12-му мікрорайоні</h1>
      <address>
        <time datetime="2019-11-22T08:07:00+00:00">22 Nov 2019, 08:07</time>
      </address>
      <p>Міська влада відповіла на петицію «<a href="https://e-dem.in.ua/sumy/Petition/View/2045">Потребує ремонту дороги на вул. Героїв Крут від АТБ і у дворах будинків № 76, 78, 80а, 80б</a>».</p>
      <p>«З року в рік люди чекають, коли ж відремонтують дорогу і двори в цих чотирьох будинках, починаючи від в'їзду від «АТБ» (між будинком на Героїв Крут, 72 і 76). У дворі Героїв Крут будинків №76, №78, №80а, №80б потрібно плитковий ремонт, бо покриття і асфальт клали ще в 90-х роках, а зараз просто все в убогому стані, заїхати у двір на машині можна тільки з одного боку і то яма на ямі, з іншого, якщо йде дощ, стоїть просто величезна калюжа і бруд, там просто тільки на «танку» реально проїхати!!!</p>
      <p>Прохання розглянути і прийняти рішення відремонтувати двори і дороги, якомога швидше, всі бачать, що робляться дороги в місті, але, як ми бачимо, невідомо, скільки часу ще пройде, поки зроблять нарешті дорогу в цьому місці!!!», - писав автор петиції Расенко Олег Іванович.</p>
      <p><a href="https://e-dem.in.ua/Content/Docs/sumy/2045-%D0%A0%D0%B0%D1%81%D0%B5%D0%BD%D0%BA%D0%BE.pdf">Відповідь на електронну петицію</a>:</p>
      <p>«Інформуємо, що в міському бюджеті на поточний рік не передбачені видатки на виконання даних робіт.</p>
      <p>Разом з тим зазначаємо, що вирішення питання ремонту прибудинкових територій проводиться виключно в межах програми "Євродвір" та належить до компетенції управління капітального будівництва та дорожнього господарства Сумської міської ради, як головного розпорядника бюджетних коштів по капітальному ремонту прибудинкових доріг.</p>
      <p>З огляду на вищевикладене, відповідно до наданої інформації вищезазначеного управління повідомляємо, що при плануванні бюджету на 2020 рік ремонт дороги по вул. Героїв Крут від магазину АТБ та у дворі житлових будинків №№ 76, 78, 80а, 80б буде включено до проекту титульного списку з подальшим винесенням його на розгляд депутатського корпусу Сумської міської ради».</p>
    </article>
  </body>
</html>