<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.springnews.co.th/pr/578413"/>
    <meta property="og:site_name" content="Spring News"/>
    <meta property="article:published_time" content="2019-11-22T08:40:58+00:00"/>
    <meta property="og:title" content="AP Honda ร่วมกับ ม.เทคโนโลยีพระจอมเกล้าธนบุรี เปิดตัว PCX Electric Smart Station"/>
    <meta property="og:description" content="เอ.พี. ฮอนด้า ยกระดับความร่วมมือด้าน EV กับมหาวิทยาลัยเทคโนโลยีพระจอมเกล้าธนบุรี เปิดตัว PCX Electric Smart Station เพื่อศึกษารูปแบบ EV Sharing เป็นครั้งแรกในเมืองไทย"/>
  </head>
  <body>
    <article>
      <h1>AP Honda ร่วมกับ ม.เทคโนโลยีพระจอมเกล้าธนบุรี เปิดตัว PCX Electric Smart Station</h1>
      <h2>เอ.พี. ฮอนด้า ยกระดับความร่วมมือด้าน EV กับมหาวิทยาลัยเทคโนโลยีพระจอมเกล้าธนบุรี เปิดตัว PCX Electric Smart Station เพื่อศึกษารูปแบบ EV Sharing เป็นครั้งแรกในเมืองไทย</h2>
      <address>
        <time datetime="2019-11-22T08:40:58+00:00">22 Nov 2019, 08:40</time>
      </address>
      <p><b>เอ.พี. ฮอนด้า</b> ผู้นำวงการรถจักรยานยนต์ไทย ร่วมกับ มหาวิทยาลัยเทคโนโลยีพระจอมเกล้าธนบุรี (มจธ.) เปิดตัว <b>PCX Electric Smart Station</b> แห่งแรกในประเทศไทย เพื่อทดลองศึกษารูปแบบการแบ่งปันการใช้งานรถจักรยานยนต์ไฟฟ้าหรือ <b>EV Sharing</b> ในกลุ่มนักศึกษาและบุคลากรของมหาวิทยาลัยฯ โดยมีฮ้อป (HAUP) ร่วมพัฒนาแอปพลิเคชัน ที่สามารถเข้าถึงและใช้งานรถจักรยานยนต์ไฟฟ้าได้อย่างสะดวกรวดเร็ว</p>
      <p>มร.ชิเกโตะ คิมูระ ประธานกรรมการบริหาร บริษัท <b>เอ.พี. ฮอนด้า</b> จำกัด เปิดเผยว่า “นับตั้งแต่ที่ภาครัฐมีนโยบายสนับสนุนยานพาหนะไฟฟ้าหรือ EV ในปี 2015 เอ.พี. ฮอนด้าได้ศึกษาถึงความเป็นไปได้ในการพัฒนาทั้งรถจักรยานยนต์ไฟฟ้าและระบบที่สามารถรองรับการใช้งานมาอย่างต่อเนื่อง และเมื่อไม่นานมานี้ เราได้ประกาศถึงความร่วมมือกับทางมหาวิทยาลัยเทคโนโลยีพระจอมเกล้าธนบุรีในการศึกษาพฤติกรรมของผู้ใช้ EV เพื่อพัฒนาระบบรองรับที่เหมาะสมกับการใช้งานจริง”</p>
      <figure>
        <img src="https://spcdn.springnews.co.th/wp-content/uploads/2019/11/line_622915318165799.jpg"/>
      </figure>
      <p>“ล่าสุด ความร่วมมือของทั้งสองฝ่ายได้ยกระดับขึ้นไปอีกขั้น กับการเปิดตัวสถานี <b>PCX Electric Smart Station</b> แห่งแรกของไทย เพื่อทดลองศึกษารูปแบบของ <b>EV Sharing</b> หรือการแบ่งปันการใช้งานรถจักรยานยนต์ไฟฟ้าภายในมหาวิทยาลัยเทคโนโลยีพระจอมเกล้าธนบุรี โดย <b>PCX Electric Smart Station</b> ได้รับการติดตั้งเทคโนโลยีมากมายรวมถึงหลังคา Solar Roof ที่สามารถเปลี่ยนแสงอาทิตย์เป็นพลังงานไฟฟ้าให้กับตัวสถานีและรองรับการเก็บพลังงานสำรองสำหรับฟังก์ชันสลับแบตเตอรี่ (Battery Swapping) ที่กำลังจะมาถึงในไม่ช้านี้อีกด้วย”</p>
      <p>“นอกจากความล้ำสมัยของตัวสถานีแล้ว รูปแบบการใช้งานยังได้รับการพัฒนาให้เข้าถึงง่าย แบ่งปันกันได้ตลอดเวลาด้วยแอปพลิเคชันจากฮ้อป (HAUP) ทำให้นักศึกษาและบุคลากรในมหาวิทยาลัยฯทุกคนมีโอกาสได้ใช้ <b>PCX Electric</b> อย่างสะดวกสบายและทั่วถึงโดยใช้เพียงแค่สมาร์ทโฟนเป็นตัวเชื่อมต่อ”</p>
      <p>รศ.ดร.สุวิทย์ แซ่เตีย อธิการบดี มหาวิทยาลัยเทคโนโลยีพระจอมเกล้าธนบุรี กล่าวถึงการเปิดตัวครั้งนี้ว่า “การพัฒนาในครั้งนี้ถือเป็นความก้าวหน้าที่เป็นรูปธรรมอีกขั้นหนึ่ง สอดคล้องกับแผนยุทธศาสตร์ KMUTT: Sustainable University for Sustainable Development Goals (SDGs) 2030 ของ มจธ. เพื่อยกระดับการพัฒนาการเดินทางที่ปลอดมลพิษ และจะเป็นต้นแบบที่ดีสู่การพัฒนาต่อไปเพื่อชุมชน และประเทศไทย”</p>
      <figure>
        <img src="https://spcdn.springnews.co.th/wp-content/uploads/2019/11/line_622936080731942.jpg"/>
      </figure>
      <figure>
        <img src="https://spcdn.springnews.co.th/wp-content/uploads/2019/11/line_622917315586111.jpg"/>
      </figure>
      <p>รศ.ดร. ยศพงษ์ ลออนวล หัวหน้าโครงการ กล่าวว่า “สำหรับ <b>PCX Electric Smart Station</b> ได้รับการพัฒนาขึ้นมาเพื่อศึกษาการใช้งานรถจักรยานยนต์ไฟฟ้า <b>PCX Electric</b> ในรูปแบบของการบริการแบบแบ่งปัน (Sharing Service) ตัวสถานีถูกออกแบบให้ใช้งานง่าย มีความทนทานต่อสภาวะอากาศกลางแจ้ง ตัวหลังคาสามารถรองรับการติดตั้งแผงโซลาร์เซลล์ ซึ่งพลังงานแสงอาทิตย์จะถูกเปลี่ยนเป็นพลังงานไฟฟ้าเพื่อใช้ในการชาร์จรถจักรยานยนต์ไฟฟ้า รวมทั้งชาร์จตัวแบตเตอรี่ในระบบสลับแบตเตอรี่ (Swapping Charger System) โดยพลังงานไฟฟ้าที่เหลือจากการใช้งานในสถานีจะส่งกลับไปยังระบบไฟฟ้าของภายในมหาวิทยาลัย ทั้งนี้ระบบสลับแบตเตอรี่จะมีการติดตั้งในระยะต่อไป นอกจากนี้ยังได้มีการพัฒนาระบบการแสดงผลและการเก็บข้อมูลแบบทันที (Real Time Data) ใน สามด้าน ได้แก่ การใช้งานรถจักรยานยนต์ไฟฟ้า การใช้และการผลิตพลังงาน และระบบรักษาความปลอดภัยภายในสถานี ถือว่าโครงการนี้เป็นความร่วมมือในการพัฒนาเทคโนโลยีการใช้รถจักรยานยนต์ไฟฟ้าอย่างมีประสิทธิภาพ เน้นการใช้พลังงานหมุนเวียนและการบริหารจัดการพลังงานไฟฟ้าให้มีประสิทธิภาพ เพื่อนำไปสู่เป้าหมายของการเดินทางอย่างยั่งยืน (Sustainable Mobility)” ต่อไป</p>
      <figure>
        <img src="https://spcdn.springnews.co.th/wp-content/uploads/2019/11/line_622892179456428.jpg"/>
      </figure>
      <p>เอ.พี. ฮอนด้า และ มจธ. มีแผนติดตั้ง <b>PCX Electric Smart Station</b> อย่างน้อยสามแห่ง แบ่งเป็นพื้นที่ภายในวิทยาเขตหลักของ มจธ. จำนวนสองแห่ง และที่อาคาร KX หรือ KMUTT Knowledge Exchange for Innovation Center ถนนกรุงธนบุรีอีกหนึ่งแห่ง</p>
      <p>ติดตามความเคลื่อนไหวด้านเทคโนโลยีรถจักรยานยนต์พลังงานไฟฟ้าได้ที่เว็บไซต์รถจักรยานยนต์ฮอนด้า <a href="http://www.aphonda.co.th/">www.aphonda.co.th </a>และเฟซบุ๊ก <a href="https://fb.com/hondamotorcyclethailand">fb.com/hondamotorcyclethailand</a></p>
    </article>
  </body>
</html>