<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/beograd/170481/beogradjani-obratite-paznju-novi-kucni-red-usisavanje-posle-sata-kazna-dinara"/>
    <meta property="og:site_name" content="REPUBLIKA"/>
    <meta property="article:published_time" content="2019-11-22T08:53:00+00:00"/>
    <meta property="og:title" content="BEOGRAĐANI, OBRATITE PAŽNJU NA NOVI KUĆNI RED: Za usisavanje posle 22 sata kazna 5.000 dinara!"/>
    <meta property="og:description" content="Kultura Prema novoj Odluci o kućnom redu u Beogradu, svako ko baci kesu sa smećem kroz prozor, lupa loptom u stanu, burgija i kosi travu rizikuje da ga komunalci lupe po džepu"/>
  </head>
  <body>
    <article>
      <h1>BEOGRAĐANI, OBRATITE PAŽNJU NA NOVI KUĆNI RED: Za usisavanje posle 22 sata kazna 5.000 dinara!</h1>
      <h2>Kultura Prema novoj Odluci o kućnom redu u Beogradu, svako ko baci kesu sa smećem kroz prozor, lupa loptom u stanu, burgija i kosi travu rizikuje da ga komunalci lupe po džepu</h2>
      <address><time datetime="2019-11-22T08:53:00+00:00">22 Nov 2019, 08:53</time> by <a rel="author">kurir.rs</a></address>
      <p>Ko je planirao generalno spremanje u stanu, premeštanje nameštaja, burgijanje zidova i slične radnje koje izazivaju buku, trebalo bi dobro da obrati pažnju na novu Odluku o kućnom redu u stambenim zgradama, koju je Skupština grada Beograda usvojila u utorak, 12. novembra, a kojom se svaka galama ili buka jača od 30 decibela debelo kažnjava.</p>
      <p>Odluka je posle osam dana stupila na snagu, pa ćete konačno moći da doskočite komšinici iznad vas koja vam trese mrve na terasu, udara u mozak nanulama dok hoda po stanu ili čak glasno plače, jer ćete za sve te "prestupe" moći da je prijavite komunalnoj policiji. Za sve ove primere kršenja kućnog reda, koji je po novoj odluci radnim danima od 16 do 18 sati i od 22 do sedam sati ujutru, propisana je kazna od 5.000 dinara.</p>
      <p>Ista kazna preti i onima koji subotom kose travu u dvorištu pre osam sati ujutru ili između 14 i 18 sati. Nedeljom, kućni red traje od 22 sata uveče do 10 sati ujutru, pa ranoraniocima nije preporučljivo da usisavaju stan pre tog roka jer, ako probude komšiju, mogli bi da fasuju kaznu od 5.000 dinara.</p>
      <h3>Nema pranja veša noću</h3>
      <p>Jedna stavka u odluci o kućnom redu nikako se neće svideti štedišama električne energije koji veš-mašinu uključuju noću, po jeftinijoj tarifi, pošto bi ih i buka koja iz njihovog kupatila dopire noću u komšijske stanove mogla udariti po džepu.</p>
      <p>Ni kućne rođendanske žurke, proslave useljenja u stan ili rođenja deteta neće moći da traju duže od jedan sat po ponoći, a da ih komšije ne bi prijavile, slavljenici su dužni da ostale stanare obaveste o proslavi dva dana pre njenog održavanja.</p>
      <figure>
        <img src="https://www.republika.rs/data/images/2019-11-09/122934_break-4491220-1920_f.jpg?1574409421"/>
        <figcaption>
          <cite>pixabay.com</cite>
        </figcaption>
      </figure>
      <p>Odluka o kućnom redu predviđa i obavezno zaključavanje ulaznih vrata na zgradi, a upravnik, bilo da je iz redova stanara ili profesionalni, koji o svemu ovome ne bude vodio računa rizikuje da plati kaznu u iznosu od 10.000 do 20.000 dinara.</p>
      <p>Inače, po pravilima koja već važe u Novom Sadu, tamošnja buka može da košta 10.000 dinara, a ta kazna preti onima koji između 23 i pet sati ujutru usisavaju stan, puštaju preglasnu muziku ili lupaju loptom. Ista kazna sledi i za glasan lavež psa, bacanje smeća kroz prozor i uključivanje klima-uređaja.</p>
      <p>Radovan Trifunović iz Udruženja profesionalnih upravnika kaže da kršenje kućnog reda stanari danju prijavljuju komunalnoj inspekciji, a noću komunalnoj policiji.</p>
      <h3>Uloga upravnika</h3>
      <p>- Komunalna inspekcija će se truditi da ne kazni nikoga ako nije neophodno, a ukoliko se neko baš bahato ponaša i često krši kućni red, onda će morati da ga kazne. Noću je nadležna komunalna policija, koja dolazi po pozovu, ali je teško dokazivo ko je, na primer, bacio džak sa đubretom kroz prozor. Takve slučajeve treba prijaviti upravniku, koji bi bio neki posrednik koji bi se potrudio da da verodostojnost svedočanstvima stanara - kaže Trifunović.</p>
      <related>
        <h4>Pročitajte još:</h4>
        <a href="http://republika.rs/vesti/srbija/169729/Direktori-javnih-preduzeca-dobijaju-otkaz-ako-promovisu-stranke"/>
        <a href="http://republika.rs/vesti/ekonomija/169885/USTEDEO-EVRA-SKRATIO-ROK-OTPLATE-GODINA-Jovan-refinansirao-stambeni-kredit-ono-sto-dobio-vredelo-truda"/>
        <a href="http://republika.rs/vesti/beograd/168979/Moci-cete-disete-stanu-bez-naglih-pokreta-Novi-kucni-red-stupio-snagu-evo-koliki-ceh-placaju-komsije-remecenje-mira"/>
        <a href="http://republika.rs/vesti/beograd/168859/NOVA-PRAVILA-KUCNOM-REDU-BEOGRADU-Obavezna-tisina-casova"/>
      </related>
    </article>
  </body>
</html>