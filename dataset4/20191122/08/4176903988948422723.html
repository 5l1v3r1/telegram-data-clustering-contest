<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/zivot/ziveti-zivot/isplivao-neverovatan-snimak-strmoglavog-leta-iznad-kratera-vulkana-video/"/>
    <meta property="og:site_name" content="Krstarica"/>
    <meta property="article:published_time" content="2019-11-22T08:06:52+00:00"/>
    <meta property="og:title" content="Isplivao neverovatan snimak strmoglavog leta iznad kratera vulkana (video)"/>
    <meta property="og:description" content="Na vulkanskoj planini Kavah Ijen dešavaju se dve najneobičnije pojave na Zemlji."/>
  </head>
  <body>
    <article>
      <h1>Isplivao neverovatan snimak strmoglavog leta iznad kratera vulkana (video)</h1>
      <address><time datetime="2019-11-22T08:06:52+00:00">22 Nov 2019, 08:06</time> by <a rel="author" href="https://www.krstarica.com/author/marina/" target="_blank">M. P.</a></address>
      <p>Na snimku možete videti kako dron krstari vulkanskom kalderom, spuštajući se kroz guste sumporne oblake koji izviru iz zemlje, dok ne stigne do jezera kiselih kratera, tirkiznih voda.</p>
      <figure>
        <embed-post data-src="https://www.instagram.com/p/B47t56YIxi7" data-service="Instagram"/>
      </figure>
      <p>S obzirom da se nalazi na obodima pacifičke, evroazijske, i australijske tektonske ploče, u Indoneziji se nalaze brojni vulkani. Ima najmanje 150 aktivnih vulkana, a neki su poznati po razornim erupcijama. Erupcija supervulkana Toba, pre otprilike 70.000 godina, bila je jedna od najvećih erupcija ikada, i predstavljala je globalnu katastrofu.</p>
      <p>Dramatično spuštanje obroncima aktivnog vulkana snimio je iskusni španski snimatelj Andres Aguiljera Moriljas, specijalizovan za snimanje dronom. On je na društvenim mrežama objavio neverovatne snimke područja iznad vulkana Ijen u Istočnoj Javi (Indonezija).</p>
      <p>Krater ovog vulkana, visok više od 2.700 metara, poznat je po bogatim naslagama sumpora. Ovaj element se koristi u proizvodnji deterdženata i đubriva. Rudari, sakupljajući rudu koja se nalazi na ovim veoma strmim obroncima, često dospevaju u rizične situacije.</p>
      <p>Plavi plamen i jezero plave kiseline<br/>Na vulkanskoj planini Kavah Ijen dešavaju se dve najneobičnije pojave na Zemlji. Prva je aktivni sumporni krater koji emituje vruće, zapaljive sumporne gasove. Oni se pale dok ulaze u Zemljinu atmosferu i sagorevaju intenzivnim plavim plamenom. Neki od gasova kondenzuju se u atmosferi i stvaraju tokove sumpora koji takođe gori plavim plamenom. Plamen je teško videti tokom dana, ali noću magično osvetljava okolinu.</p>
      <p>Druga pojava je jezero kaldere u dužini od jednog kilometra, ispunjeno tirkiznoplavom vodom. Boja vode rezultat je njene ekstremne kiselosti i visoke koncentracije rastvorenih metala. To je najveće kiselo jezero sa izmerenom pe-ha vrednošću od samo 0,5. Uzrok njegove kiselosti je priliv hidrotermalnih voda napunjenih gasovima iz vruće komore magme ispod njega.</p>
      <figure>
        <iframe src="https://www.youtube.com/embed/nBjlyZsW1z4" width="1170" height="658" data-service="Youtube" scrolling="no"/>
      </figure>
      <p>(<a href="https://rs-lat.sputniknews.com/zivot/201911211121212617-strmoglavi-let-krater-vulkan-video-kavah-ijen-sumpor-svetleci-plavi-plamen-snimak-dronom-Indonezija/">Sputnjik</a>)</p>
    </article>
  </body>
</html>