<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/region/grcka-upozorava-na-novu-migrantsku-krizu/"/>
    <meta property="og:site_name" content="Krstarica"/>
    <meta property="article:published_time" content="2019-11-22T08:02:00+00:00"/>
    <meta property="og:title" content="Grčka upozorava na novu migrantsku krizu"/>
    <meta property="og:description" content="BEČ - Zamenik ministra za migracionu politiku Grčke Jorgos Kumucakos upozorio je da Evropi predstoji nova migrantska kriza. Kumucakos je, na konferenciji"/>
  </head>
  <body>
    <article>
      <h1>Grčka upozorava na novu migrantsku krizu</h1>
      <address><time datetime="2019-11-22T08:02:00+00:00">22 Nov 2019, 08:02</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/520897-750x430.jpg"/>
        <figcaption>Foto: Tanjug/Pixabay</figcaption>
      </figure>
      <p>BEČ – Zamenik ministra za migracionu politiku Grčke Jorgos Kumucakos upozorio je da Evropi predstoji nova migrantska kriza.</p>
      <p>Kumucakos je, na konferenciji o buduhcnosti migracione politike EU u Beču, preneo da postoji dramatičan porast dolazaka migranata.</p>
      <p>Situacija, prema njegovim rečima, još nije ona kao 2015. godine, ali upozorava da predstoji nova kriza.</p>
      <p>Zemlje na spoljnim granicama EU, kritikovao je Kumucakos, ponovo su prepuštene same sebi, a bez pomoći i solidarnosti drugih zemalja migaciju nije moguće kontrolisati.</p>
      <p>Šef mađarske diplomatije Peter Sijarto je istakao da se, na osnovu iskustva Mađarske, jasno vidi da je moguće zaustaviti migraciju.</p>
      <p>On je dodao da je to moguće uraditi i duž drugih migranstkih ruta, te naglasio da ako Grčka ne uspe da ispuni svoje obaveze iz Šengenskog sporazuma, mora tražiti pomoć.</p>
      <p>Mađarska, ističe Sijarto, zastupa „snažnu anti-migracionu politiku“ zbog čega je često kritikovana, ali tu poziciju traže građani.</p>
      <p>„Mi smo jasno rekli da nema legalnih i humanitarnih razloga da se dođe u našu zemlju“, podvukao je Sijarto, izjasnivši se ujedno za snažniju zaštitu granice i za saradnju zemalja članica EU po tom pitanju.</p>
      <p>Za solidarni, evropski put izjasnili su se šef malteške diplomatije Karmelo Abela, te državni sekretar za integraciju i migraciju Portugala Klaudija Pereira, koji su zatražili pozitivniji aktivniji pristup.</p>
      <p>O „umoru od migracije“ u stanovništvu Turske govorio je i zamenik ministra unutrašnjih poslova Turske Ismail Catakli.</p>
      <p>On je ukazao da se trenutno u Turskoj nalazi oko četiri miliona Sirijaca, koji su već osam godina tu.</p>
      <p>„Šta sa njima? Da i dalje čekaju osam godina“, upitao je on, založivši se rešavanju problema migracije suočavanjem sa uzrocima.</p>
      <p>Evropa može podići koliko god hoće visoke zidove, ali to ljude neće sprečiti da teže ka Evropi, ako se situacija u zemljama porekla ne promeni, zaključio je Catakli.</p>
      <p>(Tanjug)</p>
    </article>
  </body>
</html>