<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-orban-a-bovitesi-portfolio-elnyerese-az-elmult-tiz-ev-legnagyobb-diplomaciai-sikere/"/>
    <meta property="og:site_name" content="lokál"/>
    <meta property="article:published_time" content="2019-11-22T08:38:39+00:00"/>
    <meta property="og:title" content="Orbán Viktor: 2020 legfontosabb feladata a magyar gazdaság eredményeinek megvédése"/>
    <meta property="og:description" content="A jövő év legfontosabb feladata a magyar gazdaság eredményeinek megvédése; ehhez gazdaságvédelmi akcióterv kell, amely a következő év első negyedévére készülhet el, és ami adócsökkentésen alapulhat majd - mondta Orbán Viktor."/>
  </head>
  <body>
    <article>
      <h1>Orbán Viktor: 2020 legfontosabb feladata a magyar gazdaság eredményeinek megvédése</h1>
      <address><time datetime="2019-11-22T08:38:39+00:00">22 Nov 2019, 08:38</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2017/12/Orba%CC%81n-Viktor-MTI-1280x853.jpg"/>
      </figure>
      <p>
        <b>A jövő év legfontosabb feladata a magyar gazdaság eredményeinek megvédése; ehhez gazdaságvédelmi akcióterv kell, amely a következő év első negyedévére készülhet el, és ami adócsökkentésen alapulhat majd – mondta Orbán Viktor miniszterelnök a Kossuth Rádió Jó reggelt, Magyarország! című műsorában, pénteken.</b>
      </p>
      <p>Hozzátette: komoly csatákat kell majd vívni a növekedés fenntartásáért, amikor az eurózónában gazdasági zavarok lesznek. Úgy látta: jövőre kiderül, hogy Magyarország és Közép-Európa képes lesz-e megállni a saját lábán, és nagyobb sikereket elérni, mint a gazdagabb országok.</p>
      <p>Emlékeztetett: az elmúlt évek sikereit is az adócsökkentés tette lehetővé, azt, hogy az ország egyre versenyképesebben termelt, egyre több árut tudott eladni a világban, és a bérek is nagy ütemben nőttek. Különösen a cégek által fizetett adók mérséklődtek, harmadával – hangsúlyozta.</p>
      <p>Elmondta, sokak szerint a magyar siker az európai gazdasági eredményeknek köszönhető, míg mások szerint sajátosan magyar dolog is van ebben, amit “akkor is tudunk szállítani, ha a többieknek rosszabbul megy”.</p>
      <p>A miniszterelnök az elmúlt tíz év legnagyobb diplomáciai sikereként értékelte a bővítési és szomszédságpolitikai biztosi pozíció elnyerését. Közölte, nem emlékszik arra, hogy Magyarország az elmúlt tíz évben olyan erős befolyást tudott volna szerezni az unióban, mint most a bővítési pozícióval, amelyet a következő öt év legfontosabb portfóliójának nevezett.</p>
      <p>A feladatcsomag érinti a migrációt, a biztonságot, és például az energia szempontjait is – mutatott rá -, hiszen a magyar biztos foglalkozik majd a Kaukázussal, Azerbajdzsánnal is.</p>
      <p>Szólt arról is, hogy a biztosi poszt elnyerése “sokunk”, a többség sikere, de nem minden magyaré, hiszen sokan akarták megakadályozni. Az ellenzék ennek érdekében egyesítette erejét Brüsszelben, és Soros György is személyesen próbálta megakadályozni Várhelyi Olivér kinevezését.</p>
      <p>Kijelentette: sosem fog nemzetközi pozíciókba olyan embereket delegálni, akik nem jó hazafiak és ezt nem tudják összeegyeztetni a nemzetközi megbízatással. Leszögezte: a kettő nincs ellentétben egymással. Várhelyi Olivér is kiváló hazafi és jó európai.</p>
      <p>A migrációs vitát, amely szerinte a következő öt év legfontosabb kérdése lesz, jól kell lezárni. Kijelentette: az elmúlt öt évben az európai vezetők két területen vétettek nagy hibát, a bevándorlással, valamint a gazdaság területén. Mint fogalmazott, az eurózóna területén cudar állapotok vannak, ott nehéz évek jönnek.</p>
      <p>A német gazdaság csak szerencsével érheti el az 1 százalékos növekedést, ami nem csak a németek problémája lesz – hangsúlyozta. Az eurózónában Brüsszel rossz gazdaságpolitikát folytatott, nem tudta segíteni a nemzetállamokat a jó gazdaságpolitikában, “és ennek most megfizetjük az árát”.</p>
      <p>Emiatt 2020 legfontosabb feladatának nevezte a magyar gazdaság eredményeinek megvédését, és Európa ellenfeleinek nevezte azokat a nem állami szereplőket, akik azért dolgoznak, hogy bevándorlókkal árasszák el Európát. Kijelentette: nem véletlenül áll ennek élén egy pénzügyi spekuláns.</p>
      <p>Arra a felvetésre, hogy a Moody’s hitelminősítő 2014 óta folyamatos és erőteljes gazdasági teljesítményről számolt be, amely várhatóan a következő két évben is fennmarad, azt mondta: bár a magyar növekedés többszöröse a németnek, ez nem azt jelenti, hogy itt jobban is mennek a dolgok, hiszen egy gazdagabb ország növekedését mindig nehezebb előidézni.</p>
      <p>Orbán Viktor szamárságnak ítélte azt a felvetést, hogy az uniós források kifizetését jogállamisági kritériumokhoz kössék, szerinte ebből nem lesz semmi.</p>
      <p>Donald Tusknak, az Európai Néppárt új vezetőjének álláspontját, miszerint a szabadságjogok nem áldozhatók fel a biztonság oltárán, úgy kommentálta: a Fidesz azt várja, hogy a Néppárt tisztázza nézeteit és terveit, mert amíg a magyar kormánypárt nem tudja, mire számítson, addig függőben tartja tagságát.</p>
      <p>Kijelentette: egy magyar kormányzópárt nem tartozhat egy olyan politikai közösséghez, amely bevándorláspárti, amely nem támogatja a határvédelmet, a kerítést, és nem adja meg a tiszteletet a magyaroknak, nem ismeri el az Európa megvédése érdekében tett erőfeszítéseket. Valaha a Néppárt ilyen volt, de baloldali sodródás kezdődött benne. A kérdés az, hogy az új elnök meg tudja-e állítani ezt, “ha nem, akkor más politikai közösséget kell építenünk” – fűzte hozzá.</p>
      <p>Orbán Viktor a nemrég lezajlott Magyar Állandó Értekezlet és a Diaszpóra Tanács ülésével kapcsolatban kijelentette: Magyarországnak ott is kultúrát kell erősíteni, kapcsolatot építeni, ahol nagy számban élnek magyar közösségek, mert “egy vérből valók vagyunk, összetartozunk”.</p>
      <p>Az összetartozásnak a gazdasági lába is megerősödött a lelki mellett az elmúlt években – hangsúlyozta. A széttagoltság hátrányából szerint úgy lehet előnyt kovácsolni, ha a világ különböző területén élő magyarok összekapcsolódnak, összeadják erőiket, kapcsolatrendszerüket. Ennek köszönhető szerinte, hogy a magyar gazdaság a legnagyobb eredményét a szomszédos országokkal folyatott kereskedelemmel éri el.</p>
      <p>A magyarországi gazdasági teljesítmény így az egész térségben élő magyar közösség gazdasági teljesítménye – mondta, bírálva azokat a pártokat, akik szembeállítják a magyarországi és a határon túli magyar közösségeket. Az a jó, ha a magyarok a szomszédos országokban maguk látják el saját politikai képviseletüket – szögezte le.</p>
      <p>Az átadott Puskás Arénáról szólva hatalmas műszaki teljesítménynek ítélte, hogy a tervezés kezdetétől a befejezésig minden munkát magyarok láttak el, vagyis a modern világ egyik legnagyobb méretű beruházását önerőből el tudja végezni az ország. Ez nem volt mindig így – emlékeztetett -, a Budapest Sportcsarnok leégésekor még nem volt olyan magyar cég, amelyre rábízható lett volna az újjáépítés.</p>
      <h3>Orbán: A bővítési portfólió elnyerése az elmúlt tíz év legnagyobb diplomáciai sikere</h3>
      <p>Az elmúlt tíz év legnagyobb diplomáciai sikereként értékelte a bővítési és szomszédságpolitikai biztosi pozíció elnyerését Orbán Viktor.</p>
      <p>A miniszterelnök úgy fogalmazott: nem emlékszik arra, hogy Magyarország az elmúlt tíz évben olyan erős befolyást tudott volna szerezni az unióban, mint most a bővítési pozícióval, amelyet a következő öt év legfontosabb portfóliójának nevezett.</p>
      <p>A feladatcsomag érinti a migrációt, a biztonságot, és például az energia szempontjait is – mutatott rá -, hiszen a magyar biztos foglalkozik majd a Kaukázussal, Azerbajdzsánnal is.</p>
      <p>A kormányfő szólt azonban arról is, hogy a biztosi poszt elnyerése “sokunk”, a többség sikere, de nem minden magyaré, hiszen sokan akarták megakadályozni azt. Az ellenzék ennek érdekében egyesítette erejét Brüsszelben, és Soros György is személyesen próbálta megakadályozni Várhelyi Olivér kinevezését.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-a-sandor-palotaban-fogadta-ader-janos-a-budapestre-erkezo-erdogant-fotok/">Így fogadta Orbán Viktor a Budapestre érkező Erdogant – Fotók!</a>
        </li>
        <li>
          <a href="https://www.lokal.hu/2019-11-terkepen-mutatjuk-hol-lesz-forgalomkorlatozas-ma-a-fovarosban/">Térképen mutatjuk, hol lesz forgalomkorlátozás ma a fővárosban</a>
        </li>
        <li>
          <a href="https://www.lokal.hu/2019-11-ma-budapestre-erkezik-erdogan/">Ma Budapestre érkezik Erdogan</a>
        </li>
        <li>
          <a href="https://www.lokal.hu/2019-11-torokorszag-fontos-partner-a-bevandorlas-elleni-harcban/">Törökország fontos partner a bevándorlás elleni harcban</a>
        </li>
        <li>
          <a href="https://www.lokal.hu/2019-11-igy-valtozik-a-budapesti-tomegkozlekedes-erdogan-latogatasa-miatt/">Így változik a budapesti tömegközlekedés Erdogan látogatása miatt</a>
        </li>
        <li>
          <a href="https://www.lokal.hu/2019-11-forgalomkorlatozasok-erdogan-budapesti-latogatasa-miatt-erre-keszuljon/">Forgalomkorlátozások Erdogan budapesti látogatása miatt! Erre készüljön</a>
        </li>
      </ul>
    </article>
  </body>
</html>