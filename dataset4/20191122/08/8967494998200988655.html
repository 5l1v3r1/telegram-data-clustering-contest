<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/geld/economie/belgische-kerstboomsector-boomt-3-2-miljoen-bomen-geteeld-en-verkocht~af226c64/"/>
    <meta property="og:site_name" content="HLN"/>
    <meta property="article:published_time" content="2019-11-22T08:57:12+00:00"/>
    <meta property="og:title" content="Belgische kerstboomsector boomt: 3,2 miljoen bomen geteeld en verkocht"/>
    <meta property="og:description" content="In 2018 werden zo'n 3,2 miljoen kerstbomen geteeld in België en verkocht. Dat zegt de Union Ardennaise des pépinièristes (UAP), de Waalse federatie van boomkwekers. Er worden dan ook steeds meer na..."/>
  </head>
  <body>
    <article>
      <h1>Belgische kerstboomsector boomt: 3,2 miljoen bomen geteeld en verkocht</h1>
      <address><time datetime="2019-11-22T08:57:12+00:00">22 Nov 2019, 08:57</time> by <a rel="author">HR</a></address>
      <p>
        <b>In 2018 werden zo'n 3,2 miljoen kerstbomen geteeld in België en verkocht. Dat zegt de Union Ardennaise des pépinièristes (UAP), de Waalse federatie van boomkwekers. Er worden dan ook steeds meer natuurlijke kerstbomen verkocht. Tien jaar geleden verkochten de verkopers nog 2,5 tot 2,7 miljoen kerstbomen.</b>
      </p>
      <p>De Belgische kerstboomsector kende de afgelopen 2 à 3 jaar een gestage groei. Dit jaar verwacht de Waalse boomkwekerij federatie zelfs 3,5 miljoen kerstbomen te verkopen. Het merendeel van de bomen, zo'n 3 miljoen, wordt naar het buitenland geëxporteerd. De organisatie verwacht een stijging omdat het dit jaar iets minder droog was dan vorig jaar. Ook zouden er vorig jaar honderdduizenden bomen minder verkocht zijn door de protesten van de gele hesjes, meldt de UAP.</p>
      <p>Door de droogte van de afgelopen twee jaren zijn de prijzen van de kerstbomen echter zo'n 2,5 procent toegenomen. Maar de consument is ook kritischer geworden. “Bomen moeten tegenwoordig supermooi zijn en dat vraagt meer opvolging”, zegt Pieter Van Oost van de Vlaamse sierteelt- en groenfederatie (AVBS). Zo moeten de kwekers voor de mooie bomen voortdurend het terrein ondkruidvrij houden, regelmatig bijsnoeien, bemesten en ziekten onder controle houden. Voorts worden de bomen op grotere afstand van elkaar geplant. Vooral potgekweekte en gesnoeide kerstbomen zijn om deze redenen duurder.</p>
      <p>Meestal begint de verkoop van kerstbomen half november op gang te komen. Volgens AVBS wordt ongeveer tien procent van de totale verkoop van kerstbomen al verkocht vóór Sinterklaas. Vanaf week 48 (begin december) beginnen de grote volumes.</p>
      <h3>Nordmann</h3>
      <p>De meest populaire boom blijft de Nordmann, die 80 tot 85 procent van de verkoop vertegenwoordigt. Op de tweede plaats staat de spar met een aandeel van 10 tot 15 procent. Maar ook minder bekende bomen nemen toe aan populariteit. Zo ziet Arvesta, moederbedrijf van Aveve, de verkoop van de Fraseri toenemen, een boom die zijn naalden niet verliest en bovendien geurend is.</p>
      <p>Beide federaties merken op dat er steeds meer voor een natuurlijke boom wordt gekozen. Volgens AVBS zijn echte kerstbomen trouwens milieuvriendelijker dan de kunstvariant. “Tijdens de groei levert een Nordmann steeds zo'n 5 tot 15 jaar zuurstof aan onze aarde. Bovendien wordt voor iedere kerstboom een nieuwe geplant”, aldus Van Oost. “De productie van een kunstkerstboom in het verre Azië en de recyclage hiervan, zijn alleen maar milieuvervuilend.”</p>
      <p>Begin november werden fijnsparren nog geteisterd door de letterzetter, een kever die zich door de bomen graaft. Volgens de organisaties heeft dat echter geen effect op de productie van kerstbomen.</p>
    </article>
  </body>
</html>