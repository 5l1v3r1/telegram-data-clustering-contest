<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/aftenposten-oppretter-egen-podkast-avdeling/"/>
    <meta property="og:site_name" content="Kampanje"/>
    <meta property="article:published_time" content="2019-11-22T08:14:06+00:00"/>
    <meta property="og:title" content="Aftenposten oppretter egen podkast-avdeling og utvider Forklart-redaksjonen"/>
    <meta property="og:description" content="- «Forklart» er et godt eksempel på hvordan vi ønsker å drive innovasjon, sier utviklingsredaktør i Aftenposten."/>
  </head>
  <body>
    <article>
      <h1>Aftenposten oppretter egen podkast-avdeling og utvider Forklart-redaksjonen</h1>
      <address><time datetime="2019-11-22T08:14:06+00:00">22 Nov 2019, 08:14</time> by <a rel="author" href="https://kampanje.com/users/dag-robert-jerijervi/" target="_blank">Dag Robert Jerijervi</a></address>
      <p>
        <b>- «Forklart» er et godt eksempel på hvordan vi ønsker å drive innovasjon, sier utviklingsredaktør i Aftenposten.</b>
      </p>
      <p>Aftenposten oppretter en egen avdeling for podkast og oppbemanner med ny programleder og produsent for flaggskipet «Forklart». Dermed vil «Forklart»-redaksjonen fremover bestå av to programleder og to episodeprodusenter. </p>
      <p>- «Forklart» har tatt en veldig sterk posisjon i en ung og attraktiv målgruppe. Vi har store ambisjoner om å vokse videre og gleder oss til å få nye flinke folk med på laget, sier utviklingsredaktør <b>Eirik Hammersmark Winsnes</b> i en pressemelding.</p>
      <p>Den nye podkast-avdelingen vil ledes av <b>Karoline Fossland</b>, som i dag er podkastansvarlig i Aftenposten.</p>
      <p>- Det er inspirerende å se veksten vi har hatt på podkast de siste årene. Lyd er blitt en viktig kanal for å nå ut med Aftenpostens gode journalistikk til nye målgrupper og bygge vaner hos brukere som ikke har brukt oss så mye før, sier Fossland.</p>
      <p>«Forklart» har 50.000 lyttere daglig og 12 millioner avspillinger siden oppstarten i oktober 2018. Det siste året har Aftenposten også lansert «Foreldrekoden», «Koht vil leve» og «Karrierekoden». </p>
      <p>- «Forklart» er et godt eksempel på hvordan vi ønsker å drive innovasjon; Innsiktsdrevet, kompromissløst på brukernes vegne og med et tydelig konsept. Her har vi tatt det fineste i Aftenposten-tradisjonen - analyse, innsikt og forklaring - og formidler dette til nye målgrupper på en ny plattform, sier Winsnes.</p>
      <p>Nylig ble det også kjent at programleder Lars Glomnes skal jobbe fulltid med «Aftenpodden» og nye formater.</p>
      <p>
        <b>Les mer: </b>
        <a href="https://kampanje.com/link/408f4a45116b4e1cb5cb91a855f55f68.aspx">
          <b>Skal jobbe fulltid med Aftenpodden</b>
        </a>
      </p>
      <p> </p>
      <p> </p>
    </article>
  </body>
</html>