<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gva.be/cnt/dmf20191122_04730434/concert-van-doe-maar-in-12-minuten-uitverkocht-de-roma-kondigt-extra-concert-aan"/>
    <meta property="og:site_name" content="Gazet van Antwerpen"/>
    <meta property="article:published_time" content="2019-11-22T08:33:00+00:00"/>
    <meta property="og:title" content="Concert van Doe Maar in 12 minuten uitverkocht, De Roma kondigt extra concert aan"/>
    <meta property="og:description" content="Het aangekondigde concert van Doe Maar, volgend jaar op 6 november in De Roma, is in 12 minuten helemaal uitverkocht. De cultuurtempel in Borgerhout plant ..."/>
  </head>
  <body>
    <article>
      <h1>Concert van Doe Maar in 12 minuten uitverkocht, De Roma kondigt extra concert aan</h1>
      <address>
        <time datetime="2019-11-22T08:33:00+00:00">22 Nov 2019, 08:33</time>
      </address>
      <p>
        <b>Borgerhout - Het aangekondigde concert van Doe Maar, volgend jaar op 6 november in De Roma, is in 12 minuten helemaal uitverkocht. De cultuurtempel in Borgerhout plant meteen een extra concert in op zaterdag 7 november. Tickets zijn nu te koop.</b>
      </p>
      <p>‘Doris Day’, ‘Is Dit Alles’, ‘De Bom’, ‘Sinds een dag of twee’ en ‘Nederwiet’. Wie kent ze niet uit het hoofd? De nummers van Doe Maar staan in ons collectief geheugen gegrift. En die nummers willen veel mensen nog steeds graag live horen, want het aangekondigde concert volgend jaar in november was vrijdagochtend in 12 minuten uitverkocht. De Roma plant meteen een extra concert in op 7 november.</p>
      <p>
        <b>Rage</b>
      </p>
      <p>Aarzelend begonnen in een aantal kleinere clubs eind jaren zeventig ontketende de band rond Henny Vrienten in de jaren tachtig een ware rage in Nederland en zorgde zo voor een wedergeboorte van de Nederpop.</p>
      <p>Veertig jaar later heeft Doe Maar nog niets aan populariteit ingeboet. Hun clubtour in 2018 naar aanleiding van hun veertigjarig jubileum resulteerde in uitverkochte zalen en oogstte een stortvloed aan superlatieven. Zo ook hun onvergetelijke doortocht in De Roma.</p>
      <p>“De bedoeling van onze vorige tournee was dat we terug wilden naar het clubcircuit, waar we vroeger niet konden spelen omdat we te groot waren”, aldus Henny Vrienten. “Wij wilden weer naar de kleine clubs, zoals we begonnen zijn, dichtbij de mensen.”</p>
      <p>Na hun doortocht in 2012 en 2018 is het duidelijk dat het klikt tussen Doe Maar en De Roma.</p>
    </article>
  </body>
</html>