<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/22/fathima-latheef-suicide-internal-investigation-rejected-by-iit.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-22T08:07:00+00:00"/>
    <meta property="og:title" content="ഫാത്തിമ കേസ്: ആത്മഹത്യ ഒഴിവാക്കാൻ ഹോസ്റ്റലിലെ ഫാനിൽ ഇനി സെൻസർ"/>
    <meta property="og:description" content="ചെന്നൈ∙ മലയാളി വിദ്യാർഥിനി ഫാത്തിമയുടെ മരണത്തിൽ ആഭ്യന്തര അന്വേഷണം ഉടനില്ലെന്ന് മദ്രാസ് ഐഐടി. ഈ ആവശ്യം ഉന്നയിച്ച് നിരാഹാര സമരം നടത്തിയ വിദ്യാർഥി |.Fathima Latheef. IIT Madras.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ഫാത്തിമ കേസ്: ആത്മഹത്യ ഒഴിവാക്കാൻ ഹോസ്റ്റലിലെ ഫാനിൽ ഇനി സെൻസർ</h1>
      <address><time datetime="2019-11-22T08:07:00+00:00">22 Nov 2019, 08:07</time> by <a rel="author">മനോരമ ലേഖകൻ</a></address>
      <p>ചെന്നൈ ∙ മലയാളി വിദ്യാർഥിനി ഫാത്തിമയുടെ മരണത്തിൽ ആഭ്യന്തര അന്വേഷണം ഉടനില്ലെന്ന് മദ്രാസ് ഐഐടി. ഈ ആവശ്യം ഉന്നയിച്ച് നിരാഹാര സമരം നടത്തിയ വിദ്യാർഥി കൂട്ടായ്മ ‘ചിന്താബാറു’മായി നടത്തിയ സമവായ ചർച്ചയിലാണ് നിലപാട് അറിയിച്ചത്. വിദ്യാർഥികളുടെ പ്രശ്നങ്ങൾ പഠിക്കാൻ പുറത്തുനിന്നുള്ള വിദഗ്ധ സമിതിയെ നിയമിക്കുക, എല്ലാ വകുപ്പുകളിലും പ്രത്യേക പരാതി പരിഹാര കമ്മിറ്റി രൂപീകരിക്കുക എന്നീ ആവശ്യങ്ങൾ ഡയറക്ടർ അംഗീകരിച്ചു.പ്രധാന ആവശ്യം തള്ളിയ സാഹചര്യത്തിൽ സമരവുമായി മുന്നോട്ടുപോകുന്നതു ചർച്ചയ്ക്കു ശേഷം തീരുമാനിക്കുമെന്ന് വിദ്യാർഥികൾ അറിയിച്ചു.</p>
      <p>ഇതിനിടെ, കുടുംബാംഗങ്ങളിൽ നിന്നു മൊഴിയെടുക്കാൻ തമിഴ്നാട് സെൻട്രൽ ക്രൈംബ്രാഞ്ച് നാളെയോ മറ്റെന്നാളോ കൊല്ലത്തെത്തും. ഫാത്തിമ ഉപയോഗിച്ചിരുന്ന ലാപ്ടോപ്, ഐപാഡ് എന്നിവ കൈമാറാൻ ആവശ്യപ്പെട്ടേക്കും. മൊഴിയെടുത്ത ശേഷം ആരോപണ വിധേയരായ അധ്യാപകരെ വീണ്ടും ചോദ്യം ചെയ്യുമെന്നാണു സൂചന. അധ്യാപകരായ സുദർശൻ പദ്മനാഭൻ, ഹേമചന്ദ്രൻ ഖര, മിലിന്ദ് ബ്രഹ്മെ എന്നിവരെ തുടർച്ചയായി 3 ദിവസം ചോദ്യം ചെയ്തിരുന്നു. ചെന്നൈയിലുള്ള സഹപാഠികളിൽ നിന്നു ഇന്നലെയും മൊഴി എടുത്തതായാണു വിവരം.</p>
      <p>
        <b>ഇന്ന് മലയാളി സംഘടനകളുടെ സംയുക്ത പ്രതിഷേധം</b>
      </p>
      <p>നീതി തേടി മലയാളി സംഘടനകൾ ഒറ്റക്കെട്ടായി ഇന്നു തെരുവിലിറങ്ങും. ജസ്റ്റിസ് ഫോർ ഐഐടി ഫാത്തിമ ലത്തീഫ് ആക്‌ഷൻ കമ്മിറ്റി സംഘടിപ്പിക്കുന്ന പ്രതിഷേധ ധർണ രാവിലെ 10 മുതൽ 11 വരെ ചെപ്പോക്കിൽ നടക്കും. ഫാത്തിമ ലത്തീഫിന്റെ മരണത്തിൽ അന്വേഷണം ദ്രുതഗതിയിൽ നടത്തി സത്യം പുറത്തു കൊണ്ടുവരിക, കുറ്റവാളികളെ നിയമത്തിനു മുന്നിൽ കൊണ്ടുവരിക, ഐഐടി പോലെയുള്ള രാജ്യത്തെ ഉന്നത സ്ഥാപനങ്ങളിൽ ഇത്തരം ദുരന്തരങ്ങൾ ആവർത്തിക്കാതിരിക്കാൻ  നടപടികൾ സ്വീകരിക്കുക എന്നിവയാണു പ്രധാന ആവശ്യങ്ങൾ. സി ടി എം എ, ഫെയ്മ, എയ്മ, മദിരാശി കേരള സമാജം, വേൾഡ് മലയാളി കൗൺസിൽ, മറ്റ് മലയാളി സംഘടനകൾ, എംഎംഎ, എം ഇ എസ്, കെ എം സി സി, തുടങ്ങി നഗരത്തിലെ മലയാളി സംഘടനകൾ സംയുക്തമായി പ്രതിഷേധത്തിൽ അണിചേരും. തമിഴ് ജനവിഭാഗവും പ്രതിഷേധത്തിൽ പങ്കെടുക്കും  പ്രതിഷേധ ധർണയുടെ ഒരുക്കങ്ങൾ വിലയിരുത്താൻ കൺവീനർ കുമ്പളങ്ങാട് ഉണ്ണികൃഷ്ണന്റെ നേതൃത്വത്തിൽ ബുധനാഴ്ച കേരള സമാജത്തിൽ യോഗം ചേർന്നിരുന്നു. എല്ലാവരും 9.30 ന് തന്നെ ചെപ്പോക്കിൽ എത്തുവാൻ സമരസമിതി അഭ്യർത്ഥിച്ചു.</p>
      <p>
        <b>സെൻട്രൽ ക്രൈംബ്രാഞ്ച് കൊല്ലത്തേക്ക്</b>
      </p>
      <p>ഐഐടി വിദ്യാർഥിനി ഫാത്തിമ ലത്തീഫിന്റെ മരണവുമായി ബന്ധപ്പെട്ടു കുടുംബാംഗങ്ങളിൽ നിന്നു മൊഴിയെടുക്കുന്നതിനായി തമിഴ്നാട് സെൻട്രൽ ക്രൈംബ്രാഞ്ച് ശനിയാഴ്ചയോ ഞായറാഴ്ചയോ കൊല്ലത്തെത്തും. ഫാത്തിമയുടെ മാതാപിതാക്കൾ, സഹോദരി ഐഷ എന്നിവരിൽ നിന്നു മൊഴിയെടുക്കേണ്ടതുണ്ടെന്നു അന്വേഷണ സംഘം നേരത്തെ തന്നെ അറിയിച്ചിരുന്നു. </p>
      <p>ഫാത്തിമ ഉപയോഗിച്ചിരുന്ന ലാപ്ടോപ്, ഐപാഡ് എന്നിവ കൈമാറാൻ ആവശ്യപ്പെട്ടേക്കും. കൂടുതൽ തെളിവുകൾലഭിക്കുന്നതിനു ഇത് പരിശോധിക്കേണ്ടതുണ്ടെന്നു അന്വേഷണ സംഘം വ്യക്തമാക്കിയിരുന്നു. മൊഴിയെടുത്ത ശേഷം ആരോപണ വിധേയരായ അധ്യാപകരെ വീണ്ടും ചോദ്യം ചെയ്യുമെന്നാണു സൂചന. അധ്യാപകരായ സുദർശൻ പദ്മനാഭൻ, ഹേമചന്ദ്രൻ ഖര, മിലിന്ദ് ബ്രഹ്മെ എന്നിവരെ തുടർച്ചയായി 3 ദിവസം ചോദ്യം ചെയ്തിരുന്നു. അതേസമയം, ചെന്നൈയിലുള്ള സഹപാഠികളിൽ നിന്നു ഇന്നലെയും മൊഴി എടുത്തതായാണു വിവരം.</p>
      <p>
        <b>ആത്മഹത്യ ഒഴിവാക്കാൻ ഹോസ്റ്റലിലെ ഫാനിൽ ഇനി സെൻസർ</b>
      </p>
      <p>മലയാളി വിദ്യാർഥിനി ഫാത്തിമ ലത്തീഫിന്റെ ആത്മഹത്യയിൽ പാഠം പഠിച്ചു മദ്രാസ് ഐഐടി. വിദ്യാർഥികൾ ജീവനൊടുക്കുന്നതു തടയാൻ ഹോസ്റ്റൽ മുറികളിൽ പ്രത്യേക സംവിധാനം ഏർപ്പെടുത്തിയതായി ഐഐടി അധികൃതർ അറിയിച്ചു. ഹോസ്റ്റൽ മുറികളിലെ ഫാനുകളിൽ അമിത ഭാരം അനുഭവപ്പെട്ടാൽ ഫാൻ അടക്കം പൊട്ടിവീഴുന്ന സംവിധാനമാണ് ഏർപ്പെടുത്തുന്നത്. ഭാരം അളക്കാൻ സാധിക്കുന്ന പ്രത്യേക സെൻസറുകളാണ് ഫാനുകളിൽ ഘടിപ്പിക്കുക </p>
      <p>40 കിലോയിൽ കൂടുതൽ ഭാരം അനുഭവപ്പെട്ടാൽ ഫാൻ തനിയെ പൊട്ടിവീഴും. ഇതുവഴി ഹോസ്റ്റൽ മുറിയിൽ കെട്ടിതൂങ്ങി മരിക്കുന്നത് ഒഴിവാക്കാമെന്നാണു ഐഐടി അധികൃതരുടെ അവകാശവാദം. ആത്മഹത്യകളിൽ ഏറെയും തൂങ്ങിമരണമെന്നു കണ്ടെത്തിയതോടയാണ് നടപടി. ഇക്കാര്യം അറിയിച്ച് എല്ലാ വിദ്യാർഥികൾക്കും ഐഐടി ഡീൻ ഇമെയിൽ അയച്ചു.</p>
      <p><b>English Summary: </b>Fathima Latheef Suicide; Internal investigation rejected by IIT</p>
    </article>
  </body>
</html>