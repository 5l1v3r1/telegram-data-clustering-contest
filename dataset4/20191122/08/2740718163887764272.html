<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/v-bareikis-pristato-nauja-albuma-ezero-dugne-ant-bangos-bei-trapiausia-savo-daina-siela-stikline.91ce50c4-0d00-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-22T08:20:00+00:00"/>
    <meta property="og:title" content="V. Bareikis pristato naują albumą „Ežero dugne/Ant bangos“ bei trapiausią savo dainą „Siela stiklinė“"/>
    <meta property="og:description" content="Vienareikšmiškai aktyviausias ir vienas populiariausių šių metų Lietuvos atlikėjas Vidas Bareikis pristato savo penktajį albumą „Ežero dugne/Ant bangos“ bei naujausią singlą „Siela stiklinė“, kurį įkvėpė netikėtas gerbėjos laiškas."/>
  </head>
  <body>
    <article>
      <h1>V. Bareikis pristato naują albumą „Ežero dugne/Ant bangos“ bei trapiausią savo dainą „Siela stiklinė“</h1>
      <address><time datetime="2019-11-22T08:20:00+00:00">22 Nov 2019, 08:20</time> by <a rel="author">Žmonės.lt</a></address>
      <p>
        <b>Vienareikšmiškai aktyviausias ir vienas populiariausių šių metų Lietuvos atlikėjas Vidas Bareikis pristato savo penktajį albumą „Ežero dugne/Ant bangos“ bei naujausią singlą „Siela stiklinė“, kurį įkvėpė netikėtas gerbėjos laiškas.</b>
      </p>
      <p>Jau nuo šiandien visose muzikinėse platformose galima rasti naujausią, penktajį Vido Bareikio albumą. Gruodžio 27 d. „Žalgirio“ arenoje Kaune, grandiozinio „Ežero dugne show“ metu bus pristatytas fizinis albumo kūnas ir naujausios atlikėjo dainos. </p>
      <p>„Stengiausi sukurti albumą, kuris būtų labai atviras ir atspindintis mane. Jis yra tarsi iš dviejų dalių. Pirmoji – „Ežero dugne“, tai yra mano vidinės, asmeniškos dainos. Dainos, kuriose klausiu savęs paties klausimų, kokie dažniausiai gimsta giliausiose mūsų sielos kertelėse ir kartais nugrimsta tarsi į ežero dugną. Privalai tas kerteles pajudinti, atsakyti į savo skaudžiausius klausimus ir judėti toliau. Na, o „Ant bangos“ yra visiškai priešinga mano pusė: energinga, „vakarėliška“, leidžianti visiems pasijusti tarsi ant didelės energetinės bangos“, – pasakojo atlikėjas.</p>
      <figure>
        <img src="https://www.zmones.lt/photo/ed1cbf91-0d0a-11ea-9fe0-aa000054c883/1200x750s/naujo-vido-bareikio-albumo-ezero-dugne-ant-bangos-virselis-5dd7ab0c9f9a68-74514074.jpeg"/>
        <figcaption>Naujo Vido Bareikio albumo „Ežero dugne/Ant bangos“ viršelis</figcaption>
      </figure>
      <p>Prie naujojo albumo dirbo du prodiuseriai. „Ežero dugne“ dalimi rūpinosi grupės „8 Kambarys“ narys Karolis Talutis-Talaz. Su juo Vidas Bareikis dirbo kurdamas šių metų hitą „Ežero dugne“, kurio versija skamba ir naujausiame kino filme „Pasmerkti. Pajūrio džiazas“. Antrosios dalies – „Ant bangos“ – skambesiu rūpinasi Artiomas Penkevičius, su kuriuo Vidas jau pristatė tokius superhitus kaip „Pusvalanduko“ ar „Nervai“.</p>
      <p>„Labai džiaugiuosi, kad dirbau su dviem nuostabiais prodiuseriais ir tai padėjo dar geriau atskleisti dvi kontrastingas mano kūrybos spalvas. Šiandien pristatau jums dainą „Siela stiklinė“ ir tai yra viena atviriausiu dainų, o Karolis į jos prodiusavimą sudėjo visą savo širdį, – kalbėjo Vidas. – Dainos „Siela stiklinė“ inspiracija atsirado labai netikėtai. Sykį viena gerbėja atsiuntė man eilėraštį, kuriame buvo tokie žodžiai: „Mano siela stiklinė / Mano siela stiklinė / Jei reiks – susirinksiu / Savo sielą iš šukių / Jei manei, kad sudušiu / Tuomet esi beprotiškai tuščias / Jei reiks – susirinksiu savo sielą iš šukių.“ Mane užkabino šie merginos išgyvenimai ir nusprendžiau išplėtoti eilėraštį iki dainos apie išsiskyrimą, apie dužusią sielą, kurią tarsi iš šukių gali susirinkti tik pats.“</p>
      <figure>
        <iframe src="https://www.youtube.com/embed/FtMnVsx12eY" width="944" height="531" data-service="Youtube" scrolling="no"/>
      </figure>
    </article>
  </body>
</html>