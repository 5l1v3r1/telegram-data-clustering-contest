<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/tudomany/20191122_wordpress_jetpack_plugin_bovitmeny_serulekenyseg"/>
    <meta property="og:site_name" content="HVG.hu"/>
    <meta property="article:published_time" content="2019-11-22T08:33:00+00:00"/>
    <meta property="og:title" content="Súlyos hibát találtak egy Wordpress-bővítményben, több millió oldal van veszélyben"/>
    <meta property="og:description" content="Nem csak az alkalmazásokban bújhatnak meg a hackerek által kihasználható sérülékenységek, olykor a weblapok terén sincs minden rendben. Ilyenre bukkantak most a Wordpressnél."/>
  </head>
  <body>
    <article>
      <h1>Súlyos hibát találtak egy Wordpress-bővítményben, több millió oldal van veszélyben</h1>
      <address><time datetime="2019-11-22T08:33:00+00:00">22 Nov 2019, 08:33</time> by <a rel="author">hvg.hu</a></address>
      <p>
        <b>Nem csak az alkalmazásokban bújhatnak meg a hackerek által kihasználható sérülékenységek, olykor a weblapok terén sincs minden rendben. Ilyenre bukkantak most a Wordpressnél.</b>
      </p>
      <p>Hivatalos oldalán kiadott <a href="https://jetpack.com/2019/11/19/jetpack-7-9-1-maintenance-security/">tájékoztatásban</a> figyelmezteti a Wordpress rendszert használókat a Jetpack nevű plugin fejlesztője, hogy súlyos sebezhetőségre bukkantak a bővítményben, ezért haladéktalanul javítást készítették hozzá – számolt be a <a href="https://techdator.net/jetpack-has-exposed-millions-of-wordpress-websites-to-attackers/"><i>TechDator</i></a>.</p>
      <p>A biztonsági hibát Adham Sadaqah biztonsági kutató fedezte fel. Mivel a bővítmény jelenleg több mint ötmillió weboldalon üzemel aktívan, gyakorlatilag ugyanennyi weboldal került veszélybe a külső támadásokkal szemben.</p>
      <p>A Jetpack különféle támadásokkal szemben nyújt védelmet a Wordpress motorját használóknak, illetve kártékony kódok detektálására is alkalmas. Vagyis: egy igen hasznos bővítményről van szó, ezért sem meglepő, hogy nagyon sokan használják.</p>
      <p>Az összetevőben azonban súlyos sérülékenység jelentkezett: a beágyazott kódokat kezelő egyik funkciója nem úgy működik, ahogy kellene. A sérülékenység ráadásul nem egyetlen szoftververziót érint: a 2017 nyarán kiadott 5.1-es változattól egészen a 7.9-es kiadásokig megjelent programverziókban is ott van a hiba.</p>
      <p>A fejlesztők már elkészítették a szoftverek javított változatait, és arra figyelmeztetnek, hogy azokat mielőbb töltsék le a felhasználók. Aki nem telepíti, nem kap védelmet a sérülékenységből fakadó, esetleges támadások ellen. A kutatók hangsúlyozták: nincs tudomásuk arról, hogy a hibát kihasználni képes exploit elterjedt volna az interneten, de ez persze még változhat.</p>
    </article>
  </body>
</html>