<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.5.ua/polityka/sprava-natshvardiitsia-markiva-ukraina-podala-apeliatsiiu-na-vyrok-italiiskoho-sudu-203264.html"/>
    <meta property="og:site_name" content="5 канал"/>
    <meta property="article:published_time" content="2019-11-22T08:30:00+00:00"/>
    <meta property="og:title" content="Справа нацгвардійця Марківа: Україна подала апеляцію на вирок італійського суду"/>
    <meta property="og:description" content="У липні 2019 року суд міста Павія засудив нацгвардійця Віталія до 24 років ув'язнення"/>
  </head>
  <body>
    <article>
      <h1>Справа нацгвардійця Марківа: Україна подала апеляцію на вирок італійського суду</h1>
      <address>
        <time datetime="2019-11-22T08:30:00+00:00">22 Nov 2019, 08:30</time>
      </address>
      <p>Україна подала апеляційну скаргу на рішення італійського суду, який засудив бійця Нацгвардії Віталія Марківа до позбавлення волі на 24 роки. Про це повідомляє Офіс президента у <a href="https://www.facebook.com/president.gov.ua/posts/1801111353367057?__tn__=-R">Facebook</a>.</p>
      <p>"20 листопада 2019 року Україна подала апеляційну скаргу на рішення суду міста Павія від 12 липня 2019 року, яким військовослужбовця Національної гвардії України Віталія Марківа було визнано винним у вбивстві італійського журналіста Андреа Рокеллі та призначено покарання у вигляді позбавлення волі строком на 24 роки. Розгляд апеляційної скарги Апеляційним судом округу Ломбардія очікується навесні 2020 року", – йдеться в повідомленні.</p>
      <p>Зазначається, що прийняття до розгляду цивільного позову родичів Андреа Рокеллі та інших до держави Україна у суді Італії порушує принципи міжнародного права, зокрема юрисдикційний імунітет держави.</p>
      <p>У зв'язку з цим Україна висловлює готовність застосувати всі правові засоби задля забезпечення справедливості для Віталія Марківа та сподівається, що Італійська Республіка залишатиметься непохитною у дотриманні верховенства права.</p>
      <blockquote>Як повідомляв 5.UA, у липні 2019 року суд міста Павія <a href="https://www.5.ua/suspilstvo/natshvardiitsia-markiva-v-italii-zasudyly-do-24-rokiv-uviaznennia-podrobytsi-195555.html">засудив нацгвардійця</a> Віталія до 24 років ув'язнення. Марківа затримали влітку 2017 року в Італії. Його звинуватили у причетності до смерті італійського фотокореспондента Андреа Рокеллі, який загинув навесні 2014 року під час бойових дій у Слов'янську. </blockquote>
      <p>Побратими Віталія переконані: <a href="https://www.5.ua/suspilstvo/sprava-markiva-pobratymy-natshvardiitsia-rozpovily-pro-obstavyny-protsesu-v-italii-195598.html">звинувачення безпідставні,</a> і записали <a href="https://www.5.ua/suspilstvo/ya-tezh-vitalii-markiv-biitsi-i-veterany-batalionu-im-serhiia-kulchytskoho-zapysaly-videozvernennia-195610.html">відповідне звернення</a>. У Нацгвардії запевняють: Марків не може бути до цього причетним, бо фотограф загинув унаслідок мінометного обстрілу, а в 2014 році в добровольчих батальйонів взагалі не було на озброєнні мінометів.</p>
    </article>
  </body>
</html>