<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901004.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T08:58:00+00:00"/>
    <meta property="og:title" content="کلافِ سر در گم کشت وصنعت نیشکر هفت‌تپه"/>
    <meta property="og:description" content="به گزارش فارس،تجمعات و اعتراضات کارگران نیشکر هفت تپه آن‌هم به دلایل مختلف  یک پای ثابت همیشگی اخبار خوزستان شده است."/>
  </head>
  <body>
    <article>
      <h1>کلافِ سر در گم کشت وصنعت نیشکر هفت‌تپه</h1>
      <address>
        <time datetime="2019-11-22T08:58:00+00:00">22 Nov 2019, 08:58</time>
      </address>
      <p>تجمعات و اعتراضات کارگران نیشکر هفت تپه آنهم به دلایل مختلف یک پای ثابت همیشگی اخبار خوزستان شده است.</p>
      <p>به گزارش فارس،تجمعات و اعتراضات کارگران نیشکر هفت تپه آن‌هم به دلایل مختلف  یک پای ثابت همیشگی اخبار خوزستان شده است.</p>
      <p>بازار شایعات در این میان کم و بیش داغ است از دستگیری برخی کارگران در مسیر تهران بگیر تا دستگیری‌های گسترده در شوش و... اخبار جعلی این‌چنینی که هرزگاهی در شبکه‌های اجتماعی و رسانه های ضدانقلاب دست به دست می‌شود.</p>
      <p>
        <b>آغاز مصیبت...</b>
      </p>
      <p>آنطور که کارگران می‌گویند و بر همه هم روشن است مصیبت از وقتی آغاز شد که این شرکت به بخش خصوصی  واگذار شد و حالا روزی نیست که برای دریافت حقوق معوقه خود و البته لیست بلند بالای خواسته هایشان کارگران را درب فرمانداری پیدا نکنید.</p>
      <p>مدیرکل تعاون، کار و رفاه‌ اجتماعی استان خوزستان در این خصوص گفته است بخشی از مطالبات کارگران صنفی و بخشی دیگر غیرصنفی است که اداره کل تعاون، کار و رفاه اجتماعی خوزستان وظیفه پیگیری مطالبات صنفی کارگران را دارد.</p>
      <p>
        <b>یک دنیا خواسته و یک دنیا وعده</b>
      </p>
      <p>غمگین چندی پیش از استقرار یک هیات سه نفره از کارشناسان حوزه روابط کار در شرکت کشت و صنعت نیشکر هفت تپه خبر داده بوده و گفته بود افزایش پرداخت هزینه غذا، صدور احکام شغلی تعیین سمت سرپرستان، تامین لباس کار وفق مقررات، ساماندهی و تعدیل بازنشستگان و تنها استفاده از نخبگان بازنشسته، تشکیل کمیته دائمی طرح طبقه بندی مشاغل برای پیگیری امورات طرح و واریز حقوق شهریورماه حداکثر تا دهم آبانماه از جمله توافقات کمیته استقرار با کارفرما بوده است.</p>
      <p>حالا کارگران می‌گویند به انتهای آبان رسیده‌ایم ولی خبری از حقوق نیست آنها خواستار پرداخت حقوق معوقه مرداد، شهریور و مهر خود هستند و اصرار دارند تجمع خود را تا پرداخت این حقوق ادامه دهند.</p>
      <p>این در حالی است که احسان اله اسدبیگی رییس هیات مدیره شرکت کشت و صنعت نیشکر هفت‌تپه گفته تلاش بر این است که حقوق معوقه کارگران قسمت کشاورزی شرکت تا پایان آبان‌ماه پرداخت شود.</p>
      <p>
        <b>کارخانه تعطیل است!</b>
      </p>
      <p>اما این حرفها تاثیری در پایان دادن به تجمعات در مقابل فرمانداری،درب کارخانه یا راهپیمایی در خیابان های شوش نداشت و در نهایت در کمال تعجب همگان، مدیرعامل شرکت کشت وصنعت نیشکر هفت‌تپه با صدور اطلاعیه ای تمام واحدهای این کارخانه به غیر از واحد حراست را بدلیل اعتصاب‌ و تامین نشدن منابع مالی برای پرداخت حقوق کارگران تعطیل اعلام کرد تا کلاف سر در گم این شرکت پیچیده تر شود!</p>
      <p>
        <b>کارخانه تعطیل نیست!</b>
      </p>
      <p>اما امروز فرماندار شوش در مصاحبه با رسانه ها این تعطیلی را تکذیب کرد و گفت  شرکت کشت و صنعت نیشکر هفت‌تپه تعطیل نیست و فعالیت آن در هفته آینده با پرداخت حقوق کارگران از سر گرفته می‌شود.</p>
      <p>حال باید منتظر ماند و دید آیا کشتی پر تلاطم شرکت کشت و صنعت نیشکر هفت‌تپه  با ۲۴ هزار هکتار وسعت اراضی و  حدود پنج هزار و ۵۰۰ نفر نیروی رسمی، پیمانی، قراردادی و پیمانکاری روی آرامش را به خود خواهد دید و مشکلاتش حل خواهد شد یا کماکان باید شاهد خبرهای بد از هفت تپه باشیم.</p>
    </article>
  </body>
</html>