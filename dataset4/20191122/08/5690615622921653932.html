<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837137-brat-za-brata-pislya-vtechi-shepeleva-v-rf-zagadkovo-znik-yogo-brat"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-22T08:30:00+00:00"/>
    <meta property="og:title" content="Брат за брата: після втечі Шепелева в РФ загадково зник його брат"/>
    <meta property="og:description" content="КИЇВ. 22 листопада. УНН. У липні 2014 року колишній народний депутат Олександр Шепелев втік з-під арешту. Допомогу нардепу у втечі надав конвоїр Олег …"/>
  </head>
  <body>
    <article>
      <h1>Брат за брата: після втечі Шепелева в РФ загадково зник його брат</h1>
      <address><time datetime="2019-11-22T08:30:00+00:00">22 Nov 2019, 08:30</time> by <a rel="author">Петро Івасюк</a></address>
      <p><b>КИЇВ. 22 листопада. УНН.</b> У липні 2014 року колишній народний депутат Олександр Шепелев втік з-під арешту. Допомогу нардепу у втечі надав конвоїр Олег Бондаренко, пошуки якого тривають вже п'ятий рік поспіль, про що свідчить база розшуку Міністерства внутрішніх справ, передає <b>УНН.</b></p>
      <figure>
        <img src="https://www.unn.com.ua/uploads/assets/images/79371ba08733d57ae5385b20add18083f9715039(3).jpg"/>
      </figure>
      <p>Крім Бондаренка, втекти Шепелеву з-під варти допоміг його двоюрідний брат - Сергій Панченко. За даними ЗМІ, він був за кермом автомобіля під час вивезення втікача з території лікарні швидкої допомоги в Києві, де Шепелев симулював хворобу. З тих пір Панченко з поля зору українських правоохоронців загадково зник.</p>
      <p>У базі розшуку МВС прізвище Панченка відсутнє. У державній прикордонній службі України не змогли надати інформацію про те, чи перетинав він кордон України з 2014 року, посилаючись на конфіденційність даних.</p>
      <p>В українській пресі остання публікація про Панченка датована березнем 2015 року. Тоді правоохоронці РФ затримали його разом з Шепелевим в одному з ресторанів під Москвою.</p>
      <p>За інформацією агентства, сьогодні Панченко може використовувати прізвище Шевченко.</p>
      <p>З поля зору російських правоохоронців Панченко нібито зник у 2015 році. Останні дані про нього зафіксовані в рішенні Одінцовського районного суду Московської області від 21 вересня 2015 року. Тоді суд ухвалив помістити Панченка в спеціальну установу для тимчасового утримання іноземних громадян, які підлягають адміністративному видворенню, депортації і реадмісії УФМС Росії по Московській області.</p>
      <p>Через два тижні - 5 жовтня - в установу, де утримували Панченка, прибув слідчий на прізвище Калініченко і оформив щодо Панченка (Шевченка) протокол затримання. За даними слідчого, Панченко проходив у кримінальній справі в скоєнні ДТП, що заподіяло шкоду здоров'ю громадянину на прізвище Костров. Відповідне ДТП датоване жовтнем 2013 року, тобто в період, коли Панченко, швидше за все, не міг знаходиться в Москві.</p>
      <p>У той же день Панченка, нібито, помістили в ізолятор тимчасового утримання в Москві, але відразу ж відпустили, попередньо обравши стосовно нього запобіжний захід у вигляді підписки про невиїзд. 5 жовтня Панченко (Шевченко) зник в невстановленому напрямку.</p>
      <p>Існує версія, що справа про ДТП спеціально була ініційована російськими правоохоронцями для "звільнення" Панченка від екстрадиції та видачі українським органам, яке напередодні задовольнила Генеральна прокуратура РФ.</p>
      <p>На запит <b>УНН</b> про зазначену ситуацію в Генеральній прокуратурі РФ не відповідають.</p>
    </article>
  </body>
</html>