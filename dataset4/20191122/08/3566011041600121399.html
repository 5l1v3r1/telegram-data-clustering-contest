<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549072.html/%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D8%B6%D8%B1%D8%A8%D9%87-%D8%B2%D8%AF%D9%86-%D8%A8%D9%87-%D8%A7%D9%85%D9%86%DB%8C%D8%AA-%D9%88-%D8%A2%D8%B1%D8%A7%D9%85%D8%B4-%D9%85%D8%B1%D8%AF%D9%85-%D9%87%D8%B3%D8%AA%D9%86%D8%AF--%D9%86%D9%82%D8%B4%D9%87-%D8%B4%D9%88%D9%85-%D8%A7%D8%B3%D8%AA%DA%A9%D8%A8%D8%A7%D8%B1-%D8%A8%D8%A7-%D8%AE%D8%B1%D9%88%D8%B4-%D9%85%D9%84%D8%AA-%D8%A8%D8%B5%DB%8C%D8%B1-%D8%A7%DB%8C%D8%B1%D8%A7%D9%86-%D8%B4%DA%A9%D8%B3%D8%AA-%D8%AE%D9%88%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-22T08:56:00+00:00"/>
    <meta property="og:title" content="اغتشاشگران به دنبال ضربه زدن به امنیت و آرامش مردم هستند/ نقشه شوم استکبار با خروش ملت بصیر ایران شکست خورد"/>
    <meta property="og:description" content="علمای اهل سنت سیستان و بلوچستان با تاکید بر اینکه اغتشاشگران به دنبال ضربه زدن به امنیت و آرامش ملت هستند، حضور میلیونی و محکم مردم با بصیرت ایران در حمایت از امنیت و اقتدار جمهوری اسلامی را موجب نقش بر آب شدن نقشه دشمنان دانستند."/>
  </head>
  <body>
    <article>
      <h1>اغتشاشگران به دنبال ضربه زدن به امنیت و آرامش مردم هستند/ نقشه شوم استکبار با خروش ملت بصیر ایران شکست خورد</h1>
      <h2>در گفت و گو با علمای اهل سنت سیستان و بلوچستان عنوان شد؛</h2>
      <address>
        <time datetime="2019-11-22T08:56:00+00:00">22 Nov 2019, 08:56</time>
      </address>
      <p>علمای اهل سنت سیستان و بلوچستان با تاکید بر اینکه اغتشاشگران به دنبال ضربه زدن به امنیت و آرامش ملت هستند، حضور میلیونی و محکم مردم با بصیرت ایران در حمایت از امنیت و اقتدار جمهوری اسلامی را موجب نقش بر آب شدن نقشه دشمنان دانستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مولوی نذیراحمد سلامی در گفت و گو با خبرنگار <a href="http://www.asrehamoon.ir/">عصرهامون</a>، با تاکید بر اینکه مردم هیچگاه از اغتشاشگران حمایت نمی کنند، گفت: مردم ایران اسلامی به خوبی دوست و دشمن خود را می شناسند و به دنبال آشوب و نا امنی نیستند و این عده اندکی که در یک هفته اخیر دست به تخریب اوال عمومی زده اند نیز مزدور استکبار هستند.</p>
      <p>وی افزود: برخی افراد خود فروخته در این مدت با ورود به صف معترضین به گرانی بنزین می خواستند احساسات دیگران را به بازی گرفته و با خشونت به اهداف خود برسند که معترضان با آنان همراهی نکرده و این نقشه شوم نقش بر آب شد.<br/> <br/>نماینده اهل سنت مردم سیستان و بلوچستان در مجلس خبرگان رهبری با اشاره به اینکه هرگونه ایجاد ناامنی و اغتشاش در کشور محکوم است، خاطرنشان کرد: برای هر انسان با وجدان و آزاده ای اینگونه اعمال محکوم است، در این مدت نیز مشاهده شد که تنها ستمگران عالم و افرادی که هیچ بویی از انسانیت نبرده اند از این اقدامات حمایت کردند.<br/> <br/>وی ادامه داد: حمایت شیطان بزرگ و یا منافقین از اغتشاشات خود نشان دهنده این حقیقت است که این افراد راه را کج رفته اند چرا که آمریکا و گروهک منافقین بیش از ده ها هزار تن از مردم بیگناه ایران را به شهادت رسانده و همواره به دنبال ضربه زدن به این کشور هستند و هیچگاه دلسوز ما نیستند.<br/> <br/>سلامی سلامی تصریح کرد: حمایت ملت ایران از امنیت و آرامش در چند روز اخیر بساط فتنه گران را برچیده و به دشمنان نشان داد که نمی توانند با چنین دسیسه هایی کاری از پیش ببرند چرا که این ملت تا پای جان از انقلاب و رهبر فرزانه خود حمایت می کنند.<br/> <br/><b>اغتشاش و تخریب اموال عمومی قدم گذاشتن در راه دشمنان است</b><br/> مولوی عنایت الله رسولی زاده در گفت و گو با خبرنگار ما، با محکوم کردن حوادث اخیر در کشور، بیان کرد: اغتشاش و آتش زدن اموال عمومی کاری ناپسند و به دور از انصاف است.<br/> <br/>وی افزود: اینکه برخی به بهانه اعتراض به قیمت بنزین به خیابانها ریخته و به اموال عمومی و دولتی خسارت وارد می کنند تنها با هدف قدم گذاشتن در راه دشمنان است.<br/> <br/>امام جمعه اهل سنت سرباز با تاکید بر اینکه معترضان باید صف خود را از اغتشاشگران جدا کنند، گفت: عده ای آشوبگر که به دستگاه های اطلاعاتی بیگانه وصل هستند در یک هفته اخیر موجب بروز مشکلات زیادی برای مردم شده اند که باید با آنان برخورد شود.<br/> <br/>وی ادامه داد: دشمنان انقلاب اسلامی از دیرباز به دنبال ضربه زدن به این نظام و ملت بوده اند و همواره نیز با نقشه های شوم خود می خواهند امنیت کشور را تضعیف کنند.<br/> <br/>رسولی زاده با تقدیر از بصیرت و وحدت مردم سیستان و بلوچستان، اذعان کرد: مردم ولایت مدار و انقلابی سیستان و بلوچستان همواره ثابت کرده اند که پشت انقلاب خود ایستاده و از آن دفاع می کنند، روز گذشته نیز شاهد خروش این مردم در جای جای این استان پهناور بودیم که ندای حمایت از اقتدار و امنیت کشور سر داده و از اغتشاشگران اعلام برائت کردند.<br/> <br/><b>وحدت، بصیرت و ولایت مداری از اصول بی بدیل ملت ایران است</b><br/> مولوی الله داد رئیسی نیز در گفت و گو با خبرنگار ما با تاکید بر اینکه فتنه گران همواره به دنبال از میان بردن امنیت و آرامش مردم هستند، گفت: در فتنه های چند سال اخیر به روشنی دیدیم که امنیت، آرامش و معیشت مردم توسط اغتشاش گران هدف قرار گرفته و این افراد با تخریب اموال عمومی و دولتی به دنبال ایجاد نارضایتی در مردم بودند.<br/> <br/>وی افزود: عدم حمایت مردم ایران از فتنه گران داخلی همواره موجب شکست استکبار و نقش بر آب شدن نقشه شوم آنان شده است.<br/> <br/>این مدرس حوزه علمیه اهل سنت سیستان و بلوچستان با اشاره به اینکه حوادث یک هفته اخیر در کشور از قبل برنامه ریزی شده بود، خاطرنشان کرد: بی تردید گرانی بنزین بهانه ای برای ایجاد آشوب در کشور بود تا عده ای اشرار خود فروخته با اقدامات خرابکارانه امنیت مردم را از بین ببرند.<br/> <br/>وی ادامه داد: وحدت و بصیرت دو اصل اساسی در جمهوری اسلامی است و ملت ایران نیز همواره با تکیه بر این دو اصل و توجه به رهنمود های مقام معظم رهبری توانسته اند در برابر دشمنان ایستادگی کرده و نقشه های شوم آنان را از میان بردارند.<br/><br/>رئیسی  حضور به موقع و قاطع مردم همیشه در صحنه ایران را موجب خنثی شدن نقشه اغتشاشگران دانست و تصریح کرد: حضور خودجوش مردم ولایت مدار ایران اسلامی همچون سیلی عظیم بساط فتنه گران و اشرار را با خود شست و بار دیگر فضای عمومی کشور را پاکیزه کرد هرچند خساراتی که این فتنه گران به اموال عمومی وارد کرده اند باید تا مدت ها ترمیم شود که باز هم حضور همگانی مردم و مسئولین می تواند در این زمینه نیز اثر بخش باشد.<br/> <br/>انتهای پیام/<br/> </p>
    </article>
  </body>
</html>