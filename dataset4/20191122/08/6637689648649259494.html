<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/pislya-smerti-golovnogo-likarya-v-sumah-mozhut-reorganizuvaty-infekciynu-likarnyu"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-22T08:25:00+00:00"/>
    <meta property="og:title" content="Після смерті головного лікаря в Сумах можуть реорганізувати інфекційну лікарню?"/>
    <meta property="og:description" content="Про це повідомила на своїй сторінці у Фейсбуці головний лікар-інфекціоніст Сумської області, завідувач обласною інфекційною лікарнею ім. З.Красовицького Ірина Троцька."/>
  </head>
  <body>
    <article>
      <h1>Після смерті головного лікаря в Сумах можуть реорганізувати інфекційну лікарню?</h1>
      <address>
        <time datetime="2019-11-22T08:25:00+00:00">22 Nov 2019, 08:25</time>
      </address>
      <p>Про це повідомила на своїй сторінці у Фейсбуці головний лікар-інфекціоніст Сумської області, завідувач обласною інфекційною лікарнею ім. З.Красовицького Ірина Троцька.</p>
      <p>«Шановні мешканці міста та області. У ФБ з'явилися пости про закриття нашого медичного закладу. Я вас закликаю - не треба паніки. Мова про закриття лікарні навіть не йде. Це маячня, і цього, звичайно, не буде! Лікарня залишиться, і це не обговорюється. Залишиться і ім'я З.Й. Красовицького. Інакше бути не може! В умовах реформування, можливо, буде вирішено питання про об'єднання двох профільних установ, об'єднання кадрового та матеріально-технічного потенціалу. Маю велику надію, що це піде на користь громаді та працівникам обох закладів. Жодному пацієнту з інфекційною патологією, який потребує госпіталізації, не буде відмовлено. Вважаю також, що ФБ - це не той формат, де вирішуються такі питання.</p>
      <p>Не хвилюйтеся і будьте здорові», - написала вона.</p>
      <p>Нагадаємо, що вчора завідуюча інфекційним відділенням цієї ж лікарні Наталя Клименко повідомила про те, що лікарню можуть закрити.</p>
      <p>«Сумська обласна інфекційна клінічна лікарня, що носить ім’я З.Й.Красовицького має зникнути, чи то в угоду медреформі, чи за рішенням обласних депутатів. Начебто такого рішення немає, а делегації деяких обласних закладів вже розбирають поверхи нашого стаціонарного корпусу. Невже десь там домовились з бактеріями і вірусами, і здоров’ю громадян Сумщини нічого не загрожує? Гадаю такі стратегічні питання вирішують за участі населення і м. Суми і всієї області», - написала вона.</p>
      <p>Нагадаємо: минулого тижня помер головний лікар інфекційної лікарні, учень Зіновія Красовицького Андрій Сніцарь.</p>
    </article>
  </body>
</html>