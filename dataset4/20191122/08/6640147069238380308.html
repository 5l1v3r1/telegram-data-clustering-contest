<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/photoshop-per-ipad-adobe-annuncia-le-novita-in-arrivo/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-22T08:56:00+00:00"/>
    <meta property="og:title" content="Photoshop per iPad, Adobe annuncia le novità in arrivo | MobileLabs"/>
    <meta property="og:description" content="Adobe ha annunciato le novità in arrivo su Photoshop per iPad: selezione oggetti complessi, pennello Refine, Curve, integrazione Lightroom."/>
  </head>
  <body>
    <article>
      <h1>Photoshop per iPad, Adobe annuncia le novità in arrivo | MobileLabs</h1>
      <address>
        <time datetime="2019-11-22T08:56:00+00:00">22 Nov 2019, 08:56</time>
      </address>
      <p>Adobe ha annunciato l’arrivo di <b>Photoshop su iPad</b> poche settimane fa con l’obiettivo di offrire un’esperienza molto vicina a quella desktop. Come abbiamo avuto modo di raccontarvi nel <a href="https://www.tomshw.it/smartphone/photoshop-per-ipad-come-quello-per-desktop/">nostro articolo dedicato</a>, il programma è ancora nelle fasi iniziali e risulta attualmente privo di alcuni degli strumenti messi a disposizione per la versione PC. In fase di presentazione, Adobe ha annunciato che versione dopo versione avrebbe aggiunto le funzioni che gli utenti chiederanno maggiormente. Ed ecco che sul <a href="https://theblog.adobe.com/photoshop-reimagined-for-ipad-the-journey/">blog ufficiale</a> ha anticipato le novità in arrivo.</p>
      <p>La prima versione si è concentrata principalmente sulle funzioni basilari come composizione, mascheramento, ritocco e sulla possibilità di lavorare su più livelli. Entro il 2019, è in arrivo la funzione che permette di <b>selezionare gli oggetti anche complessi</b> sfruttando il sistema di apprendimento automatico Adobe SenseAI. La società parla, inoltre, di un miglioramento della velocità di sincronizzazione sul cloud.</p>
      <figure>
        <img src="https://www.tomshw.it/images/images/2019/11/foto-generiche-60313.768x432.jpg"/>
      </figure>
      <p>A partire dal prossimo anno, invece, Adobe prevede di introdurre <b>il pennello Refine Engine</b>, utilizzato per effettuare selezioni complesse dei bordi come capelli e pellicce. Verrà integrato <b>Curve</b> per regolare i diversi punti nell’intera gamma tonale di un’immagine e verranno aggiunti i livelli di regolazione. Tra le altre novità, poi, ci sarà la possibilità di ruotare l’immagine e <b>l’integrazione di Lightroom, </b>il programma pensato per i fotografi professionisti che offre tutto il necessario per modificare, organizzare, archiviare e condividere le foto su qualsiasi dispositivo.</p>
      <p>Insomma, come promesso da Adobe, <b>Photoshop per iPad con il tempo diventerà sempre più completo</b> offrendo tutti gli strumenti disponibili per la versione desktop. Per il momento, è solo un inizio e – in quanto tale – è privo di alcune funzionalità che – come abbiamo visto – verranno introdotte man mano dalla società.</p>
      <blockquote>Il nuovo iPad 10,2 2019 è disponibile all’acquisto su Amazon a 370 euro. Lo trovate a <a href="https://toms.it/S1nIn">questo link. </a></blockquote>
    </article>
  </body>
</html>