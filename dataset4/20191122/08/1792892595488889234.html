<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.techzine.be/nieuws/trends/49292/cisco-voert-interne-herstructurering-door/"/>
    <meta property="og:site_name" content="Techzine"/>
    <meta property="article:published_time" content="2019-11-22T08:07:18+00:00"/>
    <meta property="og:title" content="Cisco voert interne herstructurering door"/>
    <meta property="og:description" content="Cisco hertekent zijn interne werking om tegemoet te komen aan de realiteit in de markt. Verschillende takken worden gecombineerd en het internationale management speelt stoelendans. Cisco gooit zijn interne organisatie om in een poging tegemoet te komen aan de manier waarop de markt vandaag werkt. Traditionele klanten van de netwerkgigant hechten steeds meer belang aan […]"/>
  </head>
  <body>
    <article>
      <h1>Cisco voert interne herstructurering door</h1>
      <address><time datetime="2019-11-22T08:07:18+00:00">22 Nov 2019, 08:07</time> by <a rel="author">Michaël Aussems</a></address>
      <p>
        <b>Cisco hertekent zijn interne werking om tegemoet te komen aan de realiteit in de markt. Verschillende takken worden gecombineerd en het internationale management speelt stoelendans.</b>
      </p>
      <p>Cisco gooit zijn interne organisatie om in een poging tegemoet te komen aan de manier waarop de markt vandaag werkt. Traditionele klanten van de netwerkgigant hechten steeds meer belang aan de publieke cloud en netwerkproviders schrikken er niet voor terug om minder gespecialiseerde hardware te gebruiken in hun transformatie naar 5G. Cloud en virtualisatie maken een nieuwe aanpak mogelijk, en daar wil Cisco beter op inspelen.</p>
      <p>Volgens een interne nota die <a href="https://www.theinformation.com/articles/cisco-shuffles-cloud-networking-groups-as-rivals-loom">The Information</a> kon inkijken worden de Networking en Datacenter Networking-units binnen het bedrijf tot één geheel gecombineerd. De Cloud Computing-tak wordt dan weer uitgebreid met de serverproducten van Cisco en krijgt een nieuwe naam: Cloud Strategy en Compute.</p>
      <h3>Nieuwe managementfuncties</h3>
      <p>Verder schuift Cisco met de functies van het management. CTO Dave Ward legt zijn functie neer en zal elders binnen het bedrijf worden ingezet. Roland Acra zal hem vervangen. Huidig senior VP en General Manager van de netwerkbusiness krijgt de leiding over de gecombineerde netwerk- en datacentertak.</p>
      <p>Cisco benadrukt in de mail dat de herstructurering een interne affaire is, die geen rechtstreekse impact zal hebben op het bestaande productportfolio. Wel hoopt het bedrijf zich beter te kunnen focussen op de uitdagingen van de toekomst. Automatisering, 5G, security en samenwerking zijn de pijlers van die toekomstvisie, klinkt het.</p>
      <p>Cisco zag het afgelopen kwartaal een stijging van de omzet maar een daling van de nettowinst met 18 procent, tot iets minder dan drie miljard dollar. Net als zowat alle andere grote Amerikaanse technologiebedrijven voelt Cisco de impact van het handelsbeleid van president Trump.</p>
    </article>
  </body>
</html>