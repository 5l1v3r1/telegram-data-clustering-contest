<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/politik/ewa-stenberg-valkomna-till-sveriges-nya-maktparti/"/>
    <meta property="og:site_name" content="DN.SE"/>
    <meta property="article:published_time" content="2019-11-22T08:50:02+00:00"/>
    <meta property="og:title" content="Ewa Stenberg: Välkomna till Sveriges nya maktparti"/>
    <meta property="og:description" content="Sverigedemokraterna samlas till landsdagar i Örebro. Här är tre frågor att hålla ögonen på när SD rustar sig för att bli Sveriges nya maktparti. Analys:"/>
  </head>
  <body>
    <article>
      <h1><a href="https://www.dn.se/av/ewa-stenberg/">Ewa Stenberg:</a> Välkomna till Sveriges nya maktparti</h1>
      <address><time datetime="2019-11-22T08:50:02+00:00">22 Nov 2019, 08:50</time> by <a rel="author" href="https://www.dn.se/av/ewa-stenberg/" target="_blank">Ewa Stenberg</a></address>
      <p>
        <b>ÖREBRO. Sverigedemokraterna samlas till landsdagar för första gången sedan de släppts ut ur den politiska karantänen. Här är tre frågor att hålla ögonen på när SD rustar sig för att bli Sveriges nya maktparti:</b>
      </p>
      <p>1. <b>Tonläget.</b> Partiet håller landsdagar i ett nytt politiskt läge. På alla tidigare möten har partiledningen kunnat häckla sjuklövern och ondgöra sig över det splittrade och dystra samhälle de andra riksdagspartierna har byggt. Men numera har SD möten med både M och KD för att diskutera sakpolitik. Kristdemokraternas <a href="https://www.dn.se/nyheter/politik/ewa-stenberg-akessons-och-busch-thors-lunch-kommer-att-andra-svensk-politik/">Ebba Busch Thor bjöd till och med på arbetslunch </a>för att diskutera de stundande migrationspolitiska förhandlingarna.</p>
      <p>Det ger Sverigedemokraterna hopp om att kunna förändra landet, genom förhandlingar i vissa frågor, budgetsamarbete eller till och med regeringsmedverkan. SD har sin första chans att bli ett maktparti. Och det syns i kongresshandlingarna. Partiets förhandlingslinje i utredningen om framtidens migrationspolitik, kriminalpolitiken och energin hör till det som ska klubbas.</p>
      <p>Sverigedemokraternas politik är inte lika kontroversiell som förut. Ståndpunkter som M och KD tidigare sett som förkastliga är nu deras politik. Det gäller till exempel kritiken mot ett mångkulturellt samhälle och förslag som tiggeriförbud, anonyma vittnen och möjligheter att återkalla medborgarskap.</p>
      <p>När andra partier konkurrerar med en likartad politik kan det öka viljan i SD att skärpa profilen och tonläget. Å andra sidan vill man växa ännu mer så bör partiet röra sig mot de andra partierna och låta mer som dem.  Det ska bli intressant att höra åt vilket håll Sverigedemokraterna går i helgen – radikalare eller mer anpassade?</p>
      <p>2.<b>Kvinnorna. </b>Sverigedemokraterna lockar betydligt fler män än kvinnor. Skulle kvinnor ha samma politiska åsikter som männen vore Jimmie Åkessons parti tydligt störst nu.</p>
      <p>Nu vill SD-ledningen byta åsikt i abortfrågan. Jimmie Åkesson <a href="https://sverigesradio.se/sida/artikel.aspx?programid=1650&amp;artikel=7348428">inledde torsdagen i radiostudion</a>, hos P1 Morgon. Där berättade han att SD för att nå nya väljargrupper slipar det bort frågor ”på marginalen”. Förbud mot att samkönade par adopterar och sänkt gräns för rätt till fri abort är två exempel på ståndpunkter som partistyrelsen vill ge upp.</p>
      <p>Men samtidigt som politiken agnas för kvinnliga väljare <a href="https://www.dn.se/nyheter/politik/hon-ar-tredje-kvinnan-i-sd-toppen-som-flyttas/">flyttas de mest kända kvinnliga SD-politikerna ner i hierarkin</a> i valberedningens förslag. Paula Bieler lämnar partistyrelsen helt, Carina Ståhl Herrstedt föreslås bli av med sin post som andra vice ordförande och Julia Kronlid flyttas ned från första vice partiordförande till andra vice. </p>
      <p>Endast fem av 19 ledamöter i partistyrelsen är kvinnor. Debatten på landsdagarna kan visa om talet om jämställdhet framför allt är ett sätt att locka väljare eller om det är en verklig politisk övertygelse.</p>
      <p>3.  <b>Nationalismen. </b>Kärnan i SD:s ideologi handlar om att människor ska anpassa sig till majoritetsnormerna – med några tydigt utpekade undantag. När Jimmie Åkesson återkommande kritiserar det splittrade samhället är det friheten att till exempel klä sig som man vill och leva som man vill som angrips. Motståndet mot mångkultur och olikhet är kärnan i SD:s nationalistiska ideologi, ”en stark nationell identitet och ett minimum av språkliga, kulturella och religiösa skillnader har en gynnsam effekt på sammanhållningen, tryggheten och stabiliteten inom ett samhälle.”, skriver partistyrelsen i sitt förslag till ändrat principprogram.</p>
      <p>Detta ska nu SD försöka omsätta i praktiken, när det står inför att för första gången få makt i någon form. Hur ska det gå till, lyder en överskuggande fråga.</p>
    </article>
  </body>
</html>