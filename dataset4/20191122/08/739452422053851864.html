<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/22/balciar-dal-zodpovedne-odovodnenie-svojho-majetku-vyhlasil-gajdos/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-22T08:45:16+00:00"/>
    <meta property="og:title" content="„Balciar dal zodpovedné odôvodnenie svojho majetku“, vyhlásil Gajdoš"/>
    <meta property="og:description" content="Minister obrany SR Peter Gajdoš (SNS) si stojí za tým, že majetok, ktorý šéf Vojenského spravodajstva (VS) Ján Balciar nadobudol, dosiahol legálne. Povedal to pred piatkovým mimoriadnym rokovaním Bezpečnostnej rady (BR) SR. Podľa Gajdoša platí to, čo povedal po septembrovom parlamentnom výbore pre kontrolu VS, ktorý sa oboznamoval so zisteniami..."/>
  </head>
  <body>
    <article>
      <h1>„Balciar dal zodpovedné odôvodnenie svojho majetku“, vyhlásil Gajdoš</h1>
      <address><time datetime="2019-11-22T08:45:16+00:00">22 Nov 2019, 08:45</time> by <a rel="author">TASR</a></address>
      <p>
        <b>Minister obrany SR Peter Gajdoš (SNS) si stojí za tým, že majetok, ktorý šéf Vojenského spravodajstva (VS) Ján Balciar nadobudol, dosiahol legálne. Povedal to pred piatkovým mimoriadnym rokovaním Bezpečnostnej rady (BR) SR.</b>
      </p>
      <p>Podľa Gajdoša platí to, čo povedal po septembrovom parlamentnom výbore pre kontrolu VS, ktorý sa oboznamoval so zisteniami polície týkajúcimi sa nadobudnutia Balciarovho majetku. „Svoje zodpovedné odôvodnenie dal, vysvetlil to na výbore, ktorý sa s tým stotožnil,“ pripomenul minister. „Každý rok podpisujem jeho vyhlásenie o majetkovom priznaní, na základe príjmov a výdajov je to skutočne adekvátne tomu, čo tam uviedol,“ dodal minister obrany.</p>
      <p>Mimoriadne rokovanie Bezpečnostnej rady štátu zvolal predseda vlády SR Peter Pellegrini (Smer-SD) v súvislosti s podozrením na spáchanie trestného činu ohrozovania utajovanej skutočnosti, ktorého sa mal dopustiť Jaroslav N. z OĽaNO. Podľa vyšetrovateľa NAKA mal žiadať utajované skutočnosti na ochranu záujmov Slovenskej republiky a následne ich vyzradiť ďalším osobám. Konkrétne sa Jaroslav N. mal niekoho z „bezpečnostného prostredia“ pýtať otázku súvisiacu s kauzou bývalého dôstojníka ruskej rozviedky GRU Sergeja Skripaľa.</p>
      <p>Oznamovateľom údajného ohrozovania utajovanej skutočnosti je šéf Vojenského spravodajstva Ján Balciar. Ten na Jaroslav N. podal i ďalšie trestné oznámenie, týkajúce sa podnikania obvineného. Jaroslav N. považuje obvinenia za absurdné a nepodložené. Za Balciarovou aktivitou vidí pomstu za to, že poukazoval na podozrenia týkajúce sa majetku šéfa VS.</p>
    </article>
  </body>
</html>