<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/ujabb-rancfelvarrason-estek-at-charlie-angyalai/187123"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-22T08:30:00+00:00"/>
    <meta property="og:title" content="Újabb ráncfelvarráson estek át Charlie angyalai"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Újabb ráncfelvarráson estek át Charlie angyalai</mark>
      </h1>
      <address><time datetime="2019-11-22T08:30:00+00:00">22 Nov 2019, 08:30</time> by <a rel="author">Bors</a></address>
      <p>Visszatérnek Charlie angyalai. A jövő héten már a magyar mozikban is bemutatják az akció-vígjáték harmadik mozis változatát, ezúttal Kristen Stewart, Naomi Scott és Ella Balinska játssza a lánytriót, amely a titokzatos Charlie Townsend szolgálatában küzd a rosszfiúkkal.</p>
      <figure>
        <img src="http://media.borsonline.hu/cikk/20/192734/big-lead/650x360/2031216_1.jpg"/>
        <figcaption>© MTI</figcaption>
      </figure>
      <blockquote><b>Szárnyalt a sorozat (1976–1981) </b><br/>A hazánkban is vetített eredeti sorozat öt évadot élt meg, ahol 115 epizódon át követhettük nyomon a csinos magánnyomozók kalandjait. Az eredeti angyalokat Kate Jackson, Jaclyn Smith és a 2009-ben elhunyt Farrah Fawcett játszotta, de közülük egyedül Smith tartott ki a sorozat végéig, a többiek időközben kiszálltak: a topmodell Fawcett például már az első évad után, a helyét a csapatban Cheryl Ladd vette át. Charlie-nak eredetileg John Forsythe kölcsönözte a hangját, az angyalokat segítő John Bosley bőrébe pedig David Doyle bújt – ő volt az egyetlen, aki a sorozat összes részében feltűnt.</blockquote>
      <p>A készítők semmit sem bíztak a véletlenre, a főcímdalt is három csinos énekesnő, Miley Cyrus, Ariana Grande és Lana Del Rey adja elő. A film az első héten csaknem 28 millió dolláros bevételt hozott világszerte, de a kritikusok nem rajonganak érte. Általános vélemény szerint a forgatókönyv meglehetősen gyenge, így a történet olyan, mintha egy harminc éve készült Chuck Norris-filmet néznénk.</p>
      <figure>
        <img src="http://media.borsonline.hu/cikk/20/192734/gallery-picture/645w/2031225_charlie-s-angels-2000.jpg"/>
      </figure>
      <blockquote><b>Diazékat visszatapsolták </b><br/>2000 és 2003 moziváltozat A Charlie angyalai filmfeldolgozása sokkal könnyedebb hangvételű volt, mint az eredeti sorozat. A főszerepben Cameron Diaz, Drew Barry­more és Lucy Liu tündökölt, míg John Bosley-t Bill Murray játszotta. A produkció nyereséges volt, ezért három évvel később a folytatás is elkészült, amelyben olyan sztárok kaptak szerepet, mint Demi Moore, Bruce Willis vagy Shia LaBeouf. A filmek az eredeti sorozat előtt is tisztelegtek: a folytatásban az egyik „ősangyal”, Jaclyn Smith is megjelent, Charlie hangja pedig mindkét filmben John Forsythe volt – ez volt a színész utolsó szerepe 2010-ben bekövetkezett halála előtt.</blockquote>
      <p>A hetvenes évek legendás sorozatát már többször feltámasztották, hol több, hol kevesebb sikerrel. Ezekben a produkciókban egyetlen a közös: Charlie-t sosem láthatjuk, csak a hangját halljuk hangszórón keresztül.</p>
      <blockquote><b>Bukott angyalok</b> <br/>2011-ben sorozatként próbálták visszahozni az angyalokat, de csúfos bukás lett a vége. A Magyarországon be sem mutatott produkcióból nyolc részt forgattak le, de a nézettsége annyira alacsony volt, hogy az utolsót már le sem vetítették. Az angyalokat Annie Ilonzeh, Minka Kelly és Rachael Taylor alakította.</blockquote>
    </article>
  </body>
</html>