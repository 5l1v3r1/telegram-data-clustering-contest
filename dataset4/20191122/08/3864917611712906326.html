<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823289-u-mariupoli-prezentuvali-proekt-stvorenna-mobilnih-cnapiv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T08:18:00+00:00"/>
    <meta property="og:title" content="У Маріуполі презентували проєкт створення мобільних ЦНАПів"/>
    <meta property="og:description" content="Представники ПРООН обговорили створення у Маріуполі мобільних ЦНАПів, проєкт реалізується за підтримки уряду Канади."/>
  </head>
  <body>
    <article>
      <h1>У Маріуполі презентували проєкт створення мобільних ЦНАПів</h1>
      <h2>Представники ПРООН обговорили створення у Маріуполі мобільних ЦНАПів, проєкт реалізується за підтримки уряду Канади.</h2>
      <address>
        <time datetime="2019-11-22T08:18:00+00:00">22 Nov 2019, 08:18</time>
      </address>
      <p>Про це повідомили в <a href="https://mariupolrada.gov.ua/news/predstavniki-proon-obgovorili-stvorennja-u-mariupoli-mobilnih-cnapiv">Маріупольській міській раді</a>.</p>
      <p>«У Маріуполі пройшов круглий стіл за участю заступника міського голови Михайла Івченка, представників ПРООН і громад Маріуполя та Сартани. Під час зустрічі презентували проєкт «Мобільні центри надання адміністративних послуг для постраждалого від конфлікту населення Східної України». Він реалізується при підтримці уряду Канади», - йдеться у повідомленні.</p>
      <p>Зазначено, що цей проєкт включає створення мобільних центрів надання адміністративних послуг, його фінансування складе 5 мільйонів канадських доларів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2821922-u-krasnopilskij-gromadi-zapracuvav-sucasnij-centr-adminposlug.html">У Краснопільській громаді запрацював сучасний центр адмінпослуг</a>
      </blockquote>
      <p>Спеціаліст з місцевого управління та адмінпослуг Владислав Сила розповів, що до 2021 року програмою ПРООН планується закупити спеціально обладнані автомобілі. Вони будуть пересуватися містами та селами, що знаходяться біля контрольно-пропускних пунктів. Наприклад, у Мар’янці, Сіверську, Курахово, Вугледарі та Маріуполі. Четверо фахівців надаватимуть ряд адміністративних послуг. Серед них - оформлення паспорта.</p>
      <figure>
        <img src="https://static.ukrinform.com/photos/2019_11/1574411440-259.jpg"/>
      </figure>
      <p>Зазначено, вже почалася розробка інтернет-сайту пересувних <a href="https://www.ukrinform.ua/tag-cnap">ЦНАПів</a> та мобільного додатка, за допомогою яких можна дізнатися час і місце роботи мобільних центрів.</p>
      <p>
        <i> Фото: mariupolrada.gov.ua</i>
      </p>
    </article>
  </body>
</html>