<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980901001.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-22T08:26:00+00:00"/>
    <meta property="og:title" content="صفار هرندی: حتی وزرای دولت هم حاضر نیستند از اجرای مدیریت سوخت دفاع کنند"/>
    <meta property="og:description" content="به گزارش فارس، محمد حسین صفارهرندی درباره تجربه اجرای طرح مدیریت سوخت در گذشته گفت: انزمان قبل از اجرای طرح کلیت قضیه را همه می‌دانستند و از مدت‌ها قبل منتظر اجرای چنین تصمیمی بودند."/>
  </head>
  <body>
    <article>
      <h1>صفار هرندی: حتی وزرای دولت هم حاضر نیستند از اجرای مدیریت سوخت دفاع کنند</h1>
      <address>
        <time datetime="2019-11-22T08:26:00+00:00">22 Nov 2019, 08:26</time>
      </address>
      <p>علی رغم اینکه طرح مدیریت مصرف سوخت تصمیم سران قوا و یک مرجع قانونی بود، باید هم اجرایی شود ولی آیا حق نداریم بگوییم چرا اینقدر بد اجرا شد؟ می توانستید بهتر عمل کنید اما چرا اینقدر بد؟!</p>
      <p>به گزارش فارس، محمد حسین صفارهرندی درباره تجربه اجرای طرح مدیریت سوخت در گذشته گفت: انزمان قبل از اجرای طرح کلیت قضیه را همه می‌دانستند و از مدت‌ها قبل منتظر اجرای چنین تصمیمی بودند.</p>
      <p>وی افزود: به نظرم آن چیزی که بیشتر از هر اتفاق دیگری برای مردم و بعضاً برای دست‌اندرکاران غیرقابل قبول جلوه کرد «کتمان‌کردن» موضوع توسط مسئولان دولتی و اجرایی بود و این کتمان‌کردن مدام صورت می‌گرفت در حالی که توقع این بود بدون افشای زمان دقیق اجرای طرح، اصل ماجرا برای مردم توضیح داده شود.</p>
      <p>عضو کابینه دولت نهم با اشاره به سابقه اجرای چنین طرح‌هایی تصریح کرد: هم تجربه موفق و هم تجربه ناموفقی در دولت‌های پیشین داشتیم بنابراین شایسته بود مردم را بیشتر از این‌ها، در جریان می‌گذاشتند. در این صورت مردم هم همراهی می‌کردند.</p>
      <p>صفارهرندی ادامه داد: همانطور که اعلام شده واریز مبالغی به حساب مردم آغاز شده است بهتر بود این مبالغ قبل از اجرای طرح به حساب خانوارها واریز می‌شد که اگر چنین بود می‌توانست در ترقیق این رنج موثر واقع شود.<br/>صفارهرندی در بخشی دیگری از سخنانش با رجوع به خاطراتش درباره اجرای طرح اصلاح مصرف سوخت در دولت نهم تصریح کرد: رئیس جمهور وقت بنا داشت چنین طرحی را به تنهایی و با تکیه صرف بر دولت انجام دهد اما رهبر معظم انقلاب فرمودند این کار صرفا مختص دولت نیست و باید کل نظام پای کار بیاید، مجلس و قوه قضائیه را هم دخیل کنید؛ از این بالاتر صاحبنظران در حوزه دانشگاه هم توجیه شوند و حتی اپوزوسیون دولت هم در جریان ماجرا قرار بگیرند» یعنی حتی مخالفان فکری دولت آن‌ها هم باید توجیه شوند. اتفاقاً این روش موثر واقع شد و زمانی که طرح به مرحله اجرا درآمد هیچ کس مخالفتی با آن نکرد حتی اپوزیسون دولت.<br/> <br/>وی در ادامه کسانی که اهل پیگیری‌های تحقیقی هستند را ارجاع داد به مصاحبه‌ای که همان ایام محمد شریعتمداری وزیر فعلی تعاون، کار و رفاه اجتماعی با یکی از روزنامه‌ها انجام داده بود، و تصریح کرد: ان زمان خبرنگار تلاش کرد از آقای شریعتمداری یک جمله بگیرد که این کاری که شده - طرح هدفمندی - کار غلطی است؟ ایشان می‌گوید نه کار خوب بود. خبرنگار که تیرش به سنگ می‌خورد مجدد می‌پرسد اگر این اختیاراتی که این دولت دارد زمان شما هم بود همین کار را می‌کردید آقای شریعتمداری منصفانه می‌گوید معلوم نبود این کار را می‌کردیم و در نهایت می‌گوید خوب کاری می‌کنند، خوب اجرا می‌کنند، ممکن است که من هم اشکالی داشته باشم، ولی دارد خوب اجرا می‌شود.</p>
      <p>صفارهرندی گفت: اثر هماهنگی کامل تمام عیار منطبق بر رهنمودهای حضرت آقا این است که اپوزیسیون دولت هم تائید می کند و حتی حاضر است در قبل حرف خودش مقاومت کند در حالی که در وضعیت فعلی حتی خو دولتمردان هم حاضر نیستند دفاع کنند. و وقتی گفته می شود بیاید توضیح دهید می گوید من در جریان نیستم.<br/> <br/>عضو مجمع تشخیص مصلحت نظام تاکید کرد: علی رغم اینکه طرح مدیریت مصرف سوخت تصمیم سران قوا و یک مرجع قانونی بود، باید هم اجرایی شود ولی آیا حق نداریم بگوییم چرا اینقدر بد اجرا شد؟ می توانستید بهتر عمل کنید اما چرا اینقدر بد؟!</p>
    </article>
  </body>
</html>