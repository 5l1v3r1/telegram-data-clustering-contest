<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/energeia/125786/sto-teleytaio-stadio-i-meleti-eparkeias-ishyos-toy-admie-efikti-i"/>
    <meta property="og:site_name" content="Insider"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Στο τελευταίο στάδιο η μελέτη επάρκειας ισχύος του ΑΔΜΗΕ-Εφικτή η απόσυρση των λιγνιτικών μονάδων"/>
    <meta property="og:description" content="Απαιτούνται νέες μονάδες φυσικού αερίου προκειμένου να «θωρακιστεί» το ενεργειακό σύστημα."/>
  </head>
  <body>
    <article>
      <h1>Στο τελευταίο στάδιο η μελέτη επάρκειας ισχύος του ΑΔΜΗΕ-Εφικτή η απόσυρση των λιγνιτικών μονάδων</h1>
      <h2>Απαιτούνται νέες μονάδες φυσικού αερίου προκειμένου να «θωρακιστεί» το ενεργειακό σύστημα.</h2>
      <address>
        <time datetime="2019-11-22T08:00:00+00:00">22 Nov 2019, 08:00</time>
      </address>
      <p>Στο τελευταίο στάδιο βρίσκεται η ολοκλήρωση της μελέτης επάρκειας ισχύος του <b>ΑΔΜΗΕ</b> η οποία σύμφωνα με πηγές της αγοράς δείχνει ότι ακόμη και στο πιο «επιθετικό σενάριο» απόσυρσης των λιγνιτικών μονάδων μέχρι το 2028, δεν τίθεται σε κίνδυνο η ενεργειακή ασφάλεια αρκεί να προστεθούν νέοι ηλεκτροπαραγωγικοί σταθμοί φυσικού αερίου συνολικής ισχύος 2.800 μεγαβάτ.</p>
      <p>Σημειώνεται ότι η ΡΑΕ έχει ήδη εγκρίνει πέντε άδειες παραγωγής για σταθμούς συνολικής ισχύος 3.460 MW, που έχουν υποβάλει η <b>MYTILINAIOS, η Elpedison, ο όμιλος ΓΕΚ ΤΕΡΝΑ, ο όμιλος Κοπελούζου και ο όμιλος Καράτζη</b>. Οι νέες μονάδες σε συνδυασμό με τη μεγαλύτερη διείσδυση των ΑΠΕ (μέχρι το τέλος της επόμενης δεκαετίας αναμένεται ότι θα προστεθούν νέα φωτοβολταϊκά και αιολικά πάρκα συνολικής ισχύος 8 γιγαβάτ) αναμένεται να αποτελέσουν βασικούς πυλώνες κάλυψης των ενεργειακών αναγκών μετά από την απόσυρση των λιγνιτικών μονάδων.</p>
      <h3>Απαιτούνται νέα φωτοβολταϊκά και αιολικά έργα</h3>
      <p>Όσον αφορά στην ενεργειακή πολιτική της κυβέρνησης και τις αλλαγές που προωθούνται, ο υφυπουργός Ενέργειας, <b>Γεράσιμος Θωμάς</b>, μιλώντας σε συνέδριο του ΙΕΝΕ την Πέμπτη, σημείωσε ότι «θα είμαστε πιο φιλόδοξοι όσον αφορά στις ΑΠΕ με στόχο την ακαθάριστη κατανάλωση ενέργειας να φθάσει στο 35% μέχρι ο 2030. Αυτό θα απαιτήσει νέα φωτοβολταϊκά και αιολικά έργα πάνω από 8 γιγαβάτ. Το 90% αυτών θα έχουν υποχρέωση συμμετοχής στην αγορά ηλεκτρικής ενέργειας χωρίς να υπάρχει ανάγκη λειτουργικής ενίσχυσης. Η ηλεκτρική ενέργεια θα στηρίζεται κατά 60% στις ΑΠΕ», επεσήμανε.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/energeia/125815/konta-sto-275-epitokio-gia-omologo-toy-mytilinaioy-kleinei-simera"/>
        <a href="https://www.insider.gr/epiheiriseis/energeia/125797/stis-29-noembrioy-3rd-balkan-eastmed-energy-law-forum"/>
        <a href="https://www.insider.gr/epiheiriseis/energeia/125783/gontikas-i-energean-estiazei-se-tesseris-ypodomes-stin-anatoliki"/>
      </related>
    </article>
  </body>
</html>