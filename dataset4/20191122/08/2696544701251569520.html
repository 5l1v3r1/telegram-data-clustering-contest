<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191122_Megjelent_a_rendelet_a_6_evesek_iskola_aloli_felmenteserol"/>
    <meta property="og:site_name" content="HVG.hu"/>
    <meta property="article:published_time" content="2019-11-22T08:03:00+00:00"/>
    <meta property="og:title" content="Megjelent a rendelet a 6 évesek iskola alóli felmentéséről"/>
    <meta property="og:description" content="Az új szabályozás szerint egy országos hatóság, az Oktatási Hivatal adhatja ki az engedélyeket a felmentésről szakértői vizsgálat alapján."/>
  </head>
  <body>
    <article>
      <h1>Megjelent a rendelet a 6 évesek iskola alóli felmentéséről</h1>
      <address><time datetime="2019-11-22T08:03:00+00:00">22 Nov 2019, 08:03</time> by <a rel="author">Domány András</a></address>
      <p>
        <b>Az új szabályozás szerint egy országos hatóság, az Oktatási Hivatal adhatja ki az engedélyeket a felmentésről szakértői vizsgálat alapján.</b>
      </p>
      <p>Csütörtökön késő este megjelent a rég várt kormányrendelet arról, hogy ki döntheti el, felmentik-e a 6 éves gyereket a beiskolázási kötelesség alól, ha a szülő még egy évet várni szeretne. <a href="https://eduline.hu/kozoktatas/20190614_ovoda_felmentes_torveny">Egy törvény</a> ugyanis elvette ezt a jogot a gyereket ismerő szülőktől és óvónőktől, óvodavezetőktől, de a végrehajtási jogszabály késett.</p>
      <p>Az új rendelet szerint egy országos hatóság, az Oktatási Hivatal adhatja ki ezeket az engedélyeket szakértői vizsgálat alapján. A gyerek lakhelye szerint illetékes járási szakértő bizottságot kell megkérdezni, sajátos nevelési igény esetén pedig a hasonló megyei testületet. A bizottságnak a szülői kérelem beérkezése után öt napon belül időpontot kell adnia a vizsgálatra, és azt a kérelem beérkezésétől 15 napon belül el kell végezni.</p>
      <p>Ha a szülő a szakértői vizsgálat időpontjában önhibájából nem jelenik meg, új időpontot nem kap, a hivatal a gyerek megvizsgálása nélkül dönt. Ha önhibáján kívül nem jelenik meg, még egy időpontot kap öt napon belül. Arról nem szól a rendelet, hogy ki és hogyan állapítja meg, önhibájából maradt-e távol a szülő és a gyerek, illetve, hogy erről milyen igazolást fogadnak el.</p>
      <p>A bizottság szakértői véleményét a hivatal eljárásának megindításától számított 30 napon belül kell megküldeni a hivatalnak. Arra nem szerepel határidő a szövegben, hogy az Oktatási Hivatalnak mikor kell döntenie a gyerek sorsáról, vagyis arról, köteles-e iskolába menni abban az évben, amelyben augusztus 31-éig a hatodik életévét betölti.</p>
      <related>
        <a href="https://hvg.hu/itthon/20191107_Vizsgalatot_inditott_az_ombudsman_a_rendezetlen_iskolaerettsegi_vizsgalatok_miatt"/>
        <a href="https://hvg.hu/itthon/20191111_kilenc_evfolyam_nulladik_evfolyam_iskola_kormany"/>
      </related>
    </article>
  </body>
</html>