<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2823315-sbu-perekrila-shemi-cornih-lisorubiv-u-karpatah-majze-na-2-miljoni.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T08:42:00+00:00"/>
    <meta property="og:title" content="СБУ перекрила схеми &quot;чорних лісорубів&quot; у Карпатах майже на 2 мільйони"/>
    <meta property="og:description" content="Масштабне розкрадання та незаконний експорт гуртових партій деревини до ЄС блокувала у західних регіонах нашої держави Служба безпеки України."/>
  </head>
  <body>
    <article>
      <h1>СБУ перекрила схеми "чорних лісорубів" у Карпатах майже на 2 мільйони</h1>
      <h2>Масштабне розкрадання та незаконний експорт гуртових партій деревини до ЄС блокувала у західних регіонах нашої держави Служба безпеки України.</h2>
      <address>
        <time datetime="2019-11-22T08:42:00+00:00">22 Nov 2019, 08:42</time>
      </address>
      <p>Про це повідомляє <a href="https://ssu.gov.ua/ua/news/1/category/2/view/6741#.c7D5o0Pj.dpbs">пресцентр СБУ</a>.</p>
      <p>“Посадовці Держлісагентства на Закарпатті організували механізм протиправної легалізації лісопродукції афілійованими фірмами для нелегального продажу за кордон. Для «узаконення» <a href="https://www.ukrinform.ru/tag-les">лісу</a> вони застосовували схему подвійного використання товарно-транспортних накладних реальних підприємців. Також на їх основі виготовляли сертифікати для оформлення митної документації. За оперативною інформацією, протиправна діяльність зловмисників завдала державі втрат майже на 1,5 мільйона гривень”, - йдеться у повідомленні.</p>
      <p>Також СБУ викрила тимчасово виконуючого обов’язки директора лісгоспу у Івано-Франківській області на незаконній реалізації деревини на суму майже пів мільйона гривень.</p>
      <figure>
        <img src="https://static.ukrinform.com/photos/2019_11/1574415554-958.jpg"/>
      </figure>
      <p>Посадовець збував місцевому підприємцю цінні породи дерев, зокрема дуб, за штучно заниженою вартістю. Для цього фігуранти справи вносили недостовірні відомості до звітно-облікової документації та використовували підроблені товарні накладні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2817290-na-zitomirsini-virubali-7-gektariv-lisu-dla-nezakonnogo-eksportu-derevnogo-vugilla.html">На Житомирщині вирубали 7 гектарів лісу для незаконного експорту деревного вугілля</a>
      </blockquote>
      <p>В обох випадках у межах кримінальних проваджень, розпочатих за ч. 2 ст. 364 (зловживання владою або службовим становищем) Кримінального кодексу України, тривають слідчі дії для притягнення до відповідальності інших осіб, зокрема посадовців, причетних до оборудок.</p>
      <p>СБУ посилює боротьбу з незаконними вирубками лісу у західних регіонах країни на виконання підписаного Президентом України Закону «Про внесення змін до деяких законів України щодо заборони суцільних рубок на гірських схилах в ялицево-букових лісах Карпатського регіону».</p>
      <p>
        <i>Фото: ssu.gov.ua</i>
      </p>
    </article>
  </body>
</html>