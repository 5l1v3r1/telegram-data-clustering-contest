<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/juga-en-valencia-reclama-normalitat-linguistica-clubs-esportius-valencians"/>
    <meta property="og:site_name" content="Diari La Veu"/>
    <meta property="article:published_time" content="2019-11-22T08:51:00+00:00"/>
    <meta property="og:title" content="Juga en Valencià reclama la &quot;normalitat lingüística&quot; en els clubs esportius valencians "/>
    <meta property="og:description" content="El pròxim 30 de novembre el Centre Octubre de València acollirà la presentació oficial de l'associació"/>
  </head>
  <body>
    <article>
      <h1>Juga en Valencià reclama la "normalitat lingüística" en els clubs esportius valencians </h1>
      <h2>L'associació, que compta amb l'assessorament de Plataforma per la Llengua, es presenta al públic el pròxim 30 d'octubre al Centre Octubre de València</h2>
      <address><time datetime="2019-11-22T08:51:00+00:00">22 Nov 2019, 08:51</time> by <a rel="author">M.H.</a></address>
      <p>VALÈNCIA. "Igual com el valencià és la llengua que utilitza la ciutadania en la vida diària, també la volem utilitzar amb normalitat en les relacions amb els nostres respectius equips esportius". És la premissa de la qual parteix Juga en Valencià, una associació formada per aficionats dels principals clubs del territori. El Centre Octubre de València acollirà el pròxim 30 de novembre a les 12 hores la presentació oficial de l'associació que, a més, compta amb l'assessorament tècnic de Plataforma per la Llengua al País Valencià. <br/><br/>Juga en Valencià va nàixer fa uns quants mesos a partir de converses entre grups d'aficionats i, per fi, el 4 de juliol van aconseguir constituir-se com a associació. Des que estan treballant, ja han arribat a desenes de socis de diversos clubs de futbol: el CE Castelló, l'Elx CF, l'Hèrcules CF, Llevant UE, València CF o el Vila-real CF. També d'altres esports, com ara el València Bàsquet. </p>
      <figure>
        <iframe data-src="https://twitter.com/JugaEnValencia/status/1196891485330796545?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El seu objectiu és aconseguir la plena igualtat lingüística en tots els equips esportius i en tots els àmbits: "Quan anem a la botiga, quan consultem les xarxes socials i els mitjans de comunicació i quan ens adrecem directament als clubs", expliquen. "Allò que demanem no és més que garantir activament la llibertat de tria de llengua per part de l'aficionat i, per tant, la igualtat lingüística". <br/><br/>L'associació Juga en Valencià considera que la llengua pròpia és poc utilitzada en la comunicació dels diversos clubs valencians de futbol, amb bona massa social. Tal com <a href="https://www.diarilaveu.com/juga-en-valencia-aficionats-futbol-abandonen-rivalitat-unir-se-igualtat-linguistica">explicaven fa uns mesos a Diari La Veu</a>, la seua voluntat és poder visibilitzar la llengua, especialment, en la comunicació dels principals clubs: que el valencià gaudisca de normalització plena en xarxes, rètols, comunicats oficials, pancartes o en mitjans pròpies. <br/><br/>Des de Plataforma per la Llengua, per la seua banda, consideren que "l'esport és un àmbit de gran ressò social i els equips esportius representen un territori i també la seua cultura i llengua pròpia". Segons expliquen en un comunicat, amb una finalitat semblant, el 2018, Plataforma per la Llengua del País Valencià va engegar la campanya 'Fes un gol pel valencià', atenent la demanda de molts aficionats als esports a les xarxes, de més presència de la llengua en el nom dels estadis, en la megafonia i en les xarxes de comunicació dels clubs de futbol amb més seguidors.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/iniciativa-creu-resultat-10n-dona-marge-reubicarse-ampliar-compromis"/>
        <a href="https://www.diarilaveu.com/educacio-amenaces-vox-petrer-professor-del-seu-fill"/>
        <a href="https://www.diarilaveu.com/standard-and-poors-mante-el-rating-del-pais-valencia-en-bb-i-adverteix-sobre-el-problema-de-linfrafinancament"/>
        <a href="https://www.diarilaveu.com/policia-organitzacio-trafic-explotacio-dones-alzira"/>
        <a href="https://www.diarilaveu.com/el-jutjat-arxiva-la-causa-contra-nomdedeu-i-brancal-pel-cas-dels-sobres"/>
      </related>
    </article>
  </body>
</html>