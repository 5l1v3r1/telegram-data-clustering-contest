<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/byly-prezes-warszawskiej-spolki-zatrzymany-przez-cba,135402.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-22T08:52:00+00:00"/>
    <meta property="og:title" content="Były prezes warszawskiej spółki zatrzymany przez CBA"/>
    <meta property="og:description" content="Były prezes reaktywowanej warszawskiej spółki został zatrzymany przez Centralne Biuro Antykorupcyjne w związku ze śledztwem dotyczącym nieprawidłowości przy warszawskiej reprywatyzacji - poinformowało w piątek CBA."/>
  </head>
  <body>
    <article>
      <h1>Były prezes warszawskiej spółki zatrzymany przez CBA</h1>
      <address><time datetime="2019-11-22T08:52:00+00:00">22 Nov 2019, 08:52</time> by <a rel="author">PAP/AKC  </a></address>
      <h4>Były prezes reaktywowanej warszawskiej spółki został zatrzymany przez Centralne Biuro Antykorupcyjne w związku ze śledztwem dotyczącym nieprawidłowości przy warszawskiej reprywatyzacji - poinformowało w piątek CBA.</h4>
      <hr/>
      <p>Funkcjonariusze warszawskiej delegatury Centralnego Biura Antykorupcyjnego zatrzymali byłego prezesa reaktywowanej warszawskiej spółki już po raz drugi.</p>
      <p>Wydział Komunikacji Społecznej Gabinetu Szefa CBA wyjaśnił w komunikacie przekazanym PAP, że mężczyzna został zatrzymany w maju tego roku do sprawy nieprawidłowości przy warszawskiej reprywatyzacji. "Wówczas otrzymał wolnościowe środki zapobiegawcze. Pomimo tego nie wpłacił poręczenia majątkowego i nie stawiał się na wezwania prokuratury" - czytamy.</p>
      <p>Zgodnie z komunikatem, czynności przeprowadzone przez agentów CBA miały związek ze śledztwem dotyczącym usiłowania wyłudzenia wielomilionowego odszkodowania od m.st. Warszawy w związku z realizacją roszczeń do nieruchomości przysługujących spółce.</p>
      <p>
        <a href="https://www.portalsamorzadowy.pl/polityka-i-spoleczenstwo/cba-przeszukuje-urzad-miejski-w-choszcznie,135182.html">Czytaj też: CBA przeszukuje Urząd Miejski w Choszcznie</a>
      </p>
      <p>W toku śledztwa ustalono, iż firma sprzedała na rzecz dwóch osób roszczenia do nieruchomości znajdującej się u zbiegu ulic Książęcej, Smolnej i Herberta. "Sprzedaż ta była wynikiem oszustwa, gdyż uprzednio roszczenia zostały przeniesione na inny podmiot kontrolowany przez podejrzanego, o czym nabywcy nie byli informowani. Tym sposobem zainkasowane zostały środki w wysokości 175 tys. zł. Następnie prezes podjął działania w celu ukrycia przestępczego pochodzenia tych środków, które polecił wypłacić na swoją rzecz" - wyjaśniło biuro.</p>
      <p>
        <a href="https://www.portalsamorzadowy.pl/edukacja/cba-kontroluje-miedzyuczelniana-inwestycje,135242.html">Czytaj też: CBA kontroluje międzyuczelnianą inwestycję</a>
      </p>
      <p>Po zakończeniu czynności mężczyzna został przewieziony do Prokuratury Regionalnej we Wrocławiu, gdzie usłyszał zarzuty.</p>
      <p>Funkcjonariusze warszawskiej delegatury CBA prowadzą obecnie pod nadzorem prokuratury około 70 śledztw dotyczących przestępstw związanych z reprywatyzacją w Warszawie, które dotyczą blisko 200 nieruchomości, a zarzuty w sprawie usłyszało już około 40 osób. Wartość szkód z tego tytułu została oszacowana na ponad 3 mld zł. We wrześniu 2019 roku Prokuratura Regionalna we Wrocławiu skierował szósty akt oskarżenia w związku z tym wielowątkowym postępowaniem.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>