<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112250"/>
    <meta property="og:site_name" content="MGR Online"/>
    <meta property="article:published_time" content="2019-11-22T08:46:00+00:00"/>
    <meta property="og:title" content="ผลงานเตะตา!! ยัดห่วงสาว 3x3 ได้ลุยศึกชิงแชมป์โลก 2020 เล็งต่อยอดสู่โอลิมปิก"/>
    <meta property="og:description" content="วงการยัดห่วงไทยเฮ หลังทีมชูตสาว3x3ได้รับการแจ้งจากฟีบ้าให้ไปร่วมศึก บาสเกตบอล 3x3 ยู-23 ชิงแชมป์โลก 2020 เป็นครั้งแรกในประวัติศาสตร์ ด้วยผลงานที่ยอดเยี่ยมในระดับนานาชาติช่วง 2 ปีหลัง ทำให้ได้สิทธิ์ติดโควตาไปบู๊ศึกโลกเป็นที่นั่งส"/>
  </head>
  <body>
    <article>
      <h1>ผลงานเตะตา!! ยัดห่วงสาว 3x3 ได้ลุยศึกชิงแชมป์โลก 2020 เล็งต่อยอดสู่โอลิมปิก</h1>
      <address><time datetime="2019-11-22T08:46:00+00:00">22 Nov 2019, 08:46</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011612901.JPEG"/>
      </figure>
      <p>วงการยัดห่วงไทยเฮ หลังทีมชูตสาว3x3ได้รับการแจ้งจากฟีบ้าให้ไปร่วมศึก "บาสเกตบอล 3x3 ยู-23 ชิงแชมป์โลก 2020" เป็นครั้งแรกในประวัติศาสตร์ ด้วยผลงานที่ยอดเยี่ยมในระดับนานาชาติช่วง 2 ปีหลัง ทำให้ได้สิทธิ์ติดโควตาไปบู๊ศึกโลกเป็นที่นั่งสุดท้าย ทีมที่ 20 "เฮียต่าย" เผย สมาคมฯ เตรียมดึงโค้ชประสบการณ์สูงชาวออสซี่มาคุมทัพ เน้นเต็มสูบด้วยการเก็บตัวผู้เล่นที่จะไปสู้ศึกก่อน 3-4 เดือนเป็นอย่างน้อย พร้อมเร่งสร้างรากฐานเยาวชนของบาสฯ 3x3 ในไทยให้แข็งแกร่งขึ้น เพื่ออนาคตในการควอลิฟายน์ไปลุยยูธโอลิมปิกและโอลิมปิกเกมส์ต่อไป<br/><br/>วงการยัดห่วงไทยได้รับข่าวดีแบบสุดๆ เมื่อทางสหพันธ์บาสเกตบอลนานาชาติ หรือ "ฟีบ้า" ได้ทำการประกาศแจ้งหน้าเว็บไซต์ถึงการตัดสินคัดเลือก 20 ประเทศเข้าร่วมการแข่งขันบาสเกตบอล 3x3 วูเม็นส์ เวิลด์ แชมเปียนชิพ 2020 หรือ บาสเกตบอลหญิง 3x3 ชิงแชมป์โลก ในช่วงเดือนตุลาคมปีหน้า ซึ่งทีมชูตสาว3x3 ของไทยได้รับสิทธิ์เป็นอันดับสุดท้าย อันดับที่ 20 ถือเป็นการเข้าร่วมการแข่งขันในทัวร์นาเมนต์ใหญ่อย่างศึกชิงแชมป์โลกด้วยการควอลิฟายน์เป็นครั้งแรกของวงการบาสเกตบอลไทยไม่ว่าจะเป็นประเภท 3x3 หรือ 5x5 หรือไม่ว่าจะเป็นประเภทหญิงหรือชายก็ตาม <br/><br/>อาจารย์พิรุณ ทองพิลา คณะกรรมการบริหาร สมาคมกีฬาบาสเกตบอลแห่งประเทศไทย และทำหน้าที่เป็นผู้ช่วยฝ่ายต่างประเทศคอยดูแลเรื่องของคะแนนต่างๆ ของทีมบาสเกตบอลประเภท 3x3 ของไทย เปิดเผยว่า เนื่องด้วยการทำผลงานที่ยอดเยี่ยมในช่วงปี 2018-2019 ของทีมบาสเกตบอล 3x3 ทีมชาติไทยทั้งหญิงและชาย ไม่ว่าจะเป็นรายการบาสเกตบอล 3x3 ยู-23 เอเชียคัพ 2018 ที่เมืองฉางซา ประเทศจีน, รายการบาสเกตบอล 3x3 ยู-23 ซูเปอร์ลีก 2018-2019 ที่ประเทศมองโกเลีย-รัสเซีย และ จีน และรายการบาสเกตบอล 3x3 วีเมนส์ ซีรีส์ 2019 ที่เมืองซีอาน ประเทศจีน ซึ่งทางฟีบ้าได้ทำการพิจารณาออกเป็น 3 ส่วน โดย 1.คะแนนนักกีฬา จะดูจากนักกีฬาที่โดดเด่นจำนวน 3 คนของแต่ละทีม ว่ามีการทำแต้มที่หรือไม่, แอสซิสต์เป็นอย่างไร รวมไปถึงความสามารถเฉพาะตัว ซึ่งนักกีฬาของไทยชุดนี้โดดเด่นมาก ฝ่ายหญิงก็นำโดย "กัปตันโอ๋" เพ็ญพรรณ โยธานันท์, "เล็ก" ขวัญจิรา ทองแดง และ "กิ๊ก" กนกวรรณ ประจวบสุข ส่วนทีมชายเป็น "โทนี่" กันตพงศ์ คอร์ซาห์-ดิค, "โอม" ชนาธิป จักรวาฬ และ "อาท" ชัชพล จึงแย้มปิ่น</p>
      <figure>
        <img src="https://mpics.mgronline.com/pics/Images/562000011612902.JPEG"/>
      </figure>
      <p>2.คะแนนทีม โดยอันดับขอทีมไทยได้ลุ้นเหรียญรางวัลเกือบทุกทัวร์นาเมนต์ที่ออกไปแข่งขันในช่วงหลังโดยเฉพาะทีมหญิง และ 3.คะแนนของสมาคมฯ ซึ่งสมาคมกีฬาบาสเกตบอลแห่งประเทศไทยก็เป็นคนริเริ่มดำเนินการส่งทัพไทยไปแข่งขันทุกๆ รายการอยู่แล้ว นั่นทำให้ล่าสุดเมื่อวันที่ 1 พ.ย.ที่ผ่านมาอันดับแรงกิ้งโลกของทีมบาสเกตบอลหญิง 3x3 ไทยชุดอายุไม่เกิน 23 ปี ขยับขึ้นไปอยู่ที่ 28 ของโลก และสามารถผ่านการควอลิฟายน์ของทางฟีบ้าติดเป็นอันดับที่ 20 อันดับสุดท้ายที่ได้เข้าร่วมการแข่งขันบาสเกตบอลหญิง 3x3 ยู-23 ชิงแชมป์โลก 2020 โดยเหตุที่ทีมสาวไทยได้ติดเป็น 1 ใน 20 ทีมที่ได้สิทธิ์นั้นเพราะเนื่องจากแต่ละทวีปจะถูกจำกัดโควตาไม่ให้มีประเทศของทวีปๆ นั้่นเข้าร่วมมากจนเกินไป และฟีบ้าจะกระจายสิทธิ์ให้ประเทศจากทวีปอื่นที่อันดับโลกลดหลั่นลงมาได้มีโอกาสเข้าร่วมด้วย <br/><br/>"เฮียต่าย" นิพนธ์ ชวลิตมณเฑียร นายกสมาคมกีฬาบาสเกตบอลแห่งประเทศไทย กล่าวว่า เป็นเรื่องที่น่ายินดีอย่างยิ่งและถือเป็นประวัติศาสตร์ชาติไทยเพราะยังไม่เคยมีทีมบาสเกตบอลตัวแทนของไทยสามารถเข้าร่วมศึกระดับชิงแชมป์โลกได้ด้วยการควอลิฟายน์คัดเลือกผ่านมาก่อน ไม่ว่าจะเป็นรุ่นเยาวชนหรือโอเพ่น และไม่ว่าจะเป็นบาสฯ 3x3 หรือบาสฯ 5x5 โดยก่อนหน้านี้เมื่อช่วงเดือนสิงหาคมทีมบาสฯ 5x5 หญิงยู-19ได้มีโอกาสแข่งขันชิงแชมป์โลกแต่นั่นเป็นได้สิทธิ์จากไวล์การ์ด เพราะไทยเป็นเจ้าภาพจัดแข่งขัน ก็ต้องยกย่องผลงานของเด็กๆ ไทยที่โชว์ฟอร์มดีขึ้นๆ เรื่อยๆ ในระดับนานาชาติ ส่วนความคาดหวังก็ต้องบอกว่าเด็กๆ คงสู้เต็มที่ เพราะด้วยเป็นรายการระดับโลก ชื่อชั้นของคู่แข่งย่อมเหนือกว่า แต่สมาคมฯ ก็ได้เริ่มวางแผนการเอาไว้แล้ว คาดว่าจะมีการเก็บตัวอย่างต่ำ 3-4 เดือน และได้ทำการพูดคุยให้ผู้ฝึกสอนชาวออสเตรเลียที่มีประสบการณ์สูงมาคุมทัพเรียบร้อยแล้ว<br/><br/>"ด้วยความสำเร็จที่เกิดขึ้นครั้งนี้ทำให้สมาคมฯ จะไม่หยุดยั้งในการพัฒนากีฬาบาสเกตบอล 3x3 จริงๆ เราเริ่มเห็นแววมาพักใหญ่แล้วว่าเด็กไทยเล่นกีฬาชนิดนี้เก่ง ดังนั้นสมาคมฯ คงต้องเร่งสร้างบาสฯ 3x3 ในระดับเยาวชนให้เข้มแข็งขึ้น โดยจะจัดตั้งทีมงานของสมาคมฯ ที่ดูแลในกีฬาบาสฯ 3x3 โดยเฉพาะ ซึ่งในสมาคมฯ ยุคก่อนๆ ยังไม่เคยมุ่งเน้นที่จะทำ ทั้งหมดก็เพื่อที่จะให้ในอนาคตได้มีทีมบาสเกตบอล 3x3 ทีมชาติไทยที่มีแรงกิ้งสูงๆ เป็นโอกาสในการควอิฟายน์ไปร่วมแข่งขันมหกรรมใหญ่อย่างยูธโอลิมปิกเกมส์และโอลิมปิกเกมส์ต่อไป" ประมุขยัดห่วงไทยกล่าว <br/><br/>สำหรับรายชื่อประเทศที่ผ่านการคัดเลือกเข้าร่วมการแข่งขันบาสเกตบอลหญิง 3x3 ยู-23 ชิงแชมป์โลก 2020 มีดังนี้ 1.จีน 2.ญี่ปุ่น 3.รัสเซีย 4.มองโกเลีย 5.โรมาเนีย 6.ฝรั่งเศส 7.เนเธอร์แลนด์ 8.สหรัฐอเมริกา 9.อิตาลี 10.อิหร่าน 11.ไต้หวัน 12.เอสโตเนีย 13.เบลารุส 14.เยอรมัน 15.สวิตเซอร์แลนด์ 16.สาธารณรัฐเช็ก 17.ฟิลิปปินส์ 18.อุรุกวัย 19.อียิปต์ และ 20.ไทย</p>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000112250"/>
      </related>
    </article>
  </body>
</html>