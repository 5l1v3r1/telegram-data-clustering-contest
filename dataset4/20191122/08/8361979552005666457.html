<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/top-100-bogatyh/grigoriy-i-igor-surkis-dosye-biografiya-statki-2019-skilki-groshey-u-surkis-50054893.html"/>
    <meta property="og:site_name" content="НВ"/>
    <meta property="article:published_time" content="2019-11-22T08:24:00+00:00"/>
    <meta property="og:title" content="Брати олігархи. На чому заробляють партнери Коломойського, Ігор і Григорій Суркіси"/>
    <meta property="og:description" content="Брати Суркіси в новому рейтингу найбагатших українців за версією НВ і Dragon Capital залишилися на 21 місці. При цьому їх статки збільшилися на 18%, — до $ 280 млн."/>
  </head>
  <body>
    <article>
      <h1>Брати олігархи. На чому заробляють партнери Коломойського, Ігор і Григорій Суркіси</h1>
      <h2>Брати Суркіси в новому рейтингу найбагатших українців за версією НВ і Dragon Capital залишилися на 21 місці. При цьому їх статки збільшилися на 18%, — до $ 280 млн.</h2>
      <address>
        <time datetime="2019-11-22T08:24:00+00:00">22 Nov 2019, 08:24</time>
      </address>
      <p>Брати Григорій та Ігор Суркіси відомі як футбольні меценати і спортивні функціонери. Але у них також є серйозні бізнес-активи.</p>
      <p>За часів СРСР старший брат Григорій працював на різних посадах, переважно пов’язаних із будівництвом.</p>
      <p>У 1992 році значився, як і його молодший брат Ігор серед співзасновників, створеної Віктором Медведчуком юридичної фірми БІ.АЙ.ЕМ. Її іншими співзасновниками були Валентин Згурський, Юрій Карпенко, Богдан Губський, Юрій Лях («Київська сімка»).</p>
      <p>В період 1991−1993 років старший брат був гендиректором СП «Динамо-Атлантик», з 1993 по 1998 роки обіймав посаду президента футбольного клубу «Динамо «Київ», а до 2002 року був почесним президентом клубу. З 1992 по 1998 роки — президент УПФК «Славутич», 75% якого належало офшорній «Newport Management» Віктора Медведчука. Саме ця компанія робила виплати футболістам київського «Динамо» щонайменше з 2003 року.</p>
      <p>Концерн «Славутич», де нині молодшому Суркісу належить 6,7% (93,3% контролюється кіпрськими Кірелма ентерпрайсіз лтд, Лістон менеджмент лтд, Норес констракшин лтд, Отренія інвестментс лтд і Мерсенна холдінггз Лтд) володіє рядом компаній, що працюють в різних сферах економіки.</p>
      <p>Ігор Суркіс з 2002 року — президент «ФК «Динамо «Київ».</p>
      <p>Брати Суркіси — власники інвестиційних фондів: Надія, Добробут (В стадії ліквідації), Джерело. Серед співзасновників також є представники «Київської сімки».</p>
      <p>У Суркіса-старшого великий досвід футбольного та спортивного менеджера. З 1996 року він займав різні посади в Професійній футбольній лізі, Федерації футболу України та Національному олімпійському комітеті. З 2002 року працював в структурах УЄФА. У тому числі з 2013 року був віце-президентом цієї європейської футбольної асоціації. Григорій Суркіс був одним з ключових лобістів проведення в Україні футбольного ЄВРО-2012.</p>
      <p>У лютому 2019 старший Суркіс залишив посаду віце-президента і став почесним членом УЄФА.</p>
      <p>Сьогодні основними активами братів Суркісів є футбольний клуб «Динамо» (їм належть більше 60%) і компанія «Укренергоконсалтинг».</p>
      <p>У червні журналісти програми Схеми <a href="https://www.radiosvoboda.org/a/news-schemes-ekstradytsiya-kryuchkova-data/29874141.html">опублікували</a> матеріали зв’язку братів Суркісів з екс-директором компанії «Енергомережа» Дмитром Крючковим.</p>
      <p>Зараз Дмитро Крючков є основним фігурантом справи, яку розслідує Національне антикорупційне бюро, про розкрадання 340 млн грн з Запоріжжяобленерго.</p>
      <p>Серед фінансових активів братів Суркіс є А-Банк, який також асоціюють з Ігорем Коломойським. Відзначимо, що цей банк рішенням Окружного адмінсуду Києва <a href="https://biz.censor.net.ua/news/3026584/surkisy_otsudili_spisannyyi_pri_natsionalizatsii_privatbanka_1_milliard_s_protsentami">відсудив</a> у травні 2017 року з ПриватБанку списані під час націоналізації 364 млн грн. В цей же день той же суд зобов’язав ПриватБанк повернути особисто сім'ї Суркісів 1,048 млрд грн, $ 266,2 тис і 8 тис. євро.</p>
      <p>З 2009 року Ігор Суркіс є міноритарним партнером Ігоря Коломойського в декількох телеканалах групи 1+1.</p>
      <p>На парламентських виборах 2019-го Григорій Суркіс був обраний народним депутатом України за списком партії Опозиційна платформа — За життя.</p>
      <p>А на початку вересня 2019 року <a href="https://nv.ua/ukr/ukraine/politics/na-svyatkuvanni-yuvileyu-surkisa-buli-prisutni-bakanov-shefir-novini-ukrajini-50041434.html">Григорій Суркіс помпезно відсвяткував 70-річчя в одному з готелів Києва</a>. Це стало причиною чергового скандалу. Адже опозиційного депутата приїхали привітати багато почесних гостей. Серед них були не тільки відомі бізнесмени Ігор Коломойський, Геннадій Боголюбов і Віктор Пінчук, а й представники чинної влади. Серед них були помічені очільник СБУ Іван Баканов і помічник президента України Сергій Шефір.</p>
    </article>
  </body>
</html>