<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/vyronas-ti-anaferoun-oi-ergazomenoi-gia-to-koritsaki-pou-eksafanistike-apo-paidiko-stathmo/2921021/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T08:32:31+00:00"/>
    <meta property="og:title" content="Βύρωνας: Τι αναφέρουν οι εργαζόμενοι για το κοριτσάκι που εξαφανίστηκε από παιδικό σταθμό"/>
    <meta property="og:description" content="Ανακοίνωση εξέδωσε το σωματείο εργαζομένων Βύρωνα για το κοριτσάκι που... απλά χάθηκε ξαφνικά από παιδικό σταθμό!"/>
  </head>
  <body>
    <article>
      <h1>Βύρωνας: Τι αναφέρουν οι εργαζόμενοι για το κοριτσάκι που εξαφανίστηκε από παιδικό σταθμό</h1>
      <h2>Ανακοίνωση εξέδωσε το σωματείο εργαζομένων Βύρωνα για το κοριτσάκι που... απλά χάθηκε ξαφνικά από παιδικό σταθμό!</h2>
      <address><time datetime="2019-11-22T08:32:31+00:00">22 Nov 2019, 08:32</time> by <a rel="author">Newsit Newsroom</a></address>
      <p>Όπως τονίζουν οι εργαζόμενοι του Βύρωνα, αυτό δεν ήταν κάτι απίθανο να συμβεί, αφού η πόρτα της τάξης αυτής του παιδικού σταθμού εφάπτεται στον δρόμο!</p>
      <p>Μάλιστα δεν υπάρχει καν θυροτηλέφωνο ώστε να βλέπουν ποιος χτυπά την πόρτα και θέλει να μπει μέσα.</p>
      <p>Υπενθυμίζεται πως ένα κορίτσι τριών ετών βγήκε από παιδικό σταθμό στον Βύρωνα, περπάτησε χωρίς κανείς να το έχει αντιληφθεί μια απόσταση πολλών μέτρων και βρέθηκε από μια γυναίκα στη μέση του δρόμου.</p>
      <p>Το περιστατικό σημειώθηκε την περασμένη Παρασκευή. Ο πατέρας της μικρής, ο οποίος έχει ήδη κινηθεί νομικά σε βάρος του παιδικού σταθμού, <a href="https://www.newsit.gr/ellada/vyronas-minysi-katathetei-o-pateras-tou-koritsiou-pou-xathike-apo-paidiko-stathmo/2920676/">περιέγραψε στο newsit.gr πώς συνέβησαν τα γεγονότα.</a></p>
      <h3>Αναλυτικά η ανακοίνωση του σωματείου</h3>
      <p>
        <i>“Δυστυχώς ένα δυσάρεστο  γεγονός συνέβη την Παρασκευή 15 Νοεμβρίου , το πρωί  σε Δημοτικό Παιδικό σταθμό του Δήμου μας και εξέθεσε σε κίνδυνο τη ζωή ενός τρίχρονου παιδιού.</i>
      </p>
      <p>
        <i>Το γεγονός αυτό  μας συγκλόνισε. Θέλουμε να εκφράσουμε τη λύπη μας και τη συμπαράστασή μας στους γονείς του παιδιού για την τραγική κατάσταση στην οποία περιήλθαν .</i>
      </p>
      <p>
        <i>Το σωματείο μας από τη Δευτέρα απευθύνθηκε στη Δημοτική αρχή για το θέμα αυτό.    Ήδη έχει διαταχτεί ΕΔΕ για να διαλευκανθούν οι συνθήκες κάτω από τις οποίες το παιδί βγήκε έξω στο δρόμο .</i>
      </p>
      <p>
        <b>
          <i>Πώς να μην συμβούν τραγικά περιστατικά όπως αυτό, όταν η πόρτα της τάξης εφάπτεται με το δρόμο . Όταν δεν υπάρχει θυροτηλέφωνο να βλέπουν ποιος χτυπάει το κουδούνι και να ανοίγουν την πόρτα από μέσα στην τάξη .</i>
        </b>
      </p>
      <p>
        <i>Τίποτα δεν δικαιολογεί το σοβαρό περιστατικό αλλά ΕΞΗΓΕΙ πολλά πράγματ<b>α. Από τους 2001 που πέρασαν οι παιδικοί σταθμοί στην ευθύνη του Δήμου μέχρι και σήμερα, θεωρούμε ότι έχουμε την ηθική και συνδικαλιστική υποχρέωση ως σωματείο και να αγωνιζόμαστε έτσι ώστε να υπάρχουν δημοτικοί παιδικοί σταθμοί, με δημόσιο κοινωνικό χαρακτήρα.</b></i>
      </p>
      <p>
        <i>Σύγχρονοι σε κατάλληλα και ασφαλή κτήρια και να μπορούν να εξυπηρετούν όλα τα παιδιά που ζουν στην πόλη μας. Με το αναγκαίο μόνιμο παιδαγωγικό και βοηθητικό προσωπικό, τηρώντας την αναλογία παιδιών –παιδαγωγών.</i>
      </p>
      <p>
        <i>iΈγγραφα επί εγγράφων χρόνια τώρα για τη μη καταλληλότητα των κτιρίων ΑΓΝΟΟΥΝΤΑΙ και οι εργαζόμενοι με μεγάλη ανησυχία προσπαθούν να κάνουν το καλύτερο δυνατό κάτω από δύσκολες συνθήκες.</i>
      </p>
      <p>
        <i>Εάν δεν αυξηθεί η κρατική χρηματοδότηση , αν δεν δαπανηθούν χρήματα, αν δεν υπάρξουν  οι τεχνικές προδιαγραφές  που προβλέπονται ,αν δεν τηρούνται οι όροι ασφαλείας , αν δεν επαρκεί το προσωπικό, ΤΟΤΕ οι Δ. Π. Σταθμοί δεν θα μπορέσουν να καλύψουν τις ανάγκες της οικογένειας στη σύγχρονη πραγματικότητα .</i>
      </p>
      <p>
        <i>ΕΑΝ για άλλη μια φορά ΔΕΝ γίνει τίποτα το ουσιαστικό σε αυτή την κατεύθυνση,θα βρεθούμε και πάλι μπροστά σε δυσάρεστα γεγονότα”.</i>
      </p>
    </article>
  </body>
</html>