<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191122-u-gaazi-22-lystopada-vynesut-pershe-rishennya-shhodo-zahoplennya-rf-ukrayinskyh-suden/"/>
    <meta property="og:site_name" content="ФАКТИ"/>
    <meta property="article:published_time" content="2019-11-22T08:05:32+00:00"/>
    <meta property="og:title" content="У Гаазі 22 листопада винесуть перше рішення щодо захоплення РФ українських суден"/>
    <meta property="og:description" content="Арбітражний трибунал в Гаазі 22 листопада ухвалить перше рішення у справі України проти Росії щодо порушення імунітету трьох українських кораблів та 24 членів їх екіпажів за Конвенцією ООН з морського права."/>
  </head>
  <body>
    <article>
      <h1>У Гаазі 22 листопада винесуть перше рішення щодо захоплення РФ українських суден</h1>
      <address>
        <time datetime="2019-11-22T08:05:32+00:00">22 Nov 2019, 08:05</time>
      </address>
      <p>Арбітражний трибунал в Гаазі 22 листопада ухвалить перше рішення у справі України проти Росії щодо порушення імунітету трьох українських кораблів та 24 членів їх екіпажів за Конвенцією ООН з морського права.</p>
      <p>Заступник міністра закордонних справ Олена Зеркаль повідомила, що 21 листопада в Гаазі відбулися слухання щодо захоплених РФ рік тому українських суден та моряків.</p>
      <p>За її словами, за результатами цих слухань Арбітраж 22 листопада ухвалить своє перше рішення та затвердить правила своєї роботи, “визначить назву справи та засади транспарентності, а саме можливість доступу широкого загалу до матеріалів справи, а також можливість трансляції слухань в режимі онлайн”.</p>
      <p><b>Читайте:</b> <a href="https://fakty.com.ua/ua/ukraine/20191108-rosiya-vpershe-vidpovist-za-porushennya-mizhnarodnogo-prava-zerkal/">Росія вперше відповість за порушення міжнародного права – Зеркаль</a></p>
      <blockquote>– Ми наполягаємо на тому, що справа є терміновою, оскільки, незважаючи на те, що у вересні РФ звільнила наших моряків, кримінальні справи проти них тривають. Тобто вона і надалі продовжує заперечувати імунітет українських моряків, – наголосила дипломат.</blockquote>
      <p>Зеркаль також повідомила, що РФ намагається затягнути судовий розгляд та прагне зробити слухання максимально закритими.</p>
      <p>Нагадаємо, 25 травня <a href="https://fakty.com.ua/ua/ukraine/20190525-rishennya-mizhnarodnogo-trybunalu-u-spravi-ukrayinskyh-moryakiv/">Міжнародний трибунал з морського права</a> виголосив свій вирок щодо 24 українських моряків та трьох кораблів, які РФ безпідставно захопила 25 листопада 2018 року.</p>
      <p><b>Джерело</b>: <a href="https://www.facebook.com/photo.php?fbid=2895905447109280&amp;set=a.766128866753626&amp;type=3&amp;theater&amp;notif_t=feedback_reaction_generic_tagged&amp;notif_id=1574352998977934">Lana Zerkal</a></p>
    </article>
  </body>
</html>