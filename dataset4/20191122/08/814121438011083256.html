<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/kraj/10272100/cba-zatrzymalo-10-osob-wsrod-nich-wlasciciel-stacji-telewizyjnej.html"/>
    <meta property="og:site_name" content="Wprost"/>
    <meta property="article:published_time" content="2019-11-22T08:04:00+00:00"/>
    <meta property="og:title" content="CBA zatrzymało 10 osób. Wśród nich właściciel stacji telewizyjnej"/>
    <meta property="og:description" content="Przedsiębiorcy z branży deweloperskiej, transportu i logistyki, prezes Izby Gospodarczej Transportu Lądowego oraz właściciel prywatnej stacji telewizyjnej i uczelni niepublicznej w Katowicach oraz wykładowca tej uczelni zostali zatrzymani przez CBA. Śledztwo dotyczy korzyści majątkowych na blisko 1 mln 900 tysięcy złotych."/>
  </head>
  <body>
    <article>
      <h1>CBA zatrzymało 10 osób. Wśród nich właściciel stacji telewizyjnej</h1>
      <address>
        <time datetime="2019-11-22T08:04:00+00:00">22 Nov 2019, 08:04</time>
      </address>
      <p>
        <b>Przedsiębiorcy z branży deweloperskiej, transportu i logistyki, prezes Izby Gospodarczej Transportu Lądowego oraz właściciel prywatnej stacji telewizyjnej i uczelni niepublicznej w Katowicach oraz wykładowca tej uczelni zostali zatrzymani przez CBA. Śledztwo dotyczy korzyści majątkowych na blisko 1 mln 900 tysięcy złotych.</b>
      </p>
      <p>Krakowska delegatura CBA na podstawie materiałów własnych prowadzi postępowanie w sprawie podejmowania się pośrednictwa w załatwieniu spraw w zamian za korzyści majątkowe, a także powoływania się na wpływy w instytucjach państwowych oraz samorządowych województwa małopolskiego oraz udzielania korzyści majątkowych osobom pełniącym funkcje publiczne, w związku z pełnieniem tych funkcji. W tej sprawie zarzuty usłyszało już 11 podejrzanych, w tym były senator RP VIII kadencji.</p>
      <h3>Korupcja</h3>
      <p>W związku z tą sprawą funkcjonariusze CBA na terenie województw małopolskiego, wielkopolskiego, mazowieckiego, dolnośląskiego i śląskiego zatrzymali 10 osób. Jak ustalili śledczy, w zamian za korzyści majątkowe, w tym rzeczowe i pieniężne, przekazywane bezpośrednio bądź w formie darowizn na rzecz wskazanych fundacji, a także korzyści osobiste zatrzymani załatwiali za pośrednictwem byłego senatora różne sprawy w instytucjach państwowych i samorządowych. Zgromadzony w tej części materiał dowodowy wskazuje na przekazanie blisko 1 mln 900 tysięcy złotych korzyści majątkowych.</p>
      <h3>Zarzuty dla zatrzymanych</h3>
      <p>Zatrzymanym osobom w Prokuraturze Regionalnej w Katowicach przedstawiono zarzuty korupcyjne, w tym płatnej protekcji oraz wręczania korzyści majątkowych. Jednocześnie agenci CBA wykonali przeszukania w kilkunastu miejscach.</p>
      <related>
        <h4>Czytaj także:</h4>
        <a href="https://www.wprost.pl/uwaga/10272056/uwaga-tvn-aktorki-oskarzaja-o-molestowanie-wkladanie-jezyka-w-ucho-niechciane-pocalunki.html"/>
      </related>
      <footer>Źródło: <a href="http://www.cba.gov.pl/">Centralne Biuro Antykorupcyjne</a></footer>
    </article>
  </body>
</html>