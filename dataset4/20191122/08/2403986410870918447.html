<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/smertelna_dtp_u_harkovi_zaytseva_znovu_prosit_pomyakshiti_virok_n1237733"/>
    <meta property="og:site_name" content="24 Канал"/>
    <meta property="article:published_time" content="2019-11-22T08:40:00+00:00"/>
    <meta property="og:title" content="Смертельна ДТП у Харкові: Зайцева знову просить пом'якшити вирок"/>
    <meta property="og:description" content="Олена Зайцева, яку засудили до 10 років ув'язнення через смертельну ДТП в Харкові, подала касаційну скаргу до Верховного суду."/>
  </head>
  <body>
    <article>
      <h1>Смертельна ДТП у Харкові: Зайцева знову просить пом'якшити вирок</h1>
      <address><time datetime="2019-11-22T08:40:00+00:00">22 Nov 2019, 08:40</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Олена Зайцева, яку засудили до 10 років ув'язнення через смертельну ДТП в Харкові, подала касаційну скаргу до Верховного суду.</b>
      </p>
      <p>Вона просить скасувати вирок та закрити провадження або зменшити термін ув'язнення до 5 років умовного покарання, про це у фейсбуці повідомила журналістка <a href="https://www.facebook.com/tetyana.dotsyak">Тетяна Доцяк</a>.</p>
      <blockquote>Зверніть увагу!<a href="https://24tv.ua/smertelna_dtp_u_harkovi_zahist_dronova_oskarzhiv_virok_n1234989"> Смертельна ДТП у Харкові: захист Дронова оскаржив вирок</a></blockquote>
      <p>Касаційний Кримінальний суд Верховного суду України поки не взяв <a href="http://reyestr.court.gov.ua/Review/85743684?fbclid=IwAR0M8XHoMqNAYM9foGohA_mKtPGsFgVrOHW8aCg14Q2WUcZnnXjWD8F0OFU">скаргу</a> до розгляду, оскільки вона відповідає не всім встановленим вимогам.</p>
      <p>Адвокатка засудженої, наприклад, не пояснила, у чому саме полягає незаконність і необґрунтованість судового рішення. Захист Зайцевої має 15 днів із дня отримання ухвали (19 листопада, – 24 канал), аби усунути ці та інші недоліки у скарзі.</p>
      <p>Зайцева обіцяла визнати будь-який вирок суду і чесно нести відповідальність, але насправді вважає 10 років тюрми за 6 смертей і 6 покалічених людей надто суворим покаранням, <br/>– наголосила журналістка.</p>
      <p>У цій же скарзі Зайцева просить поділити відшкодування з іншим винуватцем аварії – Геннадієм Дроновим. Вона вважає, що повинна сплатити 30%, а 70% – Геннадій Дронов, інший винуватець аварії. З такими ж проханнями жінка раніше зверталася до апеляційного суду.</p>
      <p>Зазначимо, засуджені Олена Зайцева та Геннадій Дронов досі<a href="https://24tv.ua/zaytseva_i_dronov_ne_viplatili_kompensatsiyi_poterpilim_za_dtp__advokat_n1223036"> не виплатили 6 мільйонів гривень компенсації</a> сім'ям загиблих у ДТП за трагедію. До цього їх зобов'язав суд.</p>
      <h3>Що відомо про смертельну <a href="https://24tv.ua/dtp_u_harkovi_tag5745/">ДТП у Харкові</a></h3>
      <p>8 жовтня 2017 року на перехресті вулиці Сумської з провулком Мечнікова у центрі Харкова зіткнулися автомобілі Lexus і Volkswagen Touareg. Першим авто керувала 20-річна Олена Зайцева, другим – Геннадій Дронов. Від зіткнення авто Зайцевої вилетіло на тротуар і на смерть збило групу пішоходів. Жертвами аварії стали 6 людей, ще 5 отримали поранення.</p>
      <p>Суд у цій справі тривав понад рік, відбулося приблизно 60 засідань. І Зайцева, і Дронов на судових дебатах визнали свою провину у скоєнні аварії. Олену Зайцеву і Геннадія Дронова<a href="https://24tv.ua/smertelna_dtp_u_harkovi_sud_zalishiv_virok_zaytseviy_ta_dronovu_n1191981"> засудили до 10 років</a> позбавлення волі.</p>
      <blockquote>Що відомо про <b><a href="https://24tv.ua/shho_vidomo_pro_koloniyu_zasudzhenogo_za_dtp_u_harkovi_gennadiya_dronova_foto_video_n1201200">колонію засудженого за ДТП</a></b> у Харкові Геннадія Дронова: фото, відео<br/>З церквою, джакузі і тренажерним залом: що відомо про <b><a href="https://24tv.ua/z_tserkvoyu_dzhakuzi_i_trenazhernim_zalom_shho_vidomo_pro_koloniyu_kudi_etapuvali_zaytsevu_n1200945">колонію, куди етапували </a></b>Зайцеву</blockquote>
    </article>
  </body>
</html>