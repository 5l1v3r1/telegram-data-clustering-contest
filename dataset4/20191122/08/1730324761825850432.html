<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243132/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-22T08:52:15+00:00"/>
    <meta property="og:title" content="‘ตึกแถว’ เสี่ยงโดนผลกระทบแผ่นดินไหว แนะ 9 แนวทางตรวจสอบอาคาร"/>
    <meta property="og:description" content="“สมาคมวิศวกรฯ” เผยแผ่นดินไหวที่ลาวส่งผลกระทบน้อย ชี้ควรจับตารอยเลื่อนใน “เมียนมา” อาจกระเทือนถึงกรุงเทพฯ มี “ตึกแถว-อาคารต่อเติม” เป็นกลุ่มเสี่ยง พร้อมแนะ 9 แนวทางตรวจสอบหลังเกิดภัยพิบัติ"/>
  </head>
  <body>
    <article>
      <h1>‘ตึกแถว’ เสี่ยงโดนผลกระทบแผ่นดินไหว แนะ 9 แนวทางตรวจสอบอาคาร</h1>
      <address><time datetime="2019-11-22T08:52:15+00:00">22 Nov 2019, 08:52</time> by <a rel="author" href="https://www.thebangkokinsight.com/author/nopphawhan/" target="_blank">NOPPHAWHAN TECHASANEE</a></address>
      <p>
        <b>“สมาคมวิศวกรฯ” เผยแผ่นดินไหวที่ลาวส่งผลกระทบน้อย ชี้ควรจับตารอยเลื่อนใน “เมียนมา” อาจกระเทือนถึงกรุงเทพฯ มี “ตึกแถว-อาคารต่อเติม”</b>
        <b> เป็นกลุ่มเสี่ยง พร้อมแนะ 9 แนวทางตรวจสอบหลังเกิดภัยพิบัติ</b>
      </p>
      <figure>
        <img src="https://www.thebangkokinsight.com/wp-content/uploads/2019/11/%E0%B8%81%E0%B8%AB%E0%B8%9448979-700x525.jpg"/>
      </figure>
      <p>ศ.ดร.อมร พิมานมาศ นายกสมาคมวิศวกรโครงสร้างไทย เปิดเผยในงานแถลงข่าวผลกระทบจากแผ่นดินไหวในประเทศลาวต่อประเทศไทยและแนวทางเตรียมความพร้อมรับมือ วันนี้ (22 พ.ย.) ว่า เหตุการณ์แผ่นดินไหวขนาด 5.9 ริกเตอร์ ที่เกิดขึ้นที่ประเทศลาวเมื่อเช้าวานนี้ (21 พ.ย.) ถือเป็นแผ่นดินไหวระดับกลางและเป็นแผ่นดินไหวระยะไกล ประมาณ 600-700 กิโลเมตร แต่ก็ทำให้อาคารสูงหลายแห่งในกรุงเทพฯ ได้รับผลกระทบจากเหตุการณ์ดังกล่าว</p>
      <p>โดยสาเหตุที่แผ่นดินไหวมีผลกระทบต่ออาคารสูงในกรุงเทพฯ เกิดจาก 3 ปัจจัย ได้แก่ 1.สภาพชั้นดินของกรุงเทพฯ เป็นชั้นดินเหนียวอ่อน จะขยายคลื่นแผ่นดินไหวให้แรงขึ้นได้อีก 3-4 เท่า จึงทำให้อาคารได้รับผลกระทบจากแผ่นดินไหวดังกล่าว</p>
      <p>2.อาคารสูง เช่น คอนโดมีเนียม อาคารสำนักงาน ที่มีความสูง 10 ชั้นขึ้นไปมีค่าความถี่ธรรมชาติพ้องกับดิน ทำให้สั่นแรงผิดปกติ และ 3. อาคารสูงหลายแห่งในกรุงเทพฯ หากก่อสร้างก่อนปี 2550 มีแนวโน้มที่จะไม่ได้ออกแบบให้รองรับแผ่นดินไหว</p>
      <p>อย่างไรก็ตาม ผลกระทบจากแผ่นดินไหวที่ประเทศลาวในครั้งนี้ น่าจะอยู่ในขั้นน้อยถึงปานกลาง กล่าวคือทำให้ผู้คนรับรู้ถึงการสั่นสะเทือนของอาคารและอาจทำให้อุปกรณ์ประกอบอาคาร เช่น ฝ้าเพดาน ได้รับความเสียหายบ้าง ส่วนความเสียหายทางโครงสร้างคงไม่มากนัก แต่เจ้าของอาคารไม่ควรประมาท ควรจัดให้มีวิศวกรโครงสร้างเพื่อตรวจสอบองค์อาคารที่สำคัญ เช่น คาน เสา กำแพงรับแรงเฉือน เป็นต้น</p>
      <figure>
        <img src="https://www.thebangkokinsight.com/wp-content/uploads/2018/11/branded17-1-.jpg"/>
      </figure>
      <h3>จับตารอยเลื่อนเมียนมา</h3>
      <p>ศ.ดร.อมร กล่าวต่อว่า สำหรับอาคารสูงในกรุงเทพฯ จะได้รับผลกระทบจากแผ่นดินไหวที่มีแหล่งกำเนิด 3 แห่งได้แก่</p>
      <ul>
        <li>รอยต่อแผ่นเปลือกโลกในมหาสมุทรอินเดีย มีความแรง 8-9.5 ริกเตอร์ ห่างจากกรุงเทพฯ 1,200 กิโลเมตร</li>
        <li>รอยเลื่อนทางภาคเหนือและประเทศลาวมีความแรง 6-7 ริกเตอร์ ห่างจากกรุงเทพฯ 600-700 กิโลเมตร</li>
        <li>รอยเลื่อนทางภาคตะวันตก (ศรีสวัสดิ์ และ เจดีย์สามองค์) และประเทศพม่า (รอยเลื่อนสะแกง) มีความแรง 6-8 ริกเตอร์ ห่างจากกรุงเทพฯ 200-400 กิโลเมตร</li>
      </ul>
      <p><b>“ทั้งนี้จะต้องจับตารอยเลื่อนสะแกงในพม่าเป็นพิเศษ เนื่องจากอาจเกิดแผ่นดินไหวได้ถึง 8.5 ริกเตอร์ และมีระยะทางห่างจากกรุงเทพฯ เพียง 400 กิโลเมตร ซึ่งอาจสร้างความเสียหายให้อาคารในกรุงเทพฯ ได้”</b> ศ.ดร.อมรกล่าว</p>
      <h3>ตึกแถวเสี่ยงถูกผลกระทบ</h3>
      <p>เนื่องจากแผ่นดินไหวเป็นภัยธรรมชาติที่ยังไม่สามารถทำนายได้ว่าจะเกิดขึ้นเมื่อใด และในพื้นที่กรุงเทพฯ ก็มีอาคารอยู่อย่างหนาแน่น ซึ่งอาคารบางลักษณะอาจมีความเสี่ยงต่อแผ่นดินไหว ได้แก่ 1. ตึกแถว เนื่องจากมีลักษณะเสาเล็ก แต่คานใหญ่ 2. อาคารพื้นท้องเรียบไร้คาน 3. อาคารสูงที่มีลักษณะไม่สมมาตรหรือที่ชั้นล่างเปิดโล่ง 4. อาคารที่ก่อสร้างด้วยระบบชิ้นส่วนสำเร็จรูป ที่ข้อต่อไม่แข็งแรง 5. อาคารที่ทำการต่อเติมและทำทางเดินเชื่อมต่อกัน</p>
      <p>ดังนั้นเพื่อให้ความเกิดความปลอดภัย จึงควรเตรียมความพร้อมรับมือโครงสร้างอาคารให้แข็งแรง สำหรับอาคารที่ก่อสร้างขึ้นใหม่ต้องปฏิบัติตามกฎกระทรวงที่เริ่มใช้บังคับตั้งแต่ปี 2550 เป็นต้นมา และวิศวกรผู้ออกแบบจะต้องใช้มาตรฐานการออกแบบอาคารต้านแผ่นดินไหวที่ออกโดยกรมโยธาธิการและผังเมือง</p>
      <p>ด้านอาคารเก่าที่ก่อสร้างก่อนปี 2550 อาคารเหล่านี้ มีแนวโน้มที่จะไม่ได้ออกแบบให้รองรับแผ่นดินไหว จึงควรจะต้องประเมินอาคารเพื่อตรวจสอบสมรรถนะในการต้านแผ่นดินไหว และหาทางเสริมความแข็งแรงอาคาร ในกรณีที่ตรวจพบว่าอาคารไม่แข็งแรงพอ เช่น การติดตั้งโครงเหล็กค้ำยัน การหุ้มด้วยแผ่นคาร์บอนไฟเบอร์ เป็นต้น</p>
      <figure>
        <img src="https://www.thebangkokinsight.com/wp-content/uploads/2018/10/%E0%B8%82%E0%B9%89%E0%B8%B2%E0%B8%A7%E0%B8%AA%E0%B8%B2%E0%B8%A32.jpg"/>
      </figure>
      <p>นอกจากนี้ คณะนักวิจัยของ ผศ.ดร. ภาสกร ปนานนท์ ซึ่งกำลังดำเนินงานวิจัยในโครงการ การศึกษาสภาวะความเค้นของธรณีภาคบริเวณประเทศไทยและการตรวจสอบรูปทรงของรอยเลื่อนมีพลังแม่ทา จังหวัดเชียงใหม่ จากแผ่นดินไหวขนาดเล็กมาก เพื่อการลดผลกระทบจากแผ่นดินไหวของประเทศไทย ได้ดำเนินการติดตั้งเครื่องตรวจวัดแผ่นดินไหวในบริเวณใกล้เคียงการเกิดแผ่นดินไหวครั้งนี้ในพื้นที่จังหวัดน่าน จำนวน 4 สถานี เพื่อติดตามการเกิดอาฟเตอร์ช้อค</p>
      <p>โดยพบว่าเกิดแผ่นดินไหวขนาดเล็กจำนวนมากในพื้นที่รอบๆ ศูนย์กลางแผ่นดินไหว และกำลังศึกษากลไกลการเกิดแผ่นดินไหวครั้งนี้เพื่อใช้ในการประเมินผลกระทบจากแผ่นดินไหวที่มีต่อรอยเลื่อนมีพลังในบริเวณใกล้เคียงในพื้นที่ที่ได้รับผลกระทบต่อไป เพื่อช่วยสนับสนุนการวางแผนลดผลกระทบจากแผ่นดินไหวในพื้นที่เสี่ยงภัยต่อไปในอนาคต</p>
      <figure>
        <img src="https://www.thebangkokinsight.com/wp-content/uploads/2019/01/31479180-700x466.jpg"/>
      </figure>
      <h3>9 แนวทางตรวจอาคาร</h3>
      <p>นายวสวัตติ์ กฤษศิริธีรภาคย์ นายกสมาคมผู้ตรวจสอบอาคาร เปิดเผยถึงแนวทางการตรวจสอบอาคารและสิ่งปลูกสร้างหลังเกิดเหตุแผ่นดินไหว 9 ข้อว่า</p>
      <ol>
        <li><b>ตรวจสอบสิ่งของที่ร่วงหล่นได้ </b>ตรวจสอบการร่วงหล่นของสิ่งของรอบอาคารเพื่อตรวจสอบว่าของที่ยึดกับตัวอาคาร เช่น เครื่องปรับอากาศ กระถางต้นไม้ วัสดุอาคาร มีการหลุดร่วงหรือไม่</li>
        <li><b>ลิฟต์</b> ตรวจสอบโดยการให้ลิฟต์วิ่งขึ้นลงจากล่างสุดถึงบนสุดเพื่อตรวจว่ามีการติดขัด หรือมีความสั่นสะเทือนผิดปกติหรือไม่</li>
        <li><b>ท่อน้ำ</b> ตรวจสอบในช่องท่อน้ำแนวดิ่ง ได้แก่ ท่อน้ำประปา ท่อน้ำระบบปรับอากาศ ว่ามีการรั่วซึมหรือไม่</li>
        <li><b>ท่อก๊าซหุงต้ม</b> ตรวจสอบที่ตั้งถังก๊าซและตลอดแนวท่อก๊าซ เพื่อตรวจว่ามีการรั่วซึม หรือ มีกลิ่นก๊าซหุงต้มหรือไม่</li>
        <li><b>สายไฟฟ้าและตัวนำไฟฟ้าแนวดิ่ง</b> ตรวจสอบในห้องไฟฟ้าประจำชั้นเพื่อตรวจว่ามีการลัดวงจร มีกลิ่นไหม้ มีความร้อน หรือมีสิ่งผิดปกติหรือไม่</li>
        <li><b>ท่อระบายความร้อน (</b><b>Cooling Tower) และถังเก็บน้ำดาดฟ้า</b> ตรวจสอบความเสียหาย ความมั่นคงแข็งแรงเพื่อตรวจสอบว่ามีการแตกร้าว น้ำรั่ว ยึดติดมั่นคงแข็งแรงอยู่กับฐานหรือไม่</li>
        <li><b>ตรวจสอบระบบดับเพลิง</b> ท่อน้ำดับเพลิง สปริงเกอร์ วาวล์ควบคุมการจ่ายน้ำ ต้องอยู่ในทิศทางที่ถูกต้อง</li>
        <li><b>กรณีอาคารที่กำลังปรับปรุงอาคาร</b> กำลังก่อสร้าง และมีงาน hot work จะต้องตรวจสอบการรั่วไหลของก๊าซในอาคารและความพร้อมของระบบป้องกันเพลิงไหม้ก่อนทำงาน</li>
        <li><b>อาคารขนาดใหญ่และอาคารสูง</b> ควรได้รับการตรวจสอบอาคารโดยผู้ตรวจสอบอาคารหรือผู้มีความรู้ด้านงานตรวจสอบอาคารก่อนใช้งานอาคาร</li>
      </ol>
      <ul>
        <li>
          <a href="https://www.thebangkokinsight.com/242731/">หมอบ ป้อง เกาะ ‘ปภ.’ แนะวิธีปฏิบัติตนเมื่อเกิดแผ่นดินไหว!</a>
        </li>
        <li>
          <a href="https://www.thebangkokinsight.com/242661/">‘บิ๊กแดง’ สั่งกองทัพเตรียมพร้อมรับมือแผ่นดินไหว</a>
        </li>
        <li>
          <a href="https://www.thebangkokinsight.com/242441/">แนะอาคารสูงทั่วกรุงตรวจสอบรอยร้าว หลังแผ่นดินไหวลาวสะเทือน!</a>
        </li>
        <li>
          <a href="https://www.thebangkokinsight.com/242366/">‘กฟผ.’ ยันเหตุแผ่นดินไหวใน ‘ลาว’ ไม่กระทบความมั่นคงเขื่อน!</a>
        </li>
        <li>
          <a href="https://www.thebangkokinsight.com/242073/">ลาวแผ่นดินไหวขนาด 5.9 สะเทือนถึงกรุงเทพฯ</a>
        </li>
      </ul>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243132%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243441/"/>
        <a href="https://www.thebangkokinsight.com/243339/"/>
        <a href="https://www.thebangkokinsight.com/243331/"/>
        <a href="https://www.thebangkokinsight.com/243303/"/>
      </related>
    </article>
  </body>
</html>