<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cekin.si/koristno/najnizja-bruto-urna-postavka-za-studentsko-delo.html"/>
    <meta property="og:site_name" content="Cekin.si"/>
    <meta property="article:published_time" content="2019-11-22T08:57:00+00:00"/>
    <meta property="og:title" content="Najnižja bruto urna postavka za študentsko delo: po novem bo morala znašati toliko"/>
    <meta property="og:description" content="S 1. januarjem prihodnje leto se bo zvišala najnižja bruto urna postavka za študentsko delo. Preverite, za koliko."/>
  </head>
  <body>
    <article>
      <h1>Najnižja bruto urna postavka za študentsko delo: po novem bo morala znašati toliko</h1>
      <address><time datetime="2019-11-22T08:57:00+00:00">22 Nov 2019, 08:57</time> by <a rel="author">STA/M.M.</a></address>
      <p>
        <i>S 1. januarjem prihodnje leto se bo zvišala najnižja bruto urna postavka za študentsko delo. Preverite, za koliko.</i>
      </p>
      <p>Novela zakona za uravnoteženje javnih financ določa, da začne nova najnižja bruto urna postavka za študentsko delo veljati s 1. januarjem prihodnje leto. Bruto urna postavka za študentsko delo bo morala po novem znašati najmanj 5,4 evra. Trenutna minimalna urna postavka za študentsko delo znaša 4,89 evra bruto. </p>
      <p>Predlog novele je v državni zbor vložila Levica. <b>Miha Kordiš</b> je dejal, da so se za ta korak odločili, saj menijo, da trenutno študentsko delo ni plačano pravično. Trenutna minimalna urna postavka za študentsko delo je namreč določena nižje, "<i>kot je vrednotena ura zaposlenih za minimalno plačo, s tem pa se krši načelo enakega plačila za enako delo</i>", je dejal.</p>
      <p>Spomnil je tudi, da je Levica v osnovnem predlogu zakona predlagala, da bi najnižja bruto urna postavka za študentsko delo znašala 5,9 evra, a jo je koalicija povozila z dopolnilom, ki predvideva 5,4 evra.</p>
      <p>Prva urna postavka torej ni dobila podpore, a so se nato dogovorili za znesek najmanj 5,4 evra bruto na uro. </p>
      <figure>
        <img src="https://images.24ur.com/media/images/1920xX/Jun2019/387efee1bb_62272647.jpg?v=d41d"/>
        <figcaption>Trenutna minimalna urna postavka za študentsko delo znaša 4,89 evra bruto. S 1. januarjem 2020 bo višja.<cite>FOTO: Shutterstock</cite></figcaption>
      </figure>
      <p>
        <b>Stranki NSi in SDS novele nista podprli</b>
      </p>
      <p>Dvig minimalne bruto urne študentske postavke po mnenju NSi pomeni, da je na nerazvitih območjih konec s študentskim delom. "<i>Mi pa tega ne želimo, saj je tovrstno delo predvsem socialni korektiv</i>," je dejal poslanec <b>Jožef Horvat</b>.</p>
      <p>Iz podobnega razloga so podporo noveli odrekli tudi v SDS. V poslanski skupini SDS po besedah <b>Suzane Lep Šimenko</b> sicer razumejo študente, da si želijo višje plačilo, žal pa ni zagotovila, da bodo delodajalci po dvigu minimalne urne postavke še izkazovali enako potrebo po študentskem delu, posebej tisti na obrobju Slovenije.</p>
      <related>
        <h4>Sorodni članki</h4>
        <a href="https://cekin.si/koristno/tako-bi-po-novem-uredili-studentsko-delo-koalicija-usklajevanje-koalicijsko-studentsko-delo-mladi.html"/>
        <a href="https://cekin.si/izobrazevanje_in_zaposlitev/ce-so-zeleli-zakljuciti-solanje-so-morali-prisilno-delati-za-apple.html"/>
        <a href="https://cekin.si/izobrazevanje_in_zaposlitev/studentsko-delo-prej-so-se-sluzbe-ponujale-kar-same-od-sebe-kaj-pa-danes.html"/>
        <a href="https://cekin.si/izobrazevanje_in_zaposlitev/delo-studentov-in-dijakov-to-so-novosti-glede-izplacil.html"/>
      </related>
    </article>
  </body>
</html>