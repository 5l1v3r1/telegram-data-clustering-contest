<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159078_1009.html"/>
    <meta property="og:site_name" content="Novsport"/>
    <meta property="article:published_time" content="2019-11-22T08:32:00+00:00"/>
    <meta property="og:title" content="Николай Тодоров: Левски ще навакса точки в плейофите"/>
    <meta property="og:description" content="Обединението на общността ще дойде с постоянството в отбора, твърди Кайзера"/>
  </head>
  <body>
    <article>
      <h1>Николай Тодоров: Левски ще навакса точки в плейофите</h1>
      <address>
        <time datetime="2019-11-22T08:32:00+00:00">22 Nov 2019, 08:32</time>
      </address>
      <p><i>Бившият футболист и капитан на Левски Николай Тодоров сподели пред "Тема спорт", че Левски има най-много нужда от привличането на класен плеймейкър. Трикратният шампион на България със сините и бивш съотборник на Петър Хубчев заяви, че се забелязва последователност в тима и го няма лъкатушенето, което е било преди години. Известният с прякора си Кайзера бивш халф сподели мнението си за младата звезда на сините Станислав Иванов и кога очаква обединението на феновете.<br/></i> <br/><b>- Г-н Тодоров, колко голяма всъщност е разликата между Левски и Лудогорец в момента? Имат ли все още шанс сините да се преборят за шампионската титла?<br/></b> <br/>- Погледнато реално, колкото е по-голяма дистанцията от първия в класирането в лицето на Лудогорец, винаги става по-трудно. Тогава шансовете ти остават съвсем малки. Но клише е вече постоянно да споменаваме, че има още много мачове да се изиграят. Всичко опира до това дали ще се запази тази разлика до зимата и дали тя ще се намали. От значение е каква ще бъде подготовката и селекцията в единия и другия отбор. За мен изключително много фактори ще играят. Шансът за титлата остава. Но дали Левски ще съумее да го запази до самия край?! Разсъждавам така - ако сините искат да скъсят дистанцията, Лудогорец трябва да загуби три мача или при други стечения на обстоятелствата да направи поне две поражения и равенство. Когато се стартират плейофите, Левски ще има тази възможност да съкрати разликата в директните мачове срещу разградчани.<br/> <br/><b>- Споменахте селекция и подготовка. Къде виждате най-голяма нужда от подсилване в Левски?<br/></b> <br/>- Не искам да изпадам в детайли, защото от значение е какво точно иска самият треньор. Ние отстрани гледаме, анализираме, коментираме като фенове, а и вие като журналисти. Но, за да стане по-голяма конкуренцията и да може да се настигне Лудогорец, за мен подсилване е нужно във всички звена. Единствено за вратарския пост не знам дали ще преценят да си остане тази конкуренция между Милан Миятович и Николай Михайлов, или ще взимат още някой страж. Но в защита имат проблеми. В средата го няма т. нар. лидер в халфовата линия. А и не само, в нападение също. Като погледнем реално, след Наско Сираков няма типичен български централен нападател в Левски.<br/> <br/><b>- Виждате ли поне "здравословна" конкуренция между настоящите нападатели на тима Найджъл Роберта, Дени Алар и Станислав Костов?<br/></b> <br/>- Конкуренция ще има. При наличните футболисти в нападение тя е налице. Но тук пак опираме до това, че тримата са различен тип централни нападатели. Роберта е по-млад и притежава различни качества. Алар също е коренно различен и no-разчупен. От значение е, когато всички са здрави, по какъв начин ще се конкурират.<br/> <br/><b>- Забелязвате ли вече някаква промяна в играта на Левски при Петър Хубчев?<br/></b> <br/>- Цялостно има промяна. Петър Хубчев постепенно си налага своя стил на игра, изисквания за дисциплина и себераздаване. Усеща се и се вижда, че има организация в отбора. Забелязва се последователност, докато преди имаше много лъкатушене в поведението на целия тим. Сега това е на добро ниво. Само че въз основа на зимната селекция нивото трябва да се вдигне на целия отбор и на отделните футболисти.<br/> <br/><b>- Преди дни Павел Колев сподели, че големият проблем пред Левски е, че левскарите не са обединени. Като бивш капитан на сините съгласен ли сте с това твърдение? Как ви се вижда управлението на новото ръководство?<br/></b> <br/>- Спокойствие има с изчистването на задълженията, които Левски има, и оттам сигурността, която се усеща. Но в клуба няма как да има спокойствие, защото целите винаги са високи. През годините Левски е минал през много катаклизми, дали малки или по-големи. Обединението на сините ще дойде от постоянството на отбора. Колкото по-добре върви отборът, толкова по-бързо хората ще се завърнат на трибуните и ще подкрепят тима.</p>
      <p> </p>
    </article>
  </body>
</html>