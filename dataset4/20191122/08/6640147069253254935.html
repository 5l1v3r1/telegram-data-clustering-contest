<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/microsoft-puo-vendere-a-huawei-ricevuta-la-licenza-dagli-usa/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-22T08:19:00+00:00"/>
    <meta property="og:title" content="Microsoft può vendere a Huawei, ricevuta la licenza dagli USA | MobileLabs"/>
    <meta property="og:description" content="Microsoft ha ottenuto la licenza speciale da parte del governo degli Stati Uniti per tornare a fare affari con Huawei che potrà continuare a utilizzare Windows sui suoi PC."/>
  </head>
  <body>
    <article>
      <h1>Microsoft può vendere a Huawei, ricevuta la licenza dagli USA | MobileLabs</h1>
      <address>
        <time datetime="2019-11-22T08:19:00+00:00">22 Nov 2019, 08:19</time>
      </address>
      <p><b>Microsoft ha ottenuto la licenza speciale da parte del governo degli Stati Uniti per tornare a fare affari con Huawei.</b> <i>“Il 20 novembre, il Dipartimento del Commercio degli Stati Uniti ha accolto la richiesta di Microsoft di ottenere una licenza per esportare software a Huawei. Apprezziamo l’azione del Dipartimento in risposta alla nostra richiesta</i> “, ha riferito all’agenzia di stampa <a href="https://www.reuters.com/article/us-microsoft-huawei/microsoft-granted-license-to-export-mass-market-software-to-huawei-idUSKBN1XV2LE?feedType=RSS&amp;feedName=technologyNews">Reuters</a> un portavoce della società di Redmond.</p>
      <p>Una buona notizia per Huawei che potrà continuare a contare sul sistema operativo Windows per i suoi PC. Tutto ciò potrebbe consentire al colosso di Shenzhen di commercializzare tranquillamente a livello globale i suoi portatili. Con perfetto tempismo, <b>Huawei presenterà il suo nuovo Matebook il prossimo 25 novembre</b> e – dati i recenti sviluppi – ci sono pochi dubbi sul fatto che il PC possa debuttare anche nel nostro Continente.</p>
      <figure>
        <img src="https://www.tomshw.it/images/images/2019/03/matebook-13-23480.768x432.jpg"/>
      </figure>
      <p>Insomma, un primo sospiro di sollievo per Huawei che ora resta in attesa di sapere quale sarà la d<a href="https://www.tomshw.it/smartphone/huawei-ancora-proroga-gli-usa-concedono-altri-90-giorni/">ecisione definitiva degli Stati Uniti</a> (decisione che dovrebbe arrivare il prossimo 16 febbraio, salvo un’ulteriore proroga). Nei giorni scorsi, l’amministrazione Trump ha dichiarato che avrebbe consentito ad alcuni fornitori USA di <b>riprendere i rapporti commerciali con </b>Huawei che – a maggio scorso – è stata inserita nella <i>Entity List.</i></p>
      <p>Il Dipartimento del Commercio ha confermato di aver cominciato a rilasciare le licenze speciali, ma non sono stati forniti dettagli in merito alle società e ai relativi beni e servizi coinvolti. A quanto pare, fino a questo momento, solo una piccola parte delle richieste sarebbe stata accolta. Tra queste, c’è ovviamente Microsoft. Purtroppo, attualmente <b>non si conosce invece il responso dato a Google</b> a cui per ora non è concesso fornire il sistema operativo Android per gli smartphone Huawei.</p>
      <p>Già il top di gamma <a href="https://www.tomshw.it/smartphone/huawei-mate-30-pro-recensione/">Mate 30</a> ha dovuto rinunciare alla versione completa del sistema del robottino verde con a seguito i servizi e app di Big-G e si è dovuto accontentare della <b>versione AOSP di Android</b>. Insomma, i nodi da sciogliere sono ancora tanti. Questa vicenda continuerà ad accompagnarci almeno per i prossimi tre mesi arricchendosi di nuovi dettagli. Nei prossimi giorni, infatti, potrebbero saltar fuori nuovi dettagli sulle aziende e i servizi a cui è stata concessa una licenza da parte del Dipartimento del Commercio.</p>
      <blockquote>Huawei P30 Pro è disponibile all’acquisto su Amazon a <b>635 euro</b>. Lo trovate a <a href="https://toms.it/9dOqU">questo link.</a></blockquote>
    </article>
  </body>
</html>