<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvoost.nl/nieuws/321789/Rioolgemalen-verstopt-met-billendoekjes-waterschap-wordt-onnodig-op-kosten-gejaagd"/>
    <meta property="og:site_name" content="RTV Oost"/>
    <meta property="article:published_time" content="2019-11-22T08:43:25+00:00"/>
    <meta property="og:title" content="Rioolgemalen verstopt met billendoekjes, waterschap wordt onnodig op kosten gejaagd"/>
    <meta property="og:description" content="Plas, poep en papier. Dat zouden de enige zaken moeten zijn die door het toilet mogen worden gespoeld. Maar de praktijk leert anders. De gemalen en pompen in rioolwaterzuiveringen raken met regelmaat verstopt door van alles en nog wat dat in de wc wordt gemikt. Het jaagt de waterschappen op kosten."/>
  </head>
  <body>
    <article>
      <h1>Rioolgemalen verstopt met billendoekjes, waterschap wordt onnodig op kosten gejaagd</h1>
      <address>
        <time datetime="2019-11-22T08:43:25+00:00">22 Nov 2019, 08:43</time>
      </address>
      <slideshow>
        <figure>
          <img src="https://imgo.rgcdn.nl/59b457dce9de4e8bbb6395ec6436ec86/opener/Verstopte-rioolpomp-Foto-Waterschap-Drents-Overijsselse-Delta.jpg?v=VUsGnzfMvtj_VptMAfyXZg2"/>
        </figure>
        <figure>
          <img src="https://imgo.rgcdn.nl/59b457dce9de4e8bbb6395ec6436ec86/opener/Verstopte-rioolpomp-Foto-Waterschap-Drents-Overijsselse-Delta.jpg?v=VUsGnzfMvtj_VptMAfyXZg2"/>
        </figure>
        <figcaption>Verstopte rioolpomp (Foto: Waterschap Drents Overijsselse Delta)</figcaption>
      </slideshow>
      <p>Plas, poep en papier. Dat zouden de enige zaken moeten zijn die door het toilet mogen worden gespoeld. Maar de praktijk leert anders. De gemalen en pompen in rioolwaterzuiveringen raken met regelmaat verstopt door van alles en nog wat dat in de wc wordt gemikt. Het jaagt de waterschappen op kosten. </p>
      <p>Het waterschap Drents Overijsselse Delta is een campagne gestart die huishoudens en bedrijven er op wijst dat het riool alleen geschikt is voor de verwerking van urine, ontlasting en wc papier. Andere zaken die nu nog uit gewoonte of gemakzucht worden doorgespoeld klonteren samen en zorgen voor storingen in het rioolgemaal. </p>
      <p>Het waterschap somt op wat de oorzaak is van problemen in het riool en de afvalwaterzuiveringen: billen- en schoonmaakdoekjes, maandverband, inlegkruisjes, luiers en de plakstrips daarvan, tampons, watten, etensresten, koffie- en theeprut, pleisters, frituurvet. Het waterschap komt het allemaal tegen als verstopte pompen moeten worden gedemonteerd en schoongemaakt. En dat kost 300 euro per keer.</p>
      <p><b>10,5 miljoen billendoekjes</b><br/>Met name de billendoekjes zijn berucht als het om verstoppingen gaat. Eerder dit jaar bleek uit onderzoek van de Unie van Waterschappen dat bijna één op de tien Nederlanders aangeeft wel eens billendoekjes door het toilet te spoelen. Omgerekend zijn dat zo’n 1,5 miljoen mensen. Uitgaande van dagelijks gebruik zou het gaan om een afvalberg van wekelijks 10,5 miljoen doekjes.</p>
      <p><b>Chemische stoffen</b><br/>Naast vaste stoffen richten ook chemische stoffen schade aan. Motorolie, petroleum, ammoniak, chloor, bestrijdingsmiddelen, medicijnen en lijm- en verfresten worden eveneens makkelijk in het toilet doorgespoeld en komen via de riolering uiteindelijk op een rioolwaterzuivering terecht. Daar kunnen deze stoffen niet volledig worden afgebroken, waardoor ze gedeeltelijk ongezuiverd worden afgevoerd op rivieren, kanalen en sloten.</p>
      <aside>Heb je een nieuwstip of nieuwe informatie? Tip de redactie via een WhatsApp-bericht: <a href="https://wa.me/31657033333?text=Rioolgemalen+verstopt+met+billendoekjes%2c+waterschap+wordt+onnodig+op+kosten+gejaagd">06 - 57 03 33 33</a>.</aside>
    </article>
  </body>
</html>