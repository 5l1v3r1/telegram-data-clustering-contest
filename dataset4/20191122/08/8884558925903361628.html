<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/maradona-spet-nazaj-pri-gimnasii"/>
    <meta property="og:site_name" content="Primorske novice"/>
    <meta property="article:published_time" content="2019-11-22T08:47:44+00:00"/>
    <meta property="og:title" content="Maradona spet nazaj pri Gimnasii"/>
    <meta property="og:description" content="Legendarni argentinski nogometaš Diego Maradona je v začetku septembra prevzel mesto glavnega trenerja argentinskega prvoligaša Gimnasia y Esgrima iz La Plate, pred dnevi je nato zakrožila novica, da je to mesto že zapustil, a si je zvezdnik očitno premislil, saj danes iz Argentine prihajajo novice, da je spet glavni trener te ekipe."/>
  </head>
  <body>
    <article>
      <h1>Maradona spet nazaj pri Gimnasii</h1>
      <address><time datetime="2019-11-22T08:47:44+00:00">22 Nov 2019, 08:47</time> by <a rel="author">STA</a></address>
      <p>
        <b>Legendarni argentinski nogometaš Diego Maradona je v začetku septembra prevzel mesto glavnega trenerja argentinskega prvoligaša Gimnasia y Esgrima iz La Plate, pred dnevi je nato zakrožila novica, da je to mesto že zapustil, a si je zvezdnik očitno premislil, saj danes iz Argentine prihajajo novice, da je spet glavni trener te ekipe.</b>
      </p>
      <figure>
        <img src="https://static.primorske.si/foto/highres/gnweb/720809_269-diego.jpg"/>
        <figcaption>Legendarni argentinski nogometaš Diego Maradona je v začetku septembra prevzel mesto glavnega trenerja argentinskega prvoligaša Gimnasia y Esgrima iz La Plate. Foto: Vir: Wikipedia</figcaption>
      </figure>
      <p><b>BUENOS AIRES</b> &gt; "Vesel sem, ker vam lahko povem, da sem še naprej trener ekipe Gimnasia y Esgrima La Plata", je v četrtek na instagramu zapisal slavni Argentinec in dodal: "Zahvaljujem se navijačem in nogometašem, saj smo skupaj ustvarili enotnost v klubu."</p>
      <p>V torek je Maradona iz solidarnosti do predsednika kluba <b>Gabriela Pellegrina</b> napovedal svoj odstop. V vrhu kluba so se namreč obetale zamenjave, Maradona pa je svojo trenersko službo vezal na predsedniški mandat Pellegrina. "Prišel sem s tabo in odšel sem s tabo," je takrat zapisal Maradona, saj je bilo jasno, da zdajšnji predsednik zaradi razprtij v klubu ne more več kandidirati to vlogo.</p>
      <p>Maradona je klub, ki je bil na zadnjem mestu razpredelnice, prevzel septembra. Ekipa je do njegovega prihoda na petih tekmah dosegla vsega dva gola in osvojila eno točko. Pod njegovim vodstvom je nato moštvo na osmih tekmah doseglo 13 golov in tri zmage ter na lestvici pridobilo dve mesti.</p>
      <p>Klub pa je s prihodom svetovnega prvaka iz leta 1986 dobil tudi večtisoč novih članov, ki so se vpisali v klub, da so zdaj, ko trenirajo pod vodstvom slavnega Maradone, lahko blizu ekipi.</p>
    </article>
  </body>
</html>