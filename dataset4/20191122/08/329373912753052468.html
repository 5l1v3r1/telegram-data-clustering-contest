<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport7.sk/149457/mourinho-priznava-som-pokorny-muz-budem-robit-chyby"/>
    <meta property="og:site_name" content="Sport7"/>
    <meta property="article:published_time" content="2019-11-22T08:21:25+00:00"/>
    <meta property="og:title" content="Mourinho priznáva: Som pokorný muž, budem robiť chyby"/>
    <meta property="og:description" content="Nový tréner Tottenhamu v nedávnom rozhovore zosumarizoval svoju kariéru a priznal, že chyby robil a taktiež ich robiť ešte v budúcnosti určite aj bude. "/>
  </head>
  <body>
    <article>
      <h1>Mourinho priznáva: Som pokorný muž, budem robiť chyby</h1>
      <address><time datetime="2019-11-22T08:21:25+00:00">22 Nov 2019, 08:21</time> by <a rel="author" href="https://www.sport7.sk/autor/timotej-gasper" target="_blank">Timotej Gašper</a></address>
      <p>
        <b>Nový tréner Tottenhamu v nedávnom rozhovore zosumarizoval svoju kariéru a priznal, že chyby robil a taktiež ich robiť ešte v budúcnosti určite aj bude. </b>
      </p>
      <p>Portugalský kontroverzný velikán, Jose Mourinho, sa v utorok večer stal trénerom Tottenhamu Hotspur, ktorý v rovnaký deň ukončil po viac ako piatich rokoch spoluprácu s Mauriciom Pochettinom. Portugalský taktik, ktorý v minulosti úspešne viedol napríklad FC Porto, Inter Miláno, Real Madrid, Chelsea či Manchester United, sa k trénerskému remeslu vracia po 11 mesiacoch, pričom naposledy viedol práve už uvedený Manchester United. Ako sám počas rozhovorov priznal, počas takmer jedného kalendárneho roka mal viacero zaujímavých ponúk z reprezentácií i klubov, no čakal na správny impulz, ktorý prišiel od Spurs. </p>
      <p><b>"Vždy som tvrdil a tvrdím, že tých 11 mesiacov nebolo ani zďaleka stratou času. Boli to mesiace rozmýšľania, analyzovania, pripravovania a uvedomenia si niekoľkých vecí. Nikdy nestratíte svoju DNA ani identitu, ale musíte si vziať čas na uvažovanie,“</b> načal Mourinho v <a href="https://www.skysports.com/football/news/11675/11866411/jose-mourinho-turning-over-new-leaf-at-tottenham-its-not-about-myself">interview</a> pre Sky Sports. Nová tvár Tottenhamu bude mať čo robiť, keďže minulo-sezónny účastník Ligy majstrov spadol počas tejto jesene do druhej polovice tabuľky Premier League a po 12.kolách má na konte len tri výhry. Káder by sa mohol počas januárového prestupového obdobia aj mierne obmeniť, pričom šéf Tottenhamu, Daniel Levy, mal Josému prisľúbiť finančnú injekciu ako súčasť jeho kontraktu. </p>
      <p>José Mourinho nie je typ trénera, ktorý by sa ľutoval, ospravedlňoval, vyhýbal sa konfliktom či hľadal problémy v sebe, no zdá sa, že uplynulých 11 mesiacov mu na mentalite určite prospelo. <b>„Počas kariéry som urobil chyby. Tie isté chyby už robiť nebudem, lebo budem robiť nové chyby. Som pokorný muž, dosť pokorný na to, aby som si vedel priznať a zanalyzovať nielen posledné mesiace, ale tiež celú moju kariéru, jej problémy a riešenia a fakt, že nemôžem to nikomu dávať za vinu,“</b> uviedol pre Sky Sports 56-ročný José Mourinho, ktorý v Londýne podpísal kontrakt do leta 2023. </p>
    </article>
  </body>
</html>