<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191122_Igy_robbanhatott_ki_a_Gotharugy"/>
    <meta property="og:site_name" content="HVG.hu"/>
    <meta property="article:published_time" content="2019-11-22T08:20:00+00:00"/>
    <meta property="og:title" content="Így robbanhatott ki a Gothár-ügy"/>
    <meta property="og:description" content="Kerényi Miklós Gábor botránya után összehívtak egy színészi fórumot, ott bukhatott ki a Gothár-ügy."/>
  </head>
  <body>
    <article>
      <h1>Így robbanhatott ki a Gothár-ügy</h1>
      <address><time datetime="2019-11-22T08:20:00+00:00">22 Nov 2019, 08:20</time> by <a rel="author">hvg.hu</a></address>
      <p>
        <b>Kerényi Miklós Gábor botránya után összehívtak egy színészi fórumot, ott bukhatott ki a Gothár-ügy.</b>
      </p>
      <p>A <a href="https://www.blikk.hu/sztarvilag/sztarsztorik/fordulat-kero-ugye-robbantotta-gothar-zaklatasi-botrany/254pen5">Blikk információi szerint </a>Kero, aki két évvel ezelőtt botrányos körülmények között távozott a Budapesti Operettszínháztól, több színház művészeit megkereste az utóbbi időben, hogy szerepeljenek a Szegedi Szabadtéri Színház egyik jövő nyári bemutatójában.</p>
      <p>A Katona színészei közül többen vacilláltak, merjék-e vállalni a felkérést, ezért egy színészfórumot hívtak össze a színházban, hogy megbeszéljék, szabad-e Kerényi Miklós Gáborral együtt dolgozni.</p>
      <p>
        <i>A Gothár-ügyről szóló cikkeinket </i>
        <a href="https://hvg.hu/cimke/Goth%C3%A1r%20P%C3%A9ter">
          <i>itt olvashatja</i>
        </a>
        <i>.</i>
      </p>
      <p>„Hosszú ideig fejtegették, hogy vajon a Maros Ákos által felhozott vállfás ügy, azaz, hogy állítólag azzal fenyítette meg a rendező a táncost, illetve az, hogy két éve többen zaklatással vádolták meg Kerót, milyen hatással lehet arra a színészre, aki együtt dolgozik vele. Aztán egyszer csak robbant a bomba, az egyik színésznő megszólalt, hogy talán előbb a saját házunk táján kellene rendet tenni” – tudta meg a lap egy a színházhoz közel álló informátortól, aki szerint ez volt az a pillanat, amikor mindenki számára kiderült, Gothár Péter Kossuth-díjas rendező zaklatta a kolléganőt.</p>
      <p>A vezetőség ezek után hívta össze a vizsgálóbizottságot, amely megállapította, a Nemzet Művésze „több esetben is erkölcsi határokat átlépő módon viselkedett a színház dolgozóival”.</p>
      <p>Gothárt, igaz, ekkor még nem lehetett tudni, hogy róla van szó, azonnali hatállyal kirúgták, mára már a nevét is eltávolították a Katona oldaláról, ahogyan <a href="https://hvg.hu/kultura/20191121_gothar_peter_katona_jozsef_szinhaz_musor_hoherok">levették</a> a <i>Hóhérok</i> című, legjobban menő előadását is.</p>
      <p>Gothár Péter nyáron leforgatott filmjét, a <i>Hét kis véletlent </i>ennek ellenére tervezik bemutatni. „Elkészült az első kópia a filmből, amelynek a bemutatóját eleve tavaszra, de még inkább őszre tervezzük” – jelentette ki Pataki Ági, a film egyik producere, aki nem tudja, befolyásolja-e a bemutatót az, ami az elmúlt napokban történt, illetve ami kiderült a rendezőről.</p>
      <related>
        <a href="https://hvg.hu/kultura/20191119_A_Me_Too_berugta_a_Katona_Jozsef_Szinhaz_ajtajat"/>
        <a href="https://hvg.hu/kultura/20191121_gothar_peter_katona_jozsef_szinhaz_musor_hoherok"/>
        <a href="https://hvg.hu/kultura/20191120_Gothar_Peter_bevallotta_elfogadhatatlan_modon_kozeledett_egy_kolleganojehez"/>
        <a href="https://hvg.hu/kultura/20191121_Gulyas_Gergely_Gothar_Peter_meltatlanna_valt_minden_kituntetesre"/>
      </related>
    </article>
  </body>
</html>