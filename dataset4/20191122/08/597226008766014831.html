<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/topnews/10082088-polcya-vdkrila-krimnalnu-spravu-pro-nezakonne-vikoristannya-koshtv-kremenchuzhan-na-agtki-shapovalova.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-22T08:08:00+00:00"/>
    <meta property="og:title" content="Поліція відкрила кримінальну справу про незаконне використання коштів кременчужан на агітки Шаповалова"/>
    <meta property="og:description" content="Йдеться про виготовлення та розміщення нібито соціальної реклами «Робимо Кременчук кращим», яка насправді використовувалася з метою агітації за кандидата Шаповалова 20 листопада поліція відкрила"/>
  </head>
  <body>
    <article>
      <h1>Поліція відкрила кримінальну справу про незаконне використання коштів кременчужан на агітки Шаповалова</h1>
      <address><time datetime="2019-11-22T08:08:00+00:00">22 Nov 2019, 08:08</time> by <a rel="author">Татьяна Донченко</a></address>
      <figure>
        <img src="https://www.telegraf.in.ua/uploads/posts/2019-11/1574348257_robimo-kraschim-3.jpg"/>
      </figure>
      <p>
        <b>Йдеться про виготовлення та розміщення нібито соціальної реклами «Робимо Кременчук кращим», яка насправді використовувалася з метою агітації за кандидата Шаповалова</b>
      </p>
      <p>20 листопада поліція відкрила кримінальне провадження за ст. 364 ч.1 КК України (зловживання владою або службовим становищем) про незаконне використання бюджетних коштів Кременчуцької міської ради у медійних та агітаційних інтересах депутата Юрія Шаповалова.</p>
      <p>Про це повідомила Лариса Гориславець, координаторка антикорупційних проєктів ГО «Європейський клуб» <a href="https://www.telegraf.in.ua/engine/go.php?url=Ly93d3cuZmFjZWJvb2suY29tL2hvcnlzbGF2ZXRz">на своїй сторінці у Фейсбук</a>.</p>
      <figure>
        <img src="https://www.telegraf.in.ua/uploads/posts/2019-11/1574348228_robimo-kraschim.jpg"/>
      </figure>
      <blockquote>«Кримінальну справу відкрито, і тепер справа слідчих – довести або спростувати очевидні для мене факти: комунальна телекомпанія випустила серію відеороликів з агітацією кандидата Шаповалова, а він за те ні копійки в бюджет не заплатив. <br/><br/><br/>Крім того, розпрекрасні фіолетові борди теж у звіті кандидата-депутата не вказані. Але! На відміну від порошенківських думайТЕ! Наш кандидат втулив своє гасло «Робимо Кременчук кращим» на своїй офіційній листівці. Від того гасло перестало бути нейтральним, а стало політичним», - пише Лариса Гориславець.</blockquote>
      <figure>
        <img src="https://www.telegraf.in.ua/uploads/posts/2019-11/1574348263_listvka-shapovalov.jpg"/>
      </figure>
      <p>
        <b>Ось ця листівка, яка спонукає голосувати за Шаповалова - і в ній використане гасло «Робимо Кременчук кращим»</b>
      </p>
      <h3>Як збирали докази</h3>
      <p>Лариса Гориславець розповіла, що матеріали заяви в ГО збирали протягом двох місяців. У якості доказів до заяви додано 19 відео, які були виготовлені на комунальній «Кременчуцькій телерадіокомпанії» (КТРК) і розміщені на офіційному сайті міської ради в період агітації за кандидатів до Верховної Ради. Також у ГО відслідкували 24 випуски новин за період агітації, де були вміщені короткі агітаційні відео про команду Шаповалова, зібрали весь хронометраж відео - усе пораховано до секунди, підкреслює Лариса Гориславець. Вийшло 1535 секунд агітаційного матеріалу про добрі справи «команди Шаповалова». Активісти знайшли розцінки на розміщення агітації і порахували, що Шаповалов не заплатив за неї, як мінімум 100 тисяч гривень. Якщо точніше, то в заяві фігурує сума 116 тисяч гривень.</p>
      <blockquote>- Сума не велика, але це злочин. Також ми зібрали фото білбордів «Робимо Кременчук кращим». Фотографій нам надсилали багато, але ми приєднали до справи лише 8 - таких, де можна встановити розташування рекламного засобу. Гасло «Робимо Кременчук кращим», на перший погляд, нейтральне. Але тут політтехнологи припустилися помилки. Це саме гасло розміщене на офіційній листівці Шаповалова, де вказано вихідні дані. У результаті бачимо, що і білборд і листівка мають ідентичне зображення і слова. Совпадєніє? Я не думаю, а поліція нехай розбирається, - коментує Лариса Гориславець.</blockquote>
      <p>ГО «Європейський клуб» встановило власників бордів, де було розміщене гасло «Робимо Кременчук кращим» та зробило  запит про соціальну рекламу в КП «Міськоформлення», яке опікується рекламними засобами в місті. Було важливо встановити статус білбордів, що на фото: якщо це соціальна реклама, значить, її оплатило місто, а відтак бюджет поніс втрати. Якщо реклама є комерційною, то це означає, що кандидат Шаповалов порушив закон і не відобразив оплату білбордів у своєму фінансовому звіті. До речі, відповідно до офіційного звіту про надходження та використання виборчого фонду кандидата в народні депутати Юрія Шаповалова, на агітацію він витратив дуже смішну суму – 49 254 грн, це понад ніж удвічі менше, ніж вартість виготовлення агітаційних роликів на КТРК.</p>
      <p>Лариса Гориславець зазначає, що достеменно встановити, на яких правах розміщувалося гасло про «кращий Кременчук» (чи як соціальна реклама, чи як комерційна) не вдалося. Та у процесі спілкування з міськрадою та КП «Міськоформлення» випливли цікаві речі. Відповідно до міських Правил розміщення реклами, статус соціальної реклами встановлює Рада з дизайну міського середовища. Розповсюджувач реклами (власник борду чи іншого рекламного засобу) звільняється від сплати у бюджет міста за використання місця розташування рекламного засобу на період розміщення соціальної реклами. КП «Міськоформлення» у відповідь на запит надало перелік рекламних засобів (адрес), по яких проводився перерахунок за соціальну рекламу. Проте низки бордів, де було розміщене гасло «Робимо Кременчук кращим», не було в переліку адрес. І це дає підстави припускати, що реклама була не соціальною, а  комерційною, агітаційною, але вона не відображена у звіті кандидата Юрія Шаповалова. Це також зазначили активісти у заяві до поліції.</p>
      <h4>Із заяви до поліції:</h4>
      <blockquote>«Таким чином, борд «Робимо Кременчук кращим» є комерційним, агітаційним, повторює гасло кандидата Ю.Шаповалова, розміщене на офіційній листівці. <br/><br/>Також повідомляємо, що наша ГО написала запит в Кременчуцьку міську раду про отримання інформації щодо Щорічного плану Виконавчого комітету Кременчуцької міськради на 2019 р. на розміщення та фінансування виготовлення соціальної реклами. Створення такого плану передбачено Правилами розміщення зовнішньої реклами в Кременчуці. У відповіді Виконкому вказано, що такий документ не створювався. Враховуючи те, що білборди з гаслом «Робимо Кременчук кращим» одночасно розмістили різні власники білбордів, маємо припущення, що це була змова або тиск на бізнес з боку міської влади і кандидата Шаповалова Ю.<br/><br/><br/><br/>Таким чином, обставини незаконного використання бюджетних коштів Кременчуцької міської ради у медійних та агітаційних інтересах кандидата в народні депутати України в одномандатному виборчому окрузі № 146 Шаповалова Юрія Анатолійовича потребують дослідження в рамках проведення досудового розслідування шляхом проведення необхідних слідчих дій».</blockquote>
      <h3>Хто допомагав</h3>
      <p>До заяви додані докази: фото бордів, агітаційні ролики, виготовлені та розміщені на КТРК, офіційна листівка Юрія Шаповалова, де використовується гасло «Робимо Кременчук кращим» та інші.</p>
      <blockquote>- Хочу сказати, що над збором доказів працювала команда простих кременчужан, які теж були невдоволені ситуацією і були готові щось робити, - коментує Лариса Гориславець. - Вони звернулися до нас після мого посту у Фейсбук Янепандаябанда, це підтвердження того, що є люди, які не лише на словах виступають проти несправедливості.</blockquote>
      <p>Скласти заяву до поліції ГО «Європейський клуб» допомогли юристи всеукраїнської ініціативи #ТИСНИ від @<a href="http://bihus.info/">bihus.info</a>. Вони займаються тим, що допомагають журналістам і активістам дотискати викриття до реальних результатів.</p>
      <h3>Навіщо заява?</h3>
      <figure>
        <img src="https://www.telegraf.in.ua/uploads/posts/2019-11/1574348328_gorislavec.jpg"/>
      </figure>
      <p>
        <i>-<b> Ларисо, від кременчужан (і наших коментаторів) часто можна почути фрази, на кшталт, «все одно нічого не зміниться», «все давно вирішено за нас». І вибори до Верховної Ради вже минули, нардепів обрано. То якій сенс зараз у заяві ГО «Європейський клуб»?</b></i>
      </p>
      <p>- Знаєш, я хочу сказати навіть не про політику і вибори, а про наші гроші – бюджет, кошти платників податків. У цьому й сенс. Ми усі пам'ятаємо кольоровий буклет із досягненнями «команди Шаповалова». Насправді усі ці досягнення (ремонти шкіл, лікарень, нові дитячі майданчики, закупівля медичного обладнання та багато інших добрих справ)  оплачені нашими податками. У тому числі, моїми власними податками. «Команда Шаповалова», «Робимо Кременчук кращим» - це були гасла в період виборів, які теж оплатили з наших податків. А я категорично проти, щоб за мої коштувати фінансували чиюсь передвиборчу кампанію. Фінансовий звіт кандидата Шаповалова практично пустий, бо його кампанію профінансовано за рахунок кременчужан. Мене не влаштовує ситуація, коли місцева влада розпоряджається нашими податками не за призначенням. Часто чую від людей: «Для чого платити податки, якщо вони все одно підуть в кишені олігархів? Нічого ви не зробите, бо закони в Україні не працюють».  Це несправедливість, з якою я не можу змиритися, тому ми і займаємося розслідуваннями і намагаємося змінити правила - нехай не в усій країні, але хоча б у нашому місті, хоча б спробувати. Мені здається, якщо я не зроблю, то мої діти потім запитають: «А чому ви жили і терпіли?» Ця думка рухає мене і моїх однодумців уперед.</p>
      <blockquote>
        <a href="https://www.telegraf.in.ua/topnews/10078819-scho-prihovuyut-tvorc-blbordv-robimo-kremenchuk-kraschim.html">Ось що приховують творці білбордів «Робимо Кременчук кращим»</a>
      </blockquote>
      <p>Нагадаємо, раніше Лариса Гориславець подала заяву до поліції про адмінправопорушення. А саме: про порушення виборчого законодавства посадовими особами виконкому Кременчуцької міської ради, які розміщували на сайті міської ради агітаційні ролики кандидата Шаповалова, виготовлені КТРК.</p>
      <blockquote>
        <a href="https://www.telegraf.in.ua/kremenchug/10080460-kremenchuzhanka-zayavila-do-polcyi-pro-agtki-shapovalova-na-sayt-meryi-kremenchuka.html">Активістка заявила до поліції про агітки Шаповалова на сайті мерії Кременчука</a>
      </blockquote>
      <p>Правоохоронці виявили порушення виборчого законодавства (за трьома статтями КУпАП), у тому числі в діях нардепа. Заяву передали на реагування НАЗК та Національній ради з питань телебачення і радіомовлення, оскільки ці органи мають повноваження щодо складання протоколів за двома зі статей. Третя стаття (212-10 КУпАП) дає повноваження скласти протокол на порушників самій поліції. Проте правоохоронці не знайшли порушників – тих, хто розмістив відео на офіційному сайті. Тому нікого й не притягнули до відповідальності.</p>
      <blockquote>
        <a href="https://www.telegraf.in.ua/kremenchug/10081283-otakoyi-polcya-ne-znayshla-osb-yak-rozmshuvali-agtki-shapovalova-na-sayt-kremenchuckoyi-mskradi.html">Отакої: поліція не знайшла осіб, які розміщували агітки Шаповалова на сайті Кременчуцької міськради</a>
      </blockquote>
      <p>Автор: <a href="https://www.telegraf.in.ua/user/%D2%E0%F2%FC%FF%ED%E0+%C4%EE%ED%F7%E5%ED%EA%EE/">Татьяна Донченко</a></p>
    </article>
  </body>
</html>