<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/saglik/grip-asisi-vucudu-koruyor"/>
    <meta property="og:site_name" content="CNN Türk"/>
    <meta property="article:published_time" content="2019-11-22T08:11:08+00:00"/>
    <meta property="og:title" content="&quot;Grip aşısı vücudu koruyor&quot;"/>
    <meta property="og:description" content="Kış kapıya dayandı. Uzmanlar grip aşısı için..."/>
  </head>
  <body>
    <article>
      <h1>"Grip aşısı vücudu koruyor"</h1>
      <h2>Kış kapıya dayandı. Uzmanlar grip aşısı için uyarıyor. Dr. Öğr. Üyesi Genada Sinani, yapılan bilimsel çalışmalarla grip aşısının etkinliği ve güvenirliliğinin ispatladığını söyleyerek, “Grip aşısı vücudun bağışıklık sistemini harekete geçirip hastalık oluşturmadan vücudun grip enfeksiyonuna karşı korunmasını sağlar” dedi.</h2>
      <address>
        <time datetime="2019-11-22T08:11:08+00:00">22 Nov 2019, 08:11</time>
      </address>
      <p>Dr. Öğr. Üyesi Genada Sinani, her yıl kışa girerken tartışmalara neden olan grip aşısına yönelik açıklama yaptı. <a href="https://www.cnnturk.com/haberleri/grip-asisi">Grip aşısı</a> olunmalı mı olunmamalı mı? Aşı tam koruma sağlar mı? Yan etkileri ya da riskleri neler? Gibi sorulara yanıtlar veren Dr. Sinani, “Grip aşısı tartışmalarının aşıların içerisinde tiyomersal (civa içeren madde) veya alüminyumun bulunmasından kaynaklanıyor. Tiyomersalin antimikrobiyal koruyucu olarak çok dozlu aşılarda kullanılıyor ve içerisindeki civa yaygın olarak tüketilen yiyeceklerde, özellikle deniz mahsullerinde de bulunuyor” diye konuştu.</p>
      <p>Alüminyum tuzlarının ise aşının daha etkili olması için eser miktarda kullanıldığını aktaran Dr. Genada Sinani, “Aşılarda bulunan alüminyum miktarı her gün kullanılan gıdalardan, su, antiasit türü mide ilaçlarından, havadan alınan miktardan daha düşüktür. Alüminyum içeren aşıların uygulandığı yere kızarıklık ve şişkinlik dışında, uzun süreli bilinen herhangi bir yan etkisi yoktur” ifadelerini kullandı.</p>
      <p>
        <b>"Etkinliği ve güvenilirliği ispatlanmış durumda"</b>
      </p>
      <p>“Grip hastalığından ve gribe bağlı komplikasyonlardan korunmak için en etkili yol grip aşısı olmaktır” diyen Dr. Öğr. Üyesi Genada Sinani, “Grip aşısı ile ilgili toplumda ‘aşı grip yapar’, ‘grip aşısının yan etkileri fazla’, ‘grip aşısı güvenilir değil’ gibi doğru olmayan inançlar var. Oysa grip aşısı vücudun bağışıklık sistemini harekete geçirip hastalık oluşturmadan vücudun grip enfeksiyonuna karşı korunmasını sağlar. Aşının uygulandığı yerde hafif <a href="https://www.cnnturk.com/haberleri/agri">ağrı</a>, kızarıklık veya şişkinlik dışında yan etkisi yoktur. Grip aşılarının etkinliği ve güvenilirliği bilimsel olarak ispatlanmıştır” dedi.</p>
      <p>
        <b>"Aşının etkisi mevsim boyunca sürer"</b>
      </p>
      <p>Her grip aşısının yapıldığı grip mevsimi için etkili olduğunu ve aşının koruyucu etkisinin aşılamadan yaklaşık iki hafta sonra gelişip mevsim boyunca devam ettiği bilgilerini paylaşan Dr. Genada Sinani, şunları söyledi:</p>
      <p>“Mevsimsel gripten korunmak için her yıl aşı olunması gerekir, çünkü eskiden yaptırılan grip aşıları veya geçirilmiş grip hastalığı koruma sağlamaz. Aşı olduktan sonra bağışıklık oluşması için geçen yaklaşık iki haftalık sürede grip aşısı hastalıktan koruyamaz. Bu nedenle, grip aşısının gribin sık görülmeye başladığı dönemden önce yapılması gerekir. Ülkemizin de içinde olduğu kuzey yarımkürede, grip virüslerinin toplumda en aktif dolaştığı dönem ekim ayı sonundan başlar ve nisan-mayıs aylarına kadar devam eder. Bu yüzden, grip aşısı her yıl ideal olarak ekim-kasım aylarında yaptırılmalıdır.”</p>
      <p>
        <b>"6 aydan büyük her birey aşı olmalı"</b>
      </p>
      <p>Bazı istisna durumlar dışında grip aşısının 6 aydan büyük herkese yapılmasının önerildiğini belirten Dr. Genada Sinani, özellikle hamileler, 6 - 59 aylık çocuklar, 65 yaş üstü ile bakımevi ve huzur evinde kalan kişiler, kronik akciğer, kalp, böbrek, diyabet gibi hastalığı olan yetişkin ve çocuklar, çeşitli nedenlerle bağışıklık sistemi baskılanmış kişiler ve <a href="https://www.cnnturk.com/haberleri/saglik">sağlık</a> çalışanlarının risk grubunda olduğu için mutlaka aşılanmaları gerektiği bilgisini aktardı.</p>
      <p>Dünya Sağlık Örgütü’nün önerileri dikkate alınarak toplumda hastalığa neden olma olasılığı yüksek olan 3 veya 4 virüsün alt tipine göre grip aşısının içeriğinin her yıl yenilendiğini kaydeden Dr. Sinani, “Grip aşısı, grip olunmasını önleyebilir, gribin daha hafif geçirilmesini sağlayabilir. Grip aşısının yaptırılmasının gribe bağlı komplikasyonları azalttığı çeşitli bilimsel çalışmalarla gösterilmiştir” ifadelerini kullandı.</p>
      <related>
        <h4>ilgili haberler</h4>
        <a href="https://www.cnnturk.com/saglik/sigaradan-ve-kirli-havalardan-uzak-durun"/>
        <a href="https://www.cnnturk.com/saglik/mutlu-olmak-icin-tursu-ve-ev-yogurdu-yiyin"/>
        <a href="https://www.cnnturk.com/saglik/beyin-kanserleri-neden-gittikce-artiyor"/>
      </related>
    </article>
  </body>
</html>