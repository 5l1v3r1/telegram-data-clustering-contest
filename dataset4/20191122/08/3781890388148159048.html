<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743024"/>
    <meta property="og:site_name" content="เดลินิวส์"/>
    <meta property="article:published_time" content="2019-11-22T08:42:00+00:00"/>
    <meta property="og:title" content="&quot;ฝุ่นจิ๋ว&quot;จ่อบุกกทม.!!สั่งสถานพยาบาลรับมือการเจ็บป่วย"/>
    <meta property="og:description" content="คาดธ.ค.นี้ ฝุ่นจิ๋วมาอีกระลอก สธ.เร่งให้ความรู้ 4 กลุ่มเสี่ยง สั่งสถานพยาบาลรับมือการเจ็บป่วย วางเกณฑ์เปิดวอร์รูม สู้ 4 ระดับ ด้าน กรมการแพทย์ เล็งเปิดคลินิกมลพิษใน 3 จว.ใต้ เพิ่ม"/>
  </head>
  <body>
    <article>
      <h1>"ฝุ่นจิ๋ว"จ่อบุกกทม.!!สั่งสถานพยาบาลรับมือการเจ็บป่วย</h1>
      <address>
        <time datetime="2019-11-22T08:42:00+00:00">22 Nov 2019, 08:42</time>
      </address>
      <p>
        <b>คาดธ.ค.นี้ ฝุ่นจิ๋วมาอีกระลอก สธ.เร่งให้ความรู้ 4 กลุ่มเสี่ยง สั่งสถานพยาบาลรับมือการเจ็บป่วย วางเกณฑ์เปิดวอร์รูม สู้ 4 ระดับ ด้าน กรมการแพทย์ เล็งเปิดคลินิกมลพิษใน 3 จว.ใต้ เพิ่ม</b>
      </p>
      <p>เมื่อวันที่ 22 พ.ย. ที่กระทรวงสาธารณสุข นพ.สุขุม กาญจนพิมาย ปลัดกระทรวงสาธารณสุข พร้อมด้วย พญ.พรรณพิมล วิปุลากร อธิบดีกรมอนามัย นพ.ธเรศ กรัษนัยรวิวงค์ อธิบดีกรมสนับสนุนบริการสุขภาพ (สบส.) นพ.มานัส โพธาภรณ์ รองอธิบดีกรมการแพทย์ นพ.ขจรศักดิ์ แก้วจรัส รองอธิบดีกรมควบคุมโรค พร้อมคณะได้มีการประชุมทางไกลร่วมกับนายแพทย์สาธารณสุขจังหวัด (สสจ.) ทั่วประเทศ เพื่อติดตามสถานการณ์ผลกระทบจากฝุ่นละอองขนาดเล็ก PM 2.5 พร้อมมีข้อสั่งการรับสถานการณ์<br/><br/>นพ.สุขุม กล่าวภายหลังประชุมฯ ว่า จากการประเมินสถานการณ์ฝุ่นละอองขนาดเล็กในช่วง 3 เดือนที่ผ่านมา พบว่าในกรุงเทพและปริมณฑล เคยประสบปัญหาฝุ่น PM 2.5 เกินค่ามาตรฐานยาวนานติดต่อกันนานถึง 22 วัน  ส่วนต่างจังหวัดยังมีปัญหาเครื่องตรวจวัดค่าฝุ่นละอองยังไม่มาก ก็จะมีการปะสานความร่วมมือกับมหาวิทยาลัยในการผลิตและติดตั้ง เพราะในการประชุมมีการประเมินสถานการณ์และคาดว่าในเดือนธ.ค.นี้ จะมีปัญหาฝุ่น PM 2.5 กลับมาอีก ซึ่งในส่วนขอกระทรวงต้องมีการเตรียมความพร้อมรับมือ โดยการให้ความรู้กับประชาชนและเฝ้าระวังการเจ็บป่วยในกลุ่มเสี่ยง 4 กลุ่มคือ เด็กเล็ก ผู้สูงอายุ ผู้ป่วยติดเตียง และผู้ป่วยโรคหอบ หืด และขอให้ให้สถานพยาบาลเตรียมความพร้อมในการดูแลผู้ป่วยกลุ่มโรคระบบทางเดินหายใจ ระบบหัวใจและหลอดเลือด ระบบผิวหนัง ระบบตา และอื่นๆ รวมถึงเฝ้าระวังผลกระทบกับสุขภาพในระยะยาวด้วย อย่างเช่น โรคมะเร็ง นอกจากนี้ก็ขอให้จัดเตรียมห้องปลอดฝุ่นในสถานพยาบาลทุกระดับด้วย  <br/><br/>“ดังนั้นอยากขอความร่วมมือประชาชนลด งดกิจกรรมที่ก่อให้เกิดฝุ่นละอองขนาดเล็ก เช่นการจุดธูป จุดเทียน สามารถหลีกเลี่ยง หรือว่าเปลี่ยนมาเป็นธูปไฟฟ้าได้หรือไม่ ขอให้ช่วยกันทำความสะอาดบ้านเรือนอย่าให้เป็นแหล่งสะสมของฝุ่นละออง และในช่วงเช้าที่มีฝุ่นเยอะก็ขอให้งดออกกำลังกายกลางแจ้ง แล้วมาออกกำลังกายในร่มแทน รวมถึงตอนนี้เราได้ให้จังหวัดใช้พ.ร.บ.การสาธารณสุขในการออกคำสั่งห้ามเผากลางแจ้งด้วย” นพ.สุขุม กล่าว<br/><br/>นพ.สุขุม กล่าวว่า นอกจากนี้กระทรวงยังได้มีการปรับแผนรับมือฝุ่นฯ โดยจะมีการตั้งศูนย์ปฏิบัติการแพทย์ฉุกเฉินด้านการแพทย์และสาธารณสุข 4 ระดับ 1.ระดับจังหวัด โดยหากมีค่าฝุ่น PM 2.5 เกิน 75 ไมโครกรัมต่อลูกบาศก์เมตร ติดต่อกันเป็นเวลา 3 วัน ก็ให้เปิดศูนย์ฯ ระดับจังหวัดขึ้น โดยมี สสจ. เป็นผู้สั่งการ 2.ระดับเขตสุขภาพ ในกรณีมีการเปิดศูนย์ฯ ระดับจังหวัด มากกว่า 1 จังหวัด ให้มีการเปิดศูนย์ฯ ระดับเขตฯ 3.ระดับกรม คือหากมีการเปิดศูนย์ฯ ระดับเขตมากกว่า 2 เขต จะต้องมีการเปิดศูนย์ฯ ระดับกรมขึ้น โดยมีอธิบดีกรมควบคุมโรค กรมอนามัย กรมการแพทย์ และกรมสบส.ร่วมกันรับผิดชอบ และ 4. ระดับกระทรวง ในกรณีที่มีการเปิดศูนย์ฯ ระดับเขตเกิน 3 เขต หรือขึ้นอยู่กับสถานการณ์ และนโยบายของผู้บริหารในการพิจารณาเปิดศูนย์ระดับกระทรวงขึ้นได้ ทั้งนี้ ภายหลังเปิดศูนย์ฯ แล้วหากสถานการณ์ฝุ่นลดต่ำกว่า 75 ไมโครกรัมต่อลูกบาศก์เมตร ติดต่อกัน 6 วันก็ให้ปิดศูนย์ฯ ได้  <br/><br/>ด้าน นพ.มานัส กล่าวว่า ภายหลังการเปิดคลินิกมลพิษ ที่รพ.นพรัตนราชธานี สังกัดกรมการแพทย์ ที่ผ่านมา มีผู้ป่วยคัดกรอง 239 ราย แต่รักษาที่คลินิก 43 ราย ส่วนใหญ่มาหลังสถานการณ์ค่าฝุ่น PM 2.5 แล้ว 7 วัน อย่างไรก็ตามเนื่องจากผู้ป่วยยังน้อยจึงยังไม่สามารถสรุปอะไรได้ ทั้งนี้ ขณะนี้ยังได้เตรียมเปิดคลินิกฝุ่นละอองในรพ.ยะลา ปัตตานี และนราธิวาสด้วย เพราะพบว่ามีปัญหาฝุ่นละอองที่มาจากการเผาไหม้จากประเทศเพื่อนบ้าน.<br/><br/><br/> </p>
    </article>
  </body>
</html>