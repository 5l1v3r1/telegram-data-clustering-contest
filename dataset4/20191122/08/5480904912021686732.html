<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/davky-na-bydleni-by-se-mohly-zvysit-navrh-mpsv-dostala-vlada/1823943?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-22T08:45:00+00:00"/>
    <meta property="og:title" content="Dávky na bydlení by se mohly zvýšit, návrh MPSV dostala vláda"/>
    <meta property="og:description" content="Praha - Dávky na bydlení by se mohly v příštím roce mírně zvýšit. Takzvané normativní náklady na bydlení, z nichž se pomoc potřebným od státu vypočítává, se totiž nejspíš kvůli růstu cen nájmů, energií a paliv zvednou. Počítá s tím navrhované vládní nařízení, které připravilo ministerstvo práce. Vláda předpis zveřejnila na svém webu, projednat by ho měla v prosinci. Kabinet normativy upravuje každý rok."/>
  </head>
  <body>
    <article>
      <h1>Dávky na bydlení by se mohly zvýšit, návrh MPSV dostala vláda</h1>
      <address><time datetime="2019-11-22T08:45:00+00:00">22 Nov 2019, 08:45</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Dávky na bydlení by se mohly v příštím roce mírně zvýšit. Takzvané normativní náklady na bydlení, z nichž se pomoc potřebným od státu vypočítává, se totiž nejspíš kvůli růstu cen nájmů, energií a paliv zvednou. Počítá s tím navrhované vládní nařízení, které připravilo ministerstvo práce. Vláda předpis zveřejnila na svém <a href="https://apps.odok.cz/veklep-detail?pid=ALBSBJ3F8UYU">webu</a>, projednat by ho měla v prosinci. Kabinet normativy upravuje každý rok.</p>
      <p>"Jedná se o pravidelnou každoroční valorizaci, která vyplývá ze zákona. Nijak ovšem nesouvisí s připravovanou komplexní inventurou dávek, na které MPSV pracuje a kterou představíme v prosinci tohoto roku," vedoucí tiskového oddělení ministerstva Barbara Hanousek Eckhardová.</p>
      <p>Měsíční náklady se stanovují podle počtu osob v domácnosti a velikosti bydliště. Pro nájemní byty by se měly podle návrhu zvednout o 234 až 811 korun, v družstevních a vlastních bytech pak o 202 až 501 korun. Upravují se i částky za pevná paliva a za náklady srovnatelné s nájemným. Ministerstvo práce odhaduje, že by navýšení normativů mohlo znamenat pro příští rok 335 milionů korun na dávky navíc.</p>
      <p>V Česku se vyplácejí dvě dávky na bydlení - příspěvek a doplatek. Loni do konce září se na ně vydalo 7,3 miliardy korun, letos za stejné období 6,6 miliardy.</p>
      <p>Na příspěvek má nárok vlastník nebo nájemník, který je v bytě trvale hlášený, pokud mu na pokrytí nákladů na přiměřené bydlení nestačí v Praze 35 procent a jinde 30 procent příjmu. Dávka pak odpovídá rozdílu mezi normativem a 0,3 či 0,35násobkem příjmu. Doplatek má dorovnat výdaje na bydlení tak, aby lidem zbylo na živobytí. Za přiměřenou bytovou plochu pro jednu osobu se považuje 38 metrů čtverečních, pro dvě 52, pro tři 68 a pro čtyři a víc lidí 82 metrů.</p>
      <p>V Praze se letos státem stanovené náklady pohybují v nájemních bytech podle počtu lidí v domácnosti od 8233 do 18.805 korun, ve vlastních či družstevních bytech od 4670 do 11.268 korun. Od ledna by to mohlo být v nájmu 8577 až 19.617 korun a ve vlastním od 4872 do 11.769 korun.</p>
      <p>V dalších místech republiky jsou podle velikosti bydliště náklady nižší než v metropoli. Nejmenší jsou v obcích a městech s méně než 10.000 obyvateli. V nájemních bytech tam činí od 5117 korun pro jednu osobu do 12.082 korun pro početné rodiny, od ledna by to mohlo být 5374 až 12.703 korun. Ve vlastních a družstevních bytech jsou mimopražské normativy stejné jako v hlavním městě - mají činit od ledna od 4872 do 11.769 korun místo letošních 4670 až 11.268 korun.</p>
      <p>Ministerstvo v dávkách na bydlení chystá změny. Už dřív oznámilo, že by místo dvou dávek mohla existovat jen jedna. Před prázdninami se pak objevil návrh zákona, podle něhož se měl místo příspěvku poskytovat přídavek. Podmínky pro jeho vyplácení se měly zpřísnit. Doplatek se měl zrušit. Do ubytoven se od roku 2024 dávky na bydlení vůbec neměly posílat. Plán sklidil ostrou kritiku. Ministryně práce Jana Maláčová (ČSSD) pak uvedla, že to byl jen pracovní materiál, který z jejího úřadu unikl. Minulý týden řekla, že tento návrh je "ze stolu". Současně ale prohlásila, že očekává, že by se na doplatku na bydlení mohly ušetřit stovky milionů korun.</p>
    </article>
  </body>
</html>