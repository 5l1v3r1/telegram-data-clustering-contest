<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057984_izrael-harmadszor-is-nekifuthat-a-valasztasnak-addig-barmelyik-kepviselo-megprobalkozhat-a-kormanyalakitassal"/>
    <meta property="og:site_name" content="Népszava"/>
    <meta property="article:published_time" content="2019-11-22T08:20:00+00:00"/>
    <meta property="og:title" content="Izrael harmadszor is nekifuthat a választásnak, addig bármelyik képviselő megpróbálkozhat a kormányalakítással"/>
    <meta property="og:description" content="I&lt;span style=&quot;font-family: &quot;Noticia Text&quot;;&quot;&gt;zrael vészesen közel sodródott ahhoz, hogy egy éven belül harmadjára is választásokat rendezzenek. A Kék és Fehér centrista szövetség vezetőjének, Beni Ganznak sem sikerült működő kormánykoalíciót összekovácsolni. Előzőleg Benjamin Netanjahu kormányfő is kudarcot vallott. Még egy kiskapu maradt: amennyiben a 120 fős knesszet bármelyik képviselője – akár Ganz vagy Netanjahu is – képes maga köré gyűjteni a következő 21 napban a megfelelő többséget, az államelnök megbízhatja a kormányalakítással. Az elmúlt hónapok rendre zátonyra futó tárgyalásai után azonban erre nagyon kevés az esély. Valószínűbb, hogy valamikor március közepén ismét az urnák elé járulnak az izraeliek. A szövevényes helyzetet röviden összefoglalva: sem a Likud vezette jobboldali-vallásos blokknak, sem a Kék és Fehér vezette centrista-baloldali erőknek nincs elég mandátuma a többségi kormányhoz. Az Avigdor Lieberman korábbi védelmi miniszter által irányított jobboldali Izrael a Hazánk pedig végül nem…"/>
  </head>
  <body>
    <article>
      <h1>Izrael harmadszor is nekifuthat a választásnak, addig bármelyik képviselő megpróbálkozhat a kormányalakítással</h1>
      <address><time datetime="2019-11-22T08:20:00+00:00">22 Nov 2019, 08:20</time> by <a rel="author" href="https://nepszava.hu/szerzo/laszlo-david/" target="_blank">László Dávid</a></address>
      <p>Izrael vészesen közel sodródott ahhoz, hogy egy éven belül harmadjára is választásokat rendezzenek. A Kék és Fehér centrista szövetség vezetőjének, Beni Ganznak sem sikerült működő kormánykoalíciót összekovácsolni. Előzőleg Benjamin Netanjahu kormányfő is kudarcot vallott. Még egy kiskapu maradt: amennyiben a 120 fős knesszet bármelyik képviselője – akár Ganz vagy Netanjahu is – képes maga köré gyűjteni a következő 21 napban a megfelelő többséget, az államelnök megbízhatja a kormányalakítással. Az elmúlt hónapok rendre zátonyra futó tárgyalásai után azonban erre nagyon kevés az esély. Valószínűbb, hogy valamikor március közepén ismét az urnák elé járulnak az izraeliek.</p>
      <p>A szövevényes helyzetet röviden összefoglalva: sem a Likud vezette jobboldali-vallásos blokknak, sem a Kék és Fehér vezette centrista-baloldali erőknek nincs elég mandátuma a többségi kormányhoz. Az Avigdor Lieberman korábbi védelmi miniszter által irányított jobboldali Izrael a Hazánk pedig végül nem lépett elő „királycsinálóvá”, egyik tömörülés mögé sem állt be, sem az ortodox zsidó pártokkal, sem a baloldali, arab alakulatokkal nem volt hajlandó közösködni.</p>
      <p>Nem sikerült megegyezni egy egységkormány felállításában sem, ahol rotációs alapon váltották volna egymást a miniszterelnökök. Ennek gátja főként az volt, hogy Netanjahu kitartott a zsidó ortodox alakulatok mellett, a Kék és Fehér pedig kampányígéretéhez híven kizárta az együttműködést vele, miután vádat emelnek ellene korrupciós ügyei miatt. Az izraeli sajtó tegnap már arról cikkezett, hogy a Likud köreiben is megerősödtek a tisztújítást követelő hangok, hiszen főleg Netanjahu személye áll a megegyezés útjában. Az országosan és a párton belül is népszerű Gideon Szaár korábbi bel – és oktatásügyi miniszter már be is jelentkezett trónkövetelőként, mondván, neki sikerülne az, amiben Netanjahu kudarcot vallott.</p>
      <p>A kérdés, hogy harmadik választás esetén kit büntetnek majd meg a választók a kialakult politikai patthelyzetért, az adófizetői pénzek vesztegetéséért?  </p>
      <table bordered="">
        <tr>
          <th>Vádemelés Netanjahu ellen</th>
        </tr>
        <tr>
          <td>Az izraeli igazságügyi minisztérium csütörtökön jelentette be, hogy Aviháj Mandelblitt főügyész <b><a href="https://nepszava.hu/3057992_az-izraeli-fougyesz-vadat-emel-netanjahu-ellen">vádat emel Benjámin Netanjahu ellen</a></b> csalás, vesztegetés és hivatali visszaélés miatt. <br/>Netanjahu puccskísérletnek nevezte a vádemelést, és korábbi kijelentéseit megerősítve közölte, hogy nem mond le. Szerinte a nyomozási folyamatot az ő és az általa vezetett jobboldali kormány megbuktatásának szándéka vezérelte, és ehhez a sajtó is asszisztált </td>
        </tr>
      </table>
    </article>
  </body>
</html>