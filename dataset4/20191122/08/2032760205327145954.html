<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90238"/>
    <meta property="og:site_name" content="Denník politika"/>
    <meta property="article:published_time" content="2019-11-22T08:35:02+00:00"/>
    <meta property="og:title" content="Nitra vystúpi zo ZMOS, chce sa sústrediť na činnosť v Únii miest Slovenska"/>
    <meta property="og:description" content="22.11.2019 (Webnoviny.sk) – Nitra vystúpi zo Združenia miest a obcí Slovenska (ZMOS). Rozhodli o tom vo štvrtok poslanci tamojšieho mestského zastupiteľstva. Podľa predstaviteľov Nitrianskeho samosprávneho kraja je z pohľadu presadzovania záujmov mesta Nitra výhodnejšie sústrediť sa na činnosť v Únii miest Slovenska (ÚMS), do ktorej mesto vstúpilo v júni tohto roku. Agentúru SITA o tom informoval poradca pre komunikáciu Mestského úradu v Nitre Henrich Varga."/>
  </head>
  <body>
    <article>
      <h1>Nitra vystúpi zo ZMOS, chce sa sústrediť na činnosť v Únii miest Slovenska</h1>
      <address><time datetime="2019-11-22T08:35:02+00:00">22 Nov 2019, 08:35</time> by <a rel="author">Webnoviny</a></address>
      <p>22.11.2019 (Webnoviny.sk) – Nitra vystúpi zo Združenia miest a obcí Slovenska (ZMOS). Rozhodli o tom vo štvrtok poslanci tamojšieho mestského zastupiteľstva. Podľa predstaviteľov Nitrianskeho samosprávneho kraja je z pohľadu presadzovania záujmov mesta Nitra výhodnejšie sústrediť sa na činnosť v Únii miest Slovenska (ÚMS), do ktorej mesto vstúpilo v júni tohto roku. Agentúru SITA o tom informoval poradca pre komunikáciu Mestského úradu v Nitre Henrich Varga.</p>
      <h3>Efektívnejšie vyvíjanie tlaku</h3>
      <p>„<i>Únia miest dnes združuje mestá, v ktorých žije viac ako milión obyvateľov Slovenska. Vďaka nej dokážeme efektívnejšie vyvíjať tlak na štát pri presadzovaní našich záujmov</i>,“ podotkol primátor Nitry Marek Hattas.</p>
      <p>Dodal, že činnosť oboch združení vychádza v zásade z rovnakého portfólia presadzovaných záujmov, riešených otázok a problémov.</p>
      <h3>Otázky sú riešené duplicitne</h3>
      <p>Podľa vedenia mesta je činnosť v podstate identická a nastolené otázky sú mnohokrát riešené duplicitne. „<i>To spôsobuje nielen aplikačné problémy v praxi, administratívne zaťaženie mesta ako člena týchto združení, ale taktiež predstavuje aj značnú časovú náročnosť pri zastupovaní mesta v organizačných štruktúrach oboch združení. Pre mesto Nitra bude preto hospodárnejšie a efektívnejšie zotrvať iba v ÚMS,</i>“ vysvetlil v tlačovej správe Varga.</p>
      <p>Mesto Nitra je členom ZMOS-u od marca 2007, členstvo zanikne dňom doručenia uznesenia o vystúpení kancelárii združenia.</p>
      <footer>Zdroj: Webnoviny.sk – <a href="https://www.webnoviny.sk/nitra-vystupi-zo-zmos-chce-sa-sustredit-na-cinnost-v-unii-miest-slovenska/"><u>Nitra vystúpi zo ZMOS, chce sa sústrediť na činnosť v Únii miest Slovenska</u></a> © SITA Všetky práva vyhradené.</footer>
    </article>
  </body>
</html>