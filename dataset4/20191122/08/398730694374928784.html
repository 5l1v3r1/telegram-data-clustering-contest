<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/kultur-noje/bocker/lotta-olsson-bokkalendrar-ar-ett-nytt-och-forodande-charmigt-koncept/"/>
    <meta property="og:site_name" content="DN.SE"/>
    <meta property="article:published_time" content="2019-11-22T08:57:54+00:00"/>
    <meta property="og:title" content="Lotta Olsson: Bokkalendrar är ett nytt och förödande charmigt koncept"/>
    <meta property="og:description" content="Här skriver Lotta Olsson om julbokstrenden - både barn och vuxna ska ha stämningsfulla julböcker"/>
  </head>
  <body>
    <article>
      <h1><a href="https://www.dn.se/av/lotta-olsson/">Lotta Olsson:</a> Bokkalendrar är ett nytt och förödande charmigt koncept</h1>
      <address><time datetime="2019-11-22T08:57:54+00:00">22 Nov 2019, 08:57</time> by <a rel="author" href="https://www.dn.se/av/lotta-olsson/" target="_blank">Lotta Olsson</a></address>
      <p>
        <b>Här skriver Lotta Olsson om julbokstrenden - både barn och vuxna ska ha stämningsfulla julböcker, och nu finns det dessutom bokkalendrar (med en liten bok för varje dag i december) även för vuxna.</b>
      </p>
      <p>De senaste åren har julböckerna blivit så många att de vuxit till en egen genre, både för barn och för vuxna. I år räknar jag in minst tjugofyra stycken.</p>
      <p><a href="https://www.dn.se/kultur-noje/bocker/dns-lotta-olsson-har-ar-julens-basta-bocker-for-barn-och-vuxna/">Läs mer: DN:s Lotta Olsson: Här är julens bästa böcker för barn och vuxna</a> </p>
      <p><b>Julböckernas grundläggande idé </b>är att sprida tindrande härlig julstämning (nåja, kanske inte ”Julens monster”) och nästan alla slutar med att alla är glada runt julgranen. Gemenskap och tillhörighet, stearinljus och pepparkakor. Och rätt mycket kulturhistoria även i skönlitteraturen: påfallande många julböcker passar på att förmedla gamla traditioner.</p>
      <p>Numera kommer det även ut julkalendrar för bokläsare med tjugofyra små böcker, en för varje decemberdag inför julafton. Det är ett förödande charmigt koncept som gärna får utvecklas (när kommer deckarkalendern? kokbokskalendern? poesikalendern? klassikerkalendern?): spännande smakprov för den som vill upptäcka något nytt. Varför finns det inte en mer omfattande bokutgivning för vuxna i det här lilla formatet? Pixihylla för vuxna i Konsum, tack!</p>
      <p><b>För barnen finns Pixikalendern</b>, i år med omslag av Jan Lööf, där det bakom varje lucka döljer sig en liten Pixibok av en rad olika upphovsmän. För vuxna finns det två, varav den ena är en fin låda från novellförlaget Novellix med tjugofyra noveller ur förlagets produktion. Den andra, ”Bonniers stora adventskalender” för vuxna, är den spralligaste av bokadventskalendrarna med tjugofyra böcker i skilda storlekar (själv blir jag orimligt förtjust i en pytteliten bok, inte större än ett tändsticksplån) inom vitt skilda ämnen: här finns noveller, pyttesmå faktaböcker, kokböcker, tecknade serier, klassiker och relativt nyutgivet. Det är ett oemotståndligt litet smörgåsbord. Många julböcker är som adventskalendrarna: ett kapitel för varje dag eller en novell för varje dag. En del etablerade barnbokserier låter minst en bok utspela sig i julmiljö, som Mamma Mu och LasseMaja. Andra, både barn- och vuxenböcker, satsar på mer dramatiska berättelser, med äventyr, hotfulla skurkar eller en sorg som är svår att släppa. Julromanerna för vuxna är ofta romantiska berättelser (som julfilmerna) som börjar med deppigt novemberregn, ett havererat liv och/eller motsättningar inom familjen, men där nya möjligheter dyker upp under december (och under misteln).</p>
      <p><b>Julkortsestetiken är genomförd</b> i såväl bilderböckernas stämningsfulla bilder med mycket rött, grönt och guld, som på vuxenböckernas omslag med snötyngda grenar och röda fåglar.</p>
      <p>Men i alla julböcker sker miraklet natten till julafton (eller till juldagen, om man befinner sig i Storbritannien), när svårigheterna plötsligt byts mot skimrande julglädje. Visst kan brorsan vara en homofobisk, girig och elak råtta, men till och med han får ett charmigt skimmer omkring sig när julens glada budskap dränker allt motstånd. Vi är ju ändå familj! Eller också firar man jul med en hoper främlingar och upptäcker att det är överraskande trevligt det också, med embryon till nya nära relationer. Eller lyckligt ensam.</p>
      <p>Förljuget? Nja, mer moraliskt. Julafton handlar inte om att få ett bättre liv i present av tomten, utan att nöja sig med det man får. Förhoppningsvis får man i alla fall en pepparkaka.</p>
    </article>
  </body>
</html>