<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/474150-w-wilnie-rozpoczal-sie-pochowek-przywodcow-powstania"/>
    <meta property="og:site_name" content="wPolityce.pl"/>
    <meta property="article:published_time" content="2019-11-22T08:33:48+00:00"/>
    <meta property="og:title" content="W Katedrze Wileńskiej rozpoczął się pochówek przywódców powstania styczniowego. W uroczystościach biorą udział władze Polski"/>
    <meta property="og:description" content="&quot;To bardzo ważny dzień dla historii Polski, dla historii Rzeczypospolitej&quot; - podkreślił szef MON Mariusz Błaszczak."/>
  </head>
  <body>
    <article>
      <h1>W Katedrze Wileńskiej rozpoczął się pochówek przywódców powstania styczniowego. W uroczystościach biorą udział władze Polski</h1>
      <address><time datetime="2019-11-22T08:33:48+00:00">22 Nov 2019, 08:33</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>O godz. 9 (godz. 8 czasu polskiego) do Katedry Wileńskiej w asyście honorowej wniesione zostały trumny ze szczątkami uczestników i przywódców powstania styczniowego, odnalezionymi podczas prac archeologicznych na Górze Zamkowej w Wilnie.</b>
      </p>
      <blockquote>To bardzo ważny dzień dla historii Polski, dla historii Rzeczypospolitej. Dziś z honorami zostaną pożegnani dowódcy powstania styczniowego. Bardzo się cieszę, że prezydenci Polski i Litwy wspólnie złożą im hołd</blockquote>
      <p>— powiedział szef MON Mariusz Błaszczak.</p>
      <figure>
        <iframe data-src="https://twitter.com/TOPTVPINFO/status/1197788943347003393" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Do południa chętni będą mogli pożegnać się z 20 uczestnikami zrywu, m.in. z jego przywódcami Zygmuntem Sierakowskim i Konstantym Kalinowskim.</p>
      <p>W południe w Katedrze Wileńskiej rozpocznie się masz pogrzebowa pod przewodnictwem biskupów Litwy, Polski i Białorusi. Następnie przewidziane jest przemówienie prezydentów Litwy i Polski, Gitanasa Nausedy i Andrzeja Dudy oraz wicepremiera Białorusi Ihara Pietryszenki, po czym kondukt żałobny wyruszy w stronę Cmentarza na Rossie, gdzie w centralnej kaplicy spoczną powstańcy.</p>
      <p>
        <b>Droga od katedry do cmentarza liczy około 3 km. Procesja żałobna przejdzie głównymi ulicami Starego Miasta: Zamkową, Wielką i Ostrobramską. Przy Kaplicy Ostrobramskiej kondukt zatrzyma się na modlitwę w trzech językach.</b>
      </p>
      <p>W uroczystościach pogrzebowych udział wezmą przedstawiciele władz Polski - prezydent Duda wraz z małżonką Agatą Kornhauser-Dudą, premier Mateusz Morawiecki, szef MON Mariusz Błaszczak oraz przedstawiciele Sejmu i Senatu, a także reprezentanci władz Litwy, Ukrainy i Białorusi.</p>
      <p>W 2017 roku na Górze Zamkowej, zwanej też Górą Giedymina, rozpoczęto badania archeologiczne, w trakcie których znaleziono szczątki powstańców styczniowych straconych na Placu Łukiskim. Źródła historyczne wskazują, że powieszono tam bądź rozstrzelano łącznie 21 osób, ale odnaleziono szczątki tylko 20.</p>
      <p>ems/PAP</p>
    </article>
  </body>
</html>