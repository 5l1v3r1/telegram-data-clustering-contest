<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/pilka-nozna/pko-ekstraklasa/legia-warszawa/pko-ekstraklasa-legia-warszawa-tygodnie-prawdy-przed-wicemistrzem-polski/ntm848e"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Przed Legią tygodnie prawdy"/>
    <meta property="og:description" content="Zespół Aleksandara Vukovicia, Legia Warszawa, ma do wyrównania kilka rachunków z początku sezonu."/>
  </head>
  <body>
    <article>
      <h1>Przed Legią tygodnie prawdy</h1>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author" href="https://www.przegladsportowy.pl/autorzy/robert-blonski" target="_blank">Robert Błoński</a></address>
      <p>
        <b>
          <b>Zespół Aleksandara Vukovicia, Legia Warszawa, ma do wyrównania kilka rachunków z początku sezonu.</b>
        </b>
      </p>
      <p>
        <a href="https://plebiscyt.przegladsportowy.pl/">Głosuj na Roberta Lewandowskiego w 85. Plebiscycie „Przeglądu Sportowego” &gt;&gt;</a>
      </p>
      <p>Do meczu z Pogonią warszawski zespół przystąpi w najsilniejszym składzie. W czwartek, po raz pierwszy od 12 dni trener Aleksandar Vuković miał do dyspozycji wszystkich piłkarzy. Wrócili ci, którzy rozjechali się po świecie na mecze reprezentacji. Na boisko w Szczecinie wyjdą w o niebo lepszych nastrojach niż byli po październikowej przerwie nie tylko dlatego, że wygrali pięć ostatnich spotkań, ale również dlatego, że wszyscy są zdrowi. Z coraz większymi obciążeniami trenują leczący się ostatnio Cafu i Ivan Obradović. Jest szansa, że jeszcze w tym roku wybiegną na murawę. W Szczecinie powinien zagrać ten sam zestaw, co w ostatnim spotkaniu z Górnikiem (5:1).</p>
      <p>
        <b>Rewolucja w zespole</b>
      </p>
      <p>Jeśli w najbliższych godzinach nie wydarzy się nic nieprzewidzianego i Vuković nie zmieni jedenastki z poprzedniej kolejki, to w Szczecinie pojawi się tylko czterech graczy, którzy w lipcu inaugurowali sezon. Po odpadnięciu z pucharów sprzedano Carlitosa i Sandro Kulenovicia, sprowadzono Pawła Wszołka i Obradovicia. Przegrany 1:2 mecz z Pogonią zaczynali Radosław Majecki, Mateusz Wieteska, Artur Jędrzejczyk i Luquinhas.</p>
      <p>W Pogoni takiej rewolucji nie było, gdyby nie kontuzja Kamila Drygasa, zmiana byłaby tylko jedna. To pokazuje, w jak trudnych warunkach lidera ekstraklasy budował Vuković. Przetrwał najgorsze, bo po porażkach z Lechią (1:2) i Piastem (0:2)) jego posada była zagrożona, dziś może być pewny, że do rundy wiosennej zespół będzie szlifował formę pod jego okiem i według jego pomysłu.</p>
      <p>
        <b>Teraz nastąpi weryfikacja</b>
      </p>
      <p>Przed świąteczną przerwą legionistów czeka pięć meczów ligowych i jeden w Pucharze Polski. – One będą kluczowe dla oceny mojej pracy w tym roku – powiedział niedawno trener Vuković.</p>
      <related>
        <a href="http://onet.tv/s/przegladsportowy/85-plebiscyt-ps-tomasz-kaczor/v3ksmk"/>
      </related>
      <p>Na razie jego drużyna pokonała wszystkich rywali z miejsc 9-16, ale z siódemką zajmującą lokaty bezpośrednio za nią uciułała ledwie pięć punktów (wygrana, dwa remisy i aż cztery porażki). Teraz czekają ją m.in. wyjazdy do Szczecina i Wrocławia oraz mecz z Wisłą Płock u siebie.</p>
      <p>W ostatnich dwóch sezonach terminarz tak się układał, że z Pogonią na jej boisku legioniści rywalizowali w listopadzie – przed rokiem przegrali pod wodzą Ricardo Sa Pinto 1:2, strzelając honorowego gola w ostatniej minucie. Dwa lata temu, z Romeo Jozakiem na ławce, łatwo wygrali 3:1.</p>
      <p>Vuković już pracuje z Legią dłużej od trenerów z Portugalii oraz Chorwacji. W czwartek minęły 233 dni – Sa Pinto zwolniono po 231 dniach, a Jozaka po 213. Obecny szkoleniowiec odegnał czarne chmury. Drugi raz Legia wygrała pod jego wodzą cztery spotkania ligowe z kolei. Ostatnie tygodnie pokazały, że potrafi zarządzać kryzysem, wydźwignął zes[pół z zapaści, Legia cieszy wynikami i skuteczną grą, od miesiąca strzela średnio cztery gole w meczu.</p>
      <p>Poprzedni szkoleniowcy płacili posadą m.in. za to, że drużyna nie potrafiła utrzymać wysokiego poziomu dłużej niż kilka tygodni. Jeśli Vukoviciowi się uda, może być być pierwszym trenerem, który za kadencji Dariusza Mioduskiego popracuje dłużej niż rok.</p>
    </article>
  </body>
</html>