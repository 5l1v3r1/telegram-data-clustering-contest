<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-22/szef-policji-broni-funkcjonariusza-z-konina-w-swietle-prawa-jest-niewinny/"/>
    <meta property="og:site_name" content="Polsat News"/>
    <meta property="article:published_time" content="2019-11-22T08:49:00+00:00"/>
    <meta property="og:title" content="Szef policji broni funkcjonariusza z Konina. &quot;W świetle prawa jest niewinny&quot;"/>
    <meta property="og:description" content="Komendant Główny Policji oraz kierownictwo polskiej Policji stanowczo sprzeciwiają się &quot;atakowaniu policjantów w jakiejkolwiek formie - czy to fizycznej, czy poprzez hejt i wyzwiska&quot;, zaś policjant który śmiertelnie postrzelił 21-latka w Koninie &quot;w świetle prawa jest niewinny&quot;."/>
  </head>
  <body>
    <article>
      <h1>Szef policji broni funkcjonariusza z Konina. "W świetle prawa jest niewinny"</h1>
      <address>
        <time datetime="2019-11-22T08:49:00+00:00">22 Nov 2019, 08:49</time>
      </address>
      <p>
        <b>Komendant Główny Policji oraz kierownictwo polskiej Policji stanowczo sprzeciwiają się "atakowaniu policjantów w jakiejkolwiek formie - czy to fizycznej, czy poprzez hejt i wyzwiska", zaś policjant który śmiertelnie postrzelił 21-latka w Koninie "w świetle prawa jest niewinny".</b>
      </p>
      <related>
        <a href="https://www.polsatnews.pl/wiadomosc/2019-11-14/w-koninie-policjant-smiertelnie-postrzelil-mlodego-mezczyzne/"/>
      </related>
      <p>"Komendant Główny Policji gen. insp. Jarosław Szymczyk oraz kierownictwo polskiej Policji stanowczo sprzeciwiają się atakowaniu policjantów w jakiejkolwiek formie - czy to fizycznej, czy poprzez hejt i wyzwiska" - tymi słowami rozpoczyna się oświadczenie opublikowane w czwartek na stronie internetowej polskiej Policji. Policjanci odnoszą się w nim do głośnej sprawy śmiertelnego postrzelenia 21-letniego mężczyzny w Koninie 14 listopada oraz zamieszek pod konińską komendą w odpowiedzi na to zdarzenie.  </p>
      <p>
        <a href="https://www.polsatnews.pl/wiadomosc/2019-11-18/sluzby-przygotowuja-sie-na-powtorke-zamieszek-w-koninie/?ref=wyszukiwarka">PRZECZYTAJ: Policjanci z tarczami i bronią. Służby przygotowują się na powtórkę zamieszek w Koninie</a>
      </p>
      <p>
        <b>"Wydano już wyrok na policjanta"</b>
      </p>
      <p>"W związku z wydarzeniami, które miały miejsce po interwencji przeprowadzonej przez policjantów i zakończyły się śmiercią mieszkańca Konina, pragniemy podkreślić, że zdecydowana większość społeczeństwa zachowuje w obliczu tej tragedii właściwą postawę. Charakteryzuje się ona spokojnym oczekiwaniem na oficjalne ustalenia śledczych i jest daleka od jakichkolwiek domysłów, niepopartych żadnymi dowodami. Niestety część osób, nie potrafiąc uszanować zarówno tragedii rodziny, jak i codziennej, ciężkiej, często ofiarnej służby policjantów, już zdaje się wydała wyrok na policjanta, który podczas interwencji użył broni palnej" - czytamy w oświadczeniu. </p>
      <p>"Zdecydowanie przeciwstawiamy się takim zachowaniom, jasno podkreślając, iż nie ma przyzwolenia Komendanta Głównego Policji ani kierownictwa polskiej i wielkopolskiej Policji na fizyczne i werbalne ataki na policjantów oraz propagowanie hejtu i rozpowszechnianie nieprawdziwych informacji w Internecie" - podkreślają policjanci.</p>
      <p>
        <b>Wsparcie przełożonych</b>
      </p>
      <p>Kierownictwo Policji zaznacza, że "od początku wspiera i będzie wspierać policjanta, który przeprowadzał interwencję wobec 21-latka, zapewniając mu wszelką pomoc - również prawną i psychologiczną". Jak czytamy "dalsze decyzje w tej sprawie będzie podejmowała niezależna Prokuratura i ewentualnie Sąd, które z pewnością nie będą się kierować zachowaniami oraz opiniami pijanych i agresywnych chuliganów. W świetle prawa i oceny kierownictwa polskiej Policji nasz policjant jest niewinny, a przebieg podjętej interwencji  wyjaśni szczegółowe, niezależne śledztwo prowadzone przez Prokuraturę".</p>
      <p>"Każdy policjant kieruje się hasłem «Pomagamy i chronimy» zdając sobie sprawę, że narażając swoje życie służy obywatelowi. Użycie broni służbowej to ostateczność i występuje najczęściej w obronie własnej i innych osób. Należy przy tym pamiętać, że nie tylko policjanci zobowiązani są działać zgodnie z prawem, ale i każdy obywatel ma również obowiązki określone w przepisach, w tym m in. obowiązek zachowania zgodnego z prawem. Należy pamiętać, że każdy, kto podnosi rękę na policjanta, znieważa go lub oczernia w oczach opinii publicznej, powinien liczyć się z konsekwencjami prawnymi i zdecydowaną reakcją  ze strony Policji" - konkluduje szefostwo policji. </p>
      <p>
        <a href="https://www.polsatnews.pl/wideo/izabela-olchowicz-marcinkiewicz-o-bylym-mezu-w-programie-skandalisci_6760206/">WIDEO - Izabela Olchowicz-Marcinkiewicz o byłym mężu w programie "Skandaliści"</a>
      </p>
      <figure>
        <img src="https://r.dcs.redcdn.pl/http/o2/redefine/cp/17/17uipm4zxax6d1vj88e9q1z2cmgsdq2k.jpg"/>
      </figure>
    </article>
  </body>
</html>