<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/ikonomika-i-politika/332/a/pregled-na-pechata-za-22-noemvri-293670/"/>
    <meta property="og:site_name" content="Investor.bg"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Преглед на печата за 22 ноември"/>
    <meta property="og:description" content="В. 24 часа"/>
  </head>
  <body>
    <article>
      <h1>Преглед на печата за 22 ноември</h1>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author">Аспарух Илиев</a></address>
      <p>
        <b>
          <i>В. 24 часа</i>
        </b>
      </p>
      <p>
        <b>Fibаnк показа най-добрите фирми от 300, през 2020 г. - и найуспешния стартъп</b>
      </p>
      <p>4 компании станаха победители в 8-ите поред награди на Fibank за най-добра българска фирма. Призовете бяха обявени в сряда на изискана церемония в София. Над 300 фирми от различни сфери са участвали в класацията. Всички са с български капитал и мениджмънт и представят български брандове.</p>
      <p>“Ще разширяваме кръга от участници, догодина може да се направи конкурс и за български стартъпи, които да се превърнат в местни гиганти с подкрепата на Fibank”, каза финансистът Емил Хърсев - член на журито, оценяващо кандидати, при откриването на тазгодишния конкурс.</p>
      <p>Обработката на големи масиви от данни донесе на “Ботрон Софтуер Сълюшънс” наградата в категория “Микро и малка фирма”. Тя беше връчена от издателя на “Форбс” за България Йордан Матеев. Другите номинирани в категорията бяха АТМ и “Микро-Макс”</p>
      <p>
        <b>Българинът по-рядко на почивка и харчи по-малко</b>
      </p>
      <p>Туристическите пътувания на българина намаляват през третото тримесечие на 2019 г. в сравнение с година по-рано, но по-лошото за туристическия бранш е, че разходите, които прави, също намаляват, след като през последните години предимно са се увеличавали. Данните на НСИ, публикувани в четвъртък, показват, че през месеците от юли до септември включително 1,733 млн. български граждани са пътували с цел почивка или екскурзия. 75,6% от тях са пътували само из страната, 20,5% - само в чужбина, а 3,9% - както в страната така и в чужбина.</p>
      <p>
        <b>
          <i>В. Сега</i>
        </b>
      </p>
      <p>
        <b>Нито една държава от ЕС не иска да обменя данни с НАП</b>
      </p>
      <p>Обменът на чувствителна данъчна информация между българската приходна агенция и данъчните служби на редица държави по света все още не е подновен. След пробива на информационните масиви на НАП и изтичането в интернет на данните на милиони фирми и граждани, сред които има и чужденци, Белгия, Германия и Сингапур първи съобщиха, че прекратяват размяната на данни. България е част от международната мрежа за автоматичен обмен на данъчна информация, създадена да противодейства на укриването на бюджетни задължения и на прането на пари - т.нар. Глобален форум на ОИСР за прозрачност.</p>
      <p>
        <b>Данъчни складове за горива без видеокамери ще плащат до 10 000 лв. глоба</b>
      </p>
      <p>Данъчните складове за горива задължително ще трябва да бъдат оборудвани със системи за видеонаблюдение и контрол. Това постановиха депутатите с промени в Закона за акцизите и данъчните складове, окончателно приети в четвъртък. Онези, които не се съобразят с новото изискване, са заплашени от имуществена санкция от 3000 до 8000 лв., която при рецидив ще варира от 5000 до 10 000 лв.</p>
      <p>Видеосистемите трябва да осигуряват „визуален контрол в реално време“ и непрекъснат запис върху цифров регистратор - сървър. Камерите трябва да се монтират стационарно на всички места, през които в склада влизат или излизат транспортни средства, и да бъдат разположени така, че да позволяват разпознаване на номерата им. Ще работят денонощно, а за да бъде сигурно, че няма да има прекъсвания, ще трябва да разполагат с автономно захранване. Депутатите дори уточниха, че камерите трябва да бъдат „влагозащитени, да са с резолюция, не по-малка от 1280 х 720 пиксела“, да позволяват наблюдение през нощта и да могат да алармират „при настъпване на определени събития“.</p>
      <p>
        <b>
          <i>В. Монитор</i>
        </b>
      </p>
      <p>
        <b>С таблет и принтер даяджиите ще следят трафика</b>
      </p>
      <p>Контролът по пътищата ще се облекчи за шофьорите на тежки камиони, а работата на даяджиите ще стане прозрачна. Държавата предприема нови действия за по-малко бюрокрация при проверките.</p>
      <p>80 екипа на ИА „Автомобилна администрация“ ще бъдат оборудвани с таблети, принтери и ПОС терминали. В реално време централното управление ще знае къде и какво проверяват екипите на 27-те административни звена на агенцията. Графикът на 160 служители ще се прави автоматично от софтуер без човешка намеса.</p>
      <p>При проверка на пътя инспекторите електронно ще сверяват данните от документите на шофьора и камиона. При издаване на протокола ще се изпраща онлайн, а на чужденците ще се издава и хартиен вариант. В него на английски език ще бъде посочено нарушението, а плащането на глобата ще става на момента чрез ПОС терминал.</p>
      <p>
        <b>Реколтата от малини надмина 10 хил. т</b>
      </p>
      <p>Производството на малини бележи 30 на сто ръст спрямо миналата година. В България за 2019 г. реколтираните площи с малини са 22 хил. дка, а прибраната продукция е над 10 хил. тона". Това е казала заместник-министърът на земеделието, храните и горите Вергиния Кръстева по време на 5-тото издание на ежегодния форум-семинар на производителите на малини и ягодоплодни култури в България, цитирана в прессъобщение от МЗХГ.</p>
      <p>
        <i>По статията работи: <a href="https://www.investor.bg/ikonomika-i-politika/332/a/pregled-na-pechata-za-22-noemvri-293670/znvygb:nfcnehu.vyvri@vairfgbe.ot">Аспарух Илиев</a></i>
      </p>
      <related>
        <a href="https://www.investor.bg/ikonomika-i-politika/332/a/pregled-na-pechata-za-20-noemvri-293525/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-14-noemvri-293174/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-9-noemvri-292907/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-7-noemvri-292717/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-2-noemvri-292430/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-29-oktomvri-292132/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-26-oktomvri-292017/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-21-oktomvri-291603/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-16-oktomvri-291303/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>