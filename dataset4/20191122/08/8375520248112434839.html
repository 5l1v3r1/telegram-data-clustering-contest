<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/digest/pyat-priyomiv-yaki-dopomozhut-vivchiti-ukrajinsku-movu-641644.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T08:42:57+00:00"/>
    <meta property="og:title" content="П'ять прийомів, які допоможуть вивчити українську мову"/>
    <meta property="og:description" content="Головне для вивчення української – ставитися до неї не як до «схожої» на російську, а як до абсолютно самостійної, багатої і, звичайно, дуже гарної мови"/>
  </head>
  <body>
    <article>
      <h1>П'ять прийомів, які допоможуть вивчити українську мову</h1>
      <address>
        <time datetime="2019-11-22T08:42:57+00:00">22 Nov 2019, 08:42</time>
      </address>
      <h4>Головне для вивчення української – ставитися до неї не як до «схожої» на російську, а як до абсолютно самостійної, багатої і, звичайно, дуже гарної мови</h4>
      <h3>Допомога та ініціатива</h3>
      <p>Я переконана, що найкращий старт для початку – це вчитель, який надихає. І я знайшла такого вчителя у Львові – це філолог, мовознавець, доцент Львівського національного університету Івана Франка Соломія Бук. Ми займалися скайпом, і мені для цього треба було прокидатися дуже рано – о шостій: це був час, коли мій трирічний син ще спав.</p>
      <p>Але важливо, щоб не тільки вчитель надихав вас – треба, щоб і ви так само надихали його. Я не хотіла триматися тільки підручника. Я, наприклад, читала тексти українських телевізійних новин, а Соломія виправляла наголос та вимову.</p>
      <h3>Теорія малих кроків</h3>
      <p>А ще, на мій погляд, важливо робити все поступово, крок за кроком. Я використовувала цей прийом на радіо. Спочатку під час інтерв’ю ставила українською лише одне питання. Через кілька днів – два питання, потім – три... Поки в решті-решт не змогла провести українською годинне інтерв'ю. Мені здається, що так само можна робити і не на радіо, а у повсякденному спілкуванні – додавати одне, два, три речення українською – і так поступово збільшувати використання мови.</p>
      <h3>Впадання в дитинство</h3>
      <p>Величезний прогрес, як не дивно, мені також допомогла зробити моя дитина! Кожен день у нас починався з дитячих програм та мультфільмів. А ввечері я читала (щонайменше, намагалась) йому книжки українською. Він і досі дуже любить українськи вірші, і ми взяли з собою в Сполучені Штати кілька його улюблених книжок. Мова в дитячих книжках та мультфільмах дуже проста, а це те, що потрібно на початковому рівні. До того ж, мультфільми – це ще й насолода для вуха, тому що українське дублювання вважається одним з найкращих.</p>
      <h3>Література</h3>
      <p>Звісно, не треба ігнорувати і дорослу літературу. Чесно кажучи, це складно, але дуже збагачує мову новими словами та виразами. Тут, у Сполучених Штатах, я намагаюсь читати трьома мовами: російською, українською та англійською. Нещодавно прочитала «Інтернат» Сергія Жадана, і мене ця книга дуже вразила. До речі, я помітила, що одна мова як би допомагає іншій. Чим краща моя англійська, тим краща моя українська – і навпаки.</p>
      <h3>(Не)порівняння</h3>
      <p>Але найголовніший та одночасно найскладніший прийом для мене – не порівнювати українську мову з російською. Треба абстрагуватися від російської під час навчання, тому що це порівняння буде вам заважати.</p>
      <p>Я, наприклад, порівнювала українську з фінською та італійською, які колись вивчала. Ці мови, на мій погляд, мають щось спільне у вимові – читається як пишеться. Було дуже кумедно, коли я приїхала до Венеції і замість questo говорила «це».</p>
      <p>Я вважаю, що головне для вивчення української – ставитися до неї не як до «схожої» на російську, а як до абсолютно самостійної, багатої і, звичайно, дуже гарної мови.</p>
      <p>
        <b>Ксенія Туркова</b>
      </p>
      <footer>Джерело: <a href="http://ukrainian.voanews.com/">Голос Америки</a></footer>
      <related>
        <a href="https://glavcom.ua/sport/publications/naykrasivisha-sportivna-para-ukrajini-vidverte-intervyu-marini-beh-romanchuk-pro-ditinstvo-sport-i-kohanogo-chempiona-641477.html"/>
        <a href="https://glavcom.ua/news/posol-jes-obicyaje-za-rik-doskonalo-vivchiti-ukrajinsku-641155.html"/>
        <a href="https://glavcom.ua/sport/news/nareshti-znayshovsya-bokser-yakiy-vvazhaje-rosiyu-agresorom-vin-rodom-z-makijivki-641020.html"/>
      </related>
    </article>
  </body>
</html>