<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04730402"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-22T08:31:00+00:00"/>
    <meta property="og:title" content="Virale foto maakt pijnlijk duidelijk waarom je moet letten op wat je kleine kinderen te eten geeft"/>
    <meta property="og:description" content="Een massaal gedeelde foto maakt pijnlijk duidelijk dat ouders beter niet onderschatten wat ze hun kinderen te eten geven. “Noten zijn zo groot als de lucht..."/>
  </head>
  <body>
    <article>
      <h1>Virale foto maakt pijnlijk duidelijk waarom je moet letten op wat je kleine kinderen te eten geeft</h1>
      <address>
        <time datetime="2019-11-22T08:31:00+00:00">22 Nov 2019, 08:31</time>
      </address>
      <p>
        <b>Een massaal gedeelde foto maakt pijnlijk duidelijk dat ouders beter niet onderschatten wat ze hun kinderen te eten geven. “Noten zijn zo groot als de luchtwegen van een kind van 4 tot 5 jaar”, klinkt het bij een Amerikaanse universiteit, die de foto deelde. “De dood kan je niet terugdraaien, dus voorkom je ze beter.”</b>
      </p>
      <p>Het lijkt wel een van de belangrijkste bezigheden van ouders: in de gaten houden wat je kind in zijn of haar mond steekt. Van speelgoed en plastic tot eten: alle te grote voorwerpen kunnen gevaarlijk zijn. Dat blijkt nu ook uit een foto die de Amerikaanse onderwijsinstelling Nursing CPD deelt op Facebook.</p>
      <p>Op de foto zie je de longen van een kind van 4 jaar dat overleden is na het eten van een pindanoot. “Pinda’s en andere noten zijn zo groot als de luchtwegen van een kind van 4 tot 5 jaar”, staat erbij te lezen. “Het risico om daardoor te stikken is reëel, maar het is vermijdbaar. Geef daarom alsjeblieft geen grote stukken droog fruit, popcorn, noten of snoepjes van die grootte aan je kind. De dood kan je niet terugdraaien, dus voorkom je ze beter.”</p>
      <p>De foto werd al meer dan tienduizend keer gedeeld en duizenden mensen reageerden al. Sommigen noemen de post overdreven en een “onwaarschijnlijke uitzondering”, maar veel andere ouders zien er een duidelijke waarschuwing in. “Ik ga meer oppassen”, klinkt het bij enkelen.</p>
      <figure>
        <img src="https://static.nieuwsblad.be/Assets/Images_Upload/2019/11/22/8cc6e120-0d02-11ea-9005-c5feac6d461c_web_scale_0.6504065_0.6504065__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: Facebook</cite>
        </figcaption>
      </figure>
    </article>
  </body>
</html>