<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://nikvesti.com/articles/172827"/>
    <meta property="og:site_name" content="НикВести"/>
    <meta property="article:published_time" content="2019-11-22T08:13:00+00:00"/>
    <meta property="og:title" content="Скороход, Поляков, Іванісов: що не так з депутатами партії «Слуга народу»?"/>
    <meta property="og:description" content="Депутати партії «Слуга народу» втрапляють у скандал за скандалом. Сергій Литвиненко, Олена Копанчук, Богдан Яременко, Анна Скороход, Антон Поляков. І ось тепер – Роман Іванісов. Що з ними не так і чому сиплеться найбільша партія нової Верховної Ради? Про це – у сюжеті проекту Радіо Свобода «Ньюзрум»."/>
  </head>
  <body>
    <article>
      <h1>Скороход, Поляков, Іванісов: що не так з депутатами партії «Слуга народу»?</h1>
      <address><time datetime="2019-11-22T08:13:00+00:00">22 Nov 2019, 08:13</time> by <a rel="author">Юлия Ткач</a></address>
      <figure>
        <img src="http://nikvesti.com/images/imageeditor/2019/11/22/172827/172827_0.jpg"/>
      </figure>
      <p>
        <b>Депутати партії «Слуга народу» втрапляють у скандал за скандалом. Сергій Литвиненко, Олена Копанчук, Богдан Яременко, Анна Скороход, Антон Поляков. І ось тепер – Роман Іванісов. Що з ними не так і чому сиплеться найбільша партія нової Верховної Ради? Про це – у сюжеті проекту Радіо Свобода «Ньюзрум».</b>
      </p>
      <figure>
        <iframe src="https://www.youtube.com/embed/fliOGng4FEE" width="710" height="400" data-service="Youtube" scrolling="no"/>
      </figure>
      <p>Під час цьогорічних виборів до парламенту партія «Слуга народу» змогла здобути лідерство, зокрема, завдяки новим обличчям, якими вона вихвалялась протягом усієї передвиборчої кампанії.</p>
      <p>Ще у травні тодішній очільник партії <b>Дмитро Разумков </b>так характеризував її представників:</p>
      <blockquote>«Це людина, яка насамперед повинна бути високоморальною, успішною, яка має справді бездоганну репутацію».</blockquote>
      <p>Але вже в перший місяць їхньої роботи у парламенті щось пішло не так.</p>
      <p>Спочатку «слуги» <b>Сергій Литвиненко</b> та <b>Олена Копанчук</b> засвітились на кнопкодавстві:</p>
      <figure>
        <iframe src="https://www.youtube.com/embed/3JtcC1crU2Y" width="710" height="400" data-service="Youtube" scrolling="no"/>
      </figure>
      <p>Трохи згодом депутата від партії «Слуга народу» та очільника парламентського комітету з питань міжнародних відносин <b>Богдана Яременка</b> журналісти зафіксували за інтимним листуванням просто у сесійній залі:</p>
      <figure>
        <iframe src="https://www.youtube.com/embed/a3EYyYC1YG4" width="710" height="400" data-service="Youtube" scrolling="no"/>
      </figure>
      <p>Після цього ще одна «слуга» <b>Анна Скороход </b>заявила про тиск керівництва партії на неї та її родину нібито через її голосування всупереч загальній позиції партії:</p>
      <figure>
        <iframe src="https://www.youtube.com/embed/vH9IFq0XKqA" width="710" height="400" data-service="Youtube" scrolling="no"/>
      </figure>
      <p>Нині ж у скандал втрапив «слуга народу» <b>Роман Іванісов </b>через інформацію, що він раніше нібито був засуджений за зґвалтування неповнолітньої.</p>
      <p>Яким чином серед нових облич «Слуги народу» опинились ті, хто нині підриває рейтинг партії своїми діями, заявами та минулим?</p>
      <p>Відповідь на це питання (ще до появи вищезгаданих скандалів, як і до проходження партії у парламент) у червні цього року давав президент <b>Володимир Зеленський</b>.</p>
      <blockquote>«Ми визнаємо: нам не вистачало часу, щоб повністю усіх перевірити. Можливо, комусь, скажімо так, м’яко кажучи, недоброчесному, вдалося нас трішечки так обдурити», – говорив він під час з'їзду партії у столичному ботсаду.</blockquote>
      <p>Нині керівництво «Слуги народу» пояснює усе так: «Була перевірка, але не виявила це перевірка. Ми ж можемо робити якісь помилки?», – говорить голова фракції <b>Давид Арахамія</b>.</p>
      <p>При цьому кожного з вищезгаданих «слуг» карають по-різному. Адже, якщо кнопкодавів Литвиненка та Копанчук змусили лише вибачитись і відмовитись від зарплати, то…</p>
      <figure>
        <iframe src="https://www.youtube.com/embed/T6rc6CHnYjo" width="710" height="400" data-service="Youtube" scrolling="no"/>
      </figure>
      <p>… Яременку запропонували добровільно скласти повноваження голови парламентського комітету.</p>
      <p>До покарання Скороход та ще одного «слуги народу»<b> Антона Полякова</b>,<b> </b>який теж голосував всупереч загальній позиції фракції, підійшли кардинальніше: вигнали з фракції.</p>
      <blockquote>«Вони порушили кодекси поведінки фракції», – пояснив це рішення керівник «слуг» у парламенті <b>Давид Арахамія.</b></blockquote>
      <p>Подібна доля нині чекає і на Романа Іванісова, звинуваченого у судимості за зґвалтування. Щоправда, є нюанс.</p>
      <blockquote>«Він сам за власною ініціативою виходить з фракції та партії. Ми це підтримуємо. Якщо він спростує, і вся країна побачить, що це був фейк, то ми його заберемо назад», – заявив Арахамія під час спілкування з журналістами.</blockquote>
      <p>Чому підхід до покарання кожного зі слуг настільки різний?</p>
      <blockquote>«Тому що ми вирішили так фракцією», – пояснює він.</blockquote>
      <p>Утім, цього не розуміють навіть усередині «Слуги народу». Що показало, наприклад, голосування за виключення Скороход і Полякова, коли не всі «слуги» захотіли їх виганяти.</p>
      <p>Чому ж найбільша фракція новообраного парламенту почала сипатися ще й настільки швидко? І чи є реальна загроза для припинення існування монобільшості.</p>
      <h3>«Слуга народу» – це просто збіг випадкових людей – Портников</h3>
      <blockquote>«Це процес, який не має нікого дивувати. «Слуга народу» – це просто збіг випадкових людей: з різними політичними поглядами, з різними уявленнями, для чого вони пішли до парламенту, з різними уявленнями про те, що вони мають у цьому парламенті робити. Випадкові люди не можуть довго керувати країною», – пояснює політичний оглядач <b>Віталій Портников</b>.</blockquote>
      <p>Якщо монобільшсть справді розсиплеться, «Слузі народу» доведеться шукати союзників для ухвалення важливих політичних рішень.</p>
      <p>От тільки чи знайдуться вони?</p>
      <p>Адже наразі «Опозиційна платформа за життя», «Європейська солідарність», «Голос» і навіть «Батьківщина» заявили: до нинішньої влади кожен з них, хоч і по-своєму, але в опозиції.</p>
      <h4>Софія Середа, <a href="https://www.radiosvoboda.org/a/sluhy-narodu-idut-z--partiji/30285144.html">Радіо Свобода</a></h4>
    </article>
  </body>
</html>