<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Pravitelstvoto-otpuska-2-7-mln-lv-na-Pernik-za-spravyane-s-vodnata-kriza-915844"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-22T08:39:00+00:00"/>
    <meta property="og:title" content="Правителството отпуска 2,7 млн. лв. на Перник за справяне с водната криза"/>
    <meta property="og:description" content="Министерският съвет ще отпусне 2,7 милиона лева на Община Перник за проект, свързан с реконструкция ..."/>
  </head>
  <body>
    <article>
      <h1>Правителството отпуска 2,7 млн. лв. на Перник за справяне с водната криза</h1>
      <address>
        <time datetime="2019-11-22T08:39:00+00:00">22 Nov 2019, 08:39</time>
      </address>
      <p>Министерският съвет ще отпусне 2,7 милиона лева на Община Перник за проект, свързан с реконструкция на утаителите на пречиствателната станция за питейни води, която обслужва Перник и околните села.</p>
      <p>Това бе решено на среща на министър-председателя <a href="https://www.plovdiv24.bg/novini/persons/260.html">Бойко Борисов</a> с кмета на Перник Станислав Владимиров, на която присъстваха министърът на финансите Владислав Горанов и заместник-министърът на регионалното развитие и благоустройството <a href="https://www.plovdiv24.bg/novini/persons/5195.html">Николай Нанков</a>.</p>
      <p>Средствата, които ще бъдат осигурени с постановление на Министерския съвет, са първата неотложна мярка, свързана с решаване на водната криза в града. Финансовата подкрепа ще даде възможност на кмета на Перник в спешен порядък да предприеме необходимите към момента действия. В хода на разговора при премиера Борисов бяха начертани и последващите стъпки за справяне с кризата съобразно ситуацията.</p>
      <p>Утаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места.</p>
    </article>
  </body>
</html>