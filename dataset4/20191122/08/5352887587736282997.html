<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/klaipeda1/klaipeda/sunku-patiketi-kad-mociute-gyvena-tokiomis-salygomis-1751651/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T08:01:00+00:00"/>
    <meta property="og:title" content="Sunku patikėti, kad močiutė gyvena tokiomis sąlygomis"/>
    <meta property="og:description" content="Reklama"/>
  </head>
  <body>
    <article>
      <h1>Sunku patikėti, kad močiutė gyvena tokiomis sąlygomis</h1>
      <address><time datetime="2019-11-22T08:01:00+00:00">22 Nov 2019, 08:01</time> by <a rel="author" href="https://www.ve.lt/autoriai/jonas-valaitis/" target="_blank">Jonas VALAITIS</a></address>
      <p>Reklama</p>
      <p>
        <b>Klaipėdoje senyvo amžiaus moters drama jos kaimynams kelia šiurpą. Moteris vargingomis sąlygomis gyvena nelegalios statybos vagonėlyje, pastatytame Klaipėdos miesto savivaldybei priklausančiame sklype. Nors turi sveikatos problemų, specialistų pagalbos ji atsisako. "Kaip jai padėti?" - klausė į redakciją paskambinę žmonės.</b>
      </p>
      <h3>Sako, kad sąlygos baisios</h3>
      <p>"Savivaldybė žino, bet nereaguoja", - nusivylimo neslėpė viena močiutės kaimynė, susisiekusi su "Vakarų ekspreso" žurnalistu. Tačiau paaiškėjo, kad apie situaciją informuotos net kelios institucijos, ir jų specialistai jau ne vienerius metus lankosi pas močiutę vis mėgindami ištiesti pagalbos ranką.</p>
      <p>
        <i>"Ji labai blogos būklės, o gyvena viena", - susirūpinimą išreiškė pašnekovė.</i>
      </p>
      <p>Anot jos, vagonėlis nėra šildomas, tad kaip močiutei teks išgyventi šią žiemą, neaišku.</p>
      <p>"Gyvena su ja kartu ir 2 šunys. Sąlygos - kone antisanitarinės. Savivaldybė sakė, kad iškeldins. Bet kol kas taip nėra", - aiškino susijaudinusi moteris.</p>
      <p>Ji tikino savo kaimynę kasdien matanti pro langą - vagonėlis stovi tiesiai prieš moters namą.</p>
      <p>Reklama</p>
      <p>"Ji ten gyvena labai seniai. Ir galiu pasakyti, kad yra neadekvati. Puola ant žmonių. Šūkauja", - teigė klaipėdietė.</p>
      <p>Dėl šios močiutės redakcija sulaukė net kelių žmonių skambučių.</p>
      <p>"Vakarų ekspresui" yra tiksliai žinomas ir namo, šalia kurio stovi močiutės vagonėlis, adresas, tačiau gerbdami jos privatumą publikacijoje gyvenamosios moters vietos neminėsime.</p>
      <h3>Žino net kelios institucijos</h3>
      <p>Savivaldybės Kontrolės ir prevencijos poskyrio vedėjas Saulius Valiulis aiškino, kad pranešimo apie šią moterį skyrius sulaukė dar šių metų liepos mėnesį.</p>
      <p>"Šis adresas žinomas. Su ja buvo bendrauta, mėginta ieškoti artimųjų. Nuvykome su Nakvynės namų darbuotoja, jai pasiūlyta persikelti į nakvynės namus, suteikti socialines paslaugas", - kalbėjo jis.</p>
      <p>S. Valiulis akcentavo, kad priverstinis močiutės iškeldinimas jai tik labiau pakenktų - moteris visiškai atsisako specialistų pagalbos, tad neturėtų kur gyventi.</p>
      <p>Reklama</p>
      <p>Apžiūrėję vagonėlį, specialistai pastebėjo, kad čia vyrauja drėgmė, jo langai uždengti plėvele, močiutė dėvi nešvarius rūbus, turi sveikatos problemų, tad informacija perduota ir Savivaldybės Socialinės paramos skyriui. Jo vedėja Audronė Liesytė teigė situaciją žinanti, tačiau konkrečios informacijos apie šią moterį viešai suteikti negali.</p>
      <p>Tačiau ji pakomentavo, kokią pagalbą specialistai gali pasiūlyti skurstantiems senyvo amžiaus žmonėmis.</p>
      <p>Anot jos, atvejų, kai susirūpinę klaipėdiečiai praneša apie vargstančiuosius, pasitaiko dažnai. Socialiniai darbuotojai nuvyksta pas juos, pasikalba. Kartais žmonės pagalbos atsisako. Tačiau jiems suteikiami pagalbos kontaktai, jei šie persigalvotų. Po kurio laiko net kyla pasipiktinimas socialiniuose tinkluose specialistų darbu. Tada socialiniai darbuotojai vėl nuvyksta ir kalbasi su žmonėmis.</p>
      <p>
        <i>"Žmogus turi sutikti ir rašyti prašymą", - sąlygą, kada pagalba išties gali būti suteikta, įvardijo A. Liesytė.</i>
      </p>
      <p>"Siūlome apsigyventi nakvynės namuose. Atsižvelgiama į sveikatą, sutvarkomi turimi dokumentai, sprendžiama, ar jam reikia globos namų, ar jis toliau gyvena nakvynės namuose", - dėstė A. Liesytė.</p>
      <p>Skyriaus vedėja teigė, kad apie šią įstaigą sklando gausybė mitų, kurie atbaido žmones nuo siūlomos pagalbos. "Tačiau ten nėra nei baisu, nei kaip", - konstatavo ji.</p>
      <p>Reklama</p>
      <p>A. Liesytė dėstė, kad čia žmonės turi galimybę ir apsišvarinti.</p>
      <p>Anot A. Liesytė, ilgalaikės globos namų paslaugos gali būti suteikiamos tada, kai žmogus nesavarankiškas ir nepajėgus savimi pasirūpinti.</p>
      <p>"Dėl pajamų dydžio nė vienas senas žmogus neturėtų jaudintis, kad gali nepatekti. Žmogus moka tik 80 procentų savo pensijos, nepriklausomai nuo jos dydžio, o jei gauna slaugą, sumoka visus 100 procentų už paslaugą, nors tai ir nedengia kaštų", - kalbėjo A. Liesytė.</p>
      <p>Skyriaus vedėja aiškino, kad priverstinai apgyvendinti žmogaus globos namuose negalima. Tačiau jei senyvo amžiaus žmogus susiduria su psichine negalia ir negali suprasti savo padėties rimtumo?</p>
      <p>"Jei žmogus negali pats priimti sprendimo, tuomet Psichikos sveikatos centras inicijuoja neveiksnumo nustatymą", - kalbėjo ji.</p>
      <p>Klaipėdos miesto socialinės paramos centro direktoriaus pavaduotoja socialiniams reikalams Eglė Buivydaitė minėjo, kad pas šią močiutę įstaigos socialiniai darbuotojai lankėsi prieš metus. "Klientė griežtai visko atsisakė. Duotas pavedimas nuvykti pakartotinai. Informavome ir nakvynės namus, kadangi žmogus be gyvenamosios vietos", - sakė ji.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/ekonomika/euras/milijonierius-gimdo-skurstantys-1744256/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/euras/skursta-beveik-kas-trecias-lietuvis-1742022/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/algu-skurdas-ir-gyventoju-spindesys-1732538/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/skaiciai-pribloskia-zemiau-absoliucios-skurdo-ribos---daugiau-kaip-desimtadalis-gyventoju-1726342/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/labiausiai-nuskriausti---pensininkai-ir-jaunos-seimos-1716572/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/24-proc-gyventoju-mano-kad-finansine-padetis-pablogejo-1706392/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/vaiku-namuose-uzaugusio-tomo-uzspaustos-asaros-1704703/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/zmoniu-neviltis---gresme-saugumui-1682034/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>