<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/le-sardine-treviso-sono-migliaia-%E2%80%9Csiamo-pronti-dirvi-basta-219728"/>
    <meta property="og:site_name" content="Oggi Treviso"/>
    <meta property="article:published_time" content="2019-11-22T08:27:52+00:00"/>
    <meta property="og:title" content="Le sardine a Treviso sono migliaia: “Siamo pronti a dirvi basta&quot;"/>
    <meta property="og:description" content="TREVISO - “La festa è finita. Ci avete risvegliato”. Le sardine sono arrivate anche a Treviso. Per ora solo in modo virtuale ma hanno già raccolto migliaia di adesioni."/>
  </head>
  <body>
    <article>
      <h1>Le sardine a Treviso sono migliaia: “Siamo pronti a dirvi basta"</h1>
      <h2>"Presto anche Treviso si slegherà”, il movimento scende in piazza Borsa il 30 novembre</h2>
      <address><time datetime="2019-11-22T08:27:52+00:00">22 Nov 2019, 08:27</time> by <a rel="author" href="http://oggitreviso.it/archivio/news/giornalista/5197" target="_blank">Isabella Loschi</a></address>
      <p><b>TREVISO </b>- “La festa è finita. Ci avete risvegliato”. Le sardine sono arrivate anche a Treviso. Per ora solo in modo virtuale ma hanno già raccolto migliaia di adesioni.<br/><br/>Il gruppo Facebook<b> “Seimila sardine - Treviso” ,</b> aperto due giorni fa da quattro giovani trevigiani ha quasi raggiunto il numero di adesioni prefissato di seimila sardine a Treviso. L’obiettivo ora è di radunarle in piazza. L'appuntamento è per sabato 30 novembre in piazza borsa. E vsto il grande interesse suscitato, i promotori del movimento politico nato spontaneamente qualche settimana fa in Emilia per contrastare l’avanzata della Lega, si sono presentati in un lungo post pubblicato sulla pagina Facebook "Sardine di Treviso".<br/><br/><b>“Siamo i ragazzi e le ragazze che vogliono far sentire che anche Treviso non c'è spazio per odio, violenza e discriminazioni. </b>Siamo studenti, siamo lavoratori, siamo trevigiani, ma soprattutto non siamo soli”. “Siamo già centinaia di migliaia, e siamo pronti a dirvi basta - si legge nel post - Lo faremo nelle nostre case, nelle nostre piazze, e sui social network. Condivideremo questo messaggio fino a farvi venire il mal di mare. Vogliamo costruire una grande rete di solidarietà, vogliamo farlo insieme a tutti coloro che credono che i messaggi di odio visti nell'ultimo anno non siano la risposta che il nostro paese di merita”.<br/><br/>E subito la f<b>recciata al sindaco Mario Conte che ieri ha contestato al nuovo movimento di essere solo “contro qualcuno” </b>e “attendendo i contenuti di questa azione e una proposta concreta da parte loro. Il dubbio - aveva detto Conte - è che dietro ci siano sempre i soliti nomi che espongono sempre gli stessi cartelli, magari invertendo l’ordine delle parole. Ho il massimo rispetto per chi manifesta un’idea, purché ci sia. Sardine a parte, ho la convinzione che la mia squadra stia lavorando bene”.<br/><br/>“Ci accusano di essere solamente "contro qualcosa": niente di più sbagliato”, rispondono le sardine<b>. “Siamo a favore di una politica basata sul dialogo e sull'inclusione, in cui le parole sono usate non per odiare ma per costruire legami sociali. </b>Siamo a favore di una democrazia in cui non vale la regola del più forte e nessuno viene lasciato indietro. Crediamo in una società in cui vi sia rispetto per le persone, a prescindere dalla loro provenienza, dal loro sesso, dal colore della loro pelle. Crediamo che diritti sociali e diritti civili siano indivisibili parti della stessa medaglia. Vogliamo lanciare un appello: chiunque si riconosce in questi valori è benvenuto, iscrivetevi al gruppo, conosceteci. <b>Presto anche Treviso si slegherà”.</b> “E’ chiaro che il pensiero da fastidio, anche se chi pensa è muto come un pesce. Anzi, è un pesce. E come pesce è difficile da bloccare, perché lo protegge il mare”.</p>
      <related>
        <h4>Dello stesso argomento</h4>
        <a href="http://oggitreviso.it/le-sardine-%E2%80%9Cnuotano-fino-treviso-arriva-movimento-anti-salvini-219622"/>
      </related>
    </article>
  </body>
</html>