<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/wybory-prezydenckie-2020/10272116/jaskowiak-o-starcie-w-prawyborach-przekonalo-mnie-przemowienie-tuska.html"/>
    <meta property="og:site_name" content="Wprost"/>
    <meta property="article:published_time" content="2019-11-22T08:53:00+00:00"/>
    <meta property="og:title" content="Jaśkowiak o starcie w prawyborach: Przekonało mnie przemówienie Tuska"/>
    <meta property="og:description" content="– Dokładnie z tych samych powodów, z których nie może startować Donald Tusk, ja powinienem wystartować – argumentował w TOK FM prezydent Poznania Jacek Jaśkowiak, odnosząc się do swojego startu w prawyborach prezydenckich."/>
  </head>
  <body>
    <article>
      <h1>Jaśkowiak o starcie w prawyborach: Przekonało mnie przemówienie Tuska</h1>
      <address>
        <time datetime="2019-11-22T08:53:00+00:00">22 Nov 2019, 08:53</time>
      </address>
      <p>
        <b>– Dokładnie z tych samych powodów, z których nie może startować Donald Tusk, ja powinienem wystartować – argumentował w TOK FM prezydent Poznania Jacek Jaśkowiak, odnosząc się do swojego startu w prawyborach prezydenckich.</b>
      </p>
      <p>Jak wyjaśniał prezydent Poznania, do startu w <a href="https://www.wprost.pl/wybory-prezydenckie-2020/">wyborach</a> przekonało go przede wszystkim przemówienie <a href="https://www.wprost.pl/tematy/10126334/donald-tusk.html">Donalda Tuska</a>. – Wsłuchałem się w to, co mówił, że nie startuje z określonych powodów. Dokładnie z tych samych powodów, z których nie może startować Donald Tusk, ja powinienem wystartować. Nie jestem obciążony – przekazał.</p>
      <p><a href="https://www.wprost.pl/tematy/10153802/jacek-jaskowiak.html">Jaśkowiak</a> zaznaczył, że Grzegorz Schetyna co prawda nie namawiał go do startu w wyborach, jednak rozmawiali na ten temat. – O tym, że ważne nie tylko kto będzie kandydatem, ale dla przyszłości opozycji ważne też będzie to kto będzie prezydentem i jakim będzie prezydentem – opowiadał prezydent Poznania. Dodał też, że uzyskał zapewnienie od <a href="https://www.wprost.pl/tematy/10129151/grzegorz-schetyna.html">Schetyny</a>, że jego kampania będzie miała finansowanie ze strony <a href="https://www.wprost.pl/tematy/10127348/platforma-obywatelska.html">PO</a>.</p>
      <p>– Naprawdę chcę być prezydentem i uważam, że mam bardzo duże szanse w starciu z prezydentem Dudą – mówił Jaśkowiak. – To pierwsze starcie (z <a href="https://www.wprost.pl/tematy/10247726/malgorzata-kidawa-blonska.html">Kidawą-Błońską</a> – red.) może być trudniejsze, dlatego że ja staram się być również w Poznaniu prezydentem nie tylko związanym z formacją polityczną, której jestem członkiem, ale jestem bardzo blisko ruchów obywatelskich. Staram się łączyć, a nie dzielić. Mam dobre relacje z lewicą. To jest mój atut, łącze pewne środowiska – podkreślił.</p>
      <related>
        <h4>Czytaj także:</h4>
        <a href="https://www.wprost.pl/polityka/10272088/donald-tusk-zdradza-powody-rezygnacji-ze-startu-w-wyborach-prezydenckich-oskarza-pis-i-tvp.html"/>
      </related>
      <footer>Źródło: <a href="http://www.tokfm.pl/">Tok FM</a></footer>
    </article>
  </body>
</html>