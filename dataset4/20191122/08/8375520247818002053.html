<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/na-misci-vibuhu-u-centri-kijeva-slidchi-viyavili-deformovani-metalevi-elementi-foto-641637.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-22T08:20:01+00:00"/>
    <meta property="og:title" content="На місці вибуху у центрі Києва слідчі виявили деформовані металеві елементи (фото)"/>
    <meta property="og:description" content="Правоохоронці вилучають записи з камер відеоспостереження"/>
  </head>
  <body>
    <article>
      <h1>На місці вибуху у центрі Києва слідчі виявили деформовані металеві елементи (фото)</h1>
      <address>
        <time datetime="2019-11-22T08:20:01+00:00">22 Nov 2019, 08:20</time>
      </address>
      <h4>Правоохоронці вилучають записи з камер відеоспостереження</h4>
      <p>Столичні правоохоронці встановлюють обставини вибуху, що стався 21 листопада пізно ввечері на вулиці Олеся Гончара у центрі Києва.</p>
      <p>«Близько 23:00 до поліції Шевченківського району надійшло повідомлення про те, що у під'їзді будинку на вулиці Олеся Гончара пролунав вибух. На виклик оперативний черговий направив слідчо-оперативну групу територіального відділу поліції, співробітників карного розшуку та вибухотехніків», - <a href="https://kyiv.npu.gov.ua/news/novini/pravooxoronczi-vstanovlyuyut-obstavini-vibuxu-na-stolichnij-vuliczi-olesya-gonchara/">повідомляє</a> пресслужба поліції Києва.</p>
      <p>По прибуттю на місце події правоохоронці встановили, що внаслідок інциденту ніхто не постраждав, тільки пошкоджено внутрішнє оздоблення.</p>
      <p>Крім того, дільничні офіцери поліції провели поквартирний обхід та опитали свідків і мешканців будинку. Також слідчі провели огляд місця події та виявили і вилучили звідти деформовані металеві фрагменти, які направили на експертизу. Співробітники карного розшуку Шевченківського управління поліції вилучають записи з камер відеоспостереження та проводять усі необхідні заходи, аби встановити та затримати причетних осіб до даного правопорушення.</p>
      <p>1 з 4<br/><a href="https://glavcom.ua/kyiv/news/na-misci-vibuhu-u-centri-kijeva-slidchi-viyavili-deformovani-metalevi-elementi-foto-641637.html#">на весь екран згорнути</a></p>
      <figure>
        <img src="https://glavcom.ua/img/gallery/6416/37/674305_big.jpg"/>
      </figure>
      <figure>
        <img src="https://glavcom.ua/img/gallery/6416/37/674306_big.jpg"/>
      </figure>
      <figure>
        <img src="https://glavcom.ua/img/gallery/6416/37/674307_big.jpg"/>
      </figure>
      <p>
        <a href="https://glavcom.ua/photo.html">Всі фоторепоратажі</a>
      </p>
      <p>Наразі слідчим відділом Шевченківського управління поліції розпочато кримінальне провадження за ч. 4 ст. 296 (Хуліганство) Кримінального кодексу України. Санкція статті передбачає позбавлення волі на строк до семи років.</p>
      <p>Як повідомлялося, у житловому будинку на вулиці Олеся Гончара, 67 <a href="https://glavcom.ua/kyiv/news/u-budinku-v-centri-kijeva-progrimiv-potuzhniy-vibuh-foto-video-641605.html">прогримів вибух</a>. Жителі кількох вулиць прокинулися від звуку детонації. Попередньо, вибух прогримів у шахті ліфта одного з під'їздів житлового будинку. </p>
      <related>
        <a href="https://glavcom.ua/news/ukrajina-opinilas-u-pyatirci-krajin-z-nayvishchim-rivnem-smertnosti-vid-min-641611.html"/>
        <a href="https://glavcom.ua/kyiv/news/u-budinku-v-centri-kijeva-progrimiv-potuzhniy-vibuh-foto-video-641605.html"/>
        <a href="https://glavcom.ua/news/cholovik-zaginuv-cherez-vibuh-granati-v-dnipri-640981.html"/>
      </related>
    </article>
  </body>
</html>