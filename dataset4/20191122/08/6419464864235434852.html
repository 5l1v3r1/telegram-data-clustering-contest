<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/chatzidakis-stochos-i-kalypsi-toy-35-ton-energeiakon-anagkon-apo-ape-mechri-to-2030/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-22T08:30:48+00:00"/>
    <meta property="og:title" content="Χατζηδάκης: Στόχος η κάλυψη του 35% των ενεργειακών αναγκών από ΑΠΕ μέχρι το 2030"/>
    <meta property="og:description" content="«Ολοκληρώνεται η προετοιμασία για το νέο εθνικό σχέδιο για την ενέργεια και το κλίμα που θα συζητηθεί την επόμενη Πέμπτη» υπογράμμισε ο Κωστής Χατζηδάκης"/>
  </head>
  <body>
    <article>
      <h1>Χατζηδάκης: Στόχος η κάλυψη του 35% των ενεργειακών αναγκών από ΑΠΕ μέχρι το 2030</h1>
      <address>
        <time datetime="2019-11-22T08:30:48+00:00">22 Nov 2019, 08:30</time>
      </address>
      <p>«Ολοκληρώνεται η προετοιμασία για το <b>νέο εθνικό σχέδιο </b>για την <b>ενέργεια </b>και το κλίμα το οποίο θα συζητηθεί την επόμενη Πέμπτη στο <b>υπουργικό συμβούλιο</b>. Στη συνέχεια θα ξεκινήσει η δημόσια διαβούλευση […] Στόχος μας είναι να πάμε στο 35% την κάλυψη των ενεργειακών αναγκών της χώρας συνολικά από <b>Ανανεώσιμες</b> <b>Πηγές Ενέργειας </b>μέχρι το 2030, ενώ στην αγορά ηλεκτρισμού το ποσοστό αυτό θα είναι 60% και παραπάνω» υπογράμμισε ο <b>υπουργός Περιβάλλοντος και Ενέργειας</b> <a href="https://neaselida.gr/tag/kostis-chatzidakis/"><b>Κωστής Χατζηδάκης</b></a>, μιλώντας στον ραδιοφωνικό σταθμό του Αθηναϊκού-Μακεδονικού Πρακτορείου Ειδήσεων «Πρακτορείο 104,9 FM».</p>
      <p>Ο <b>υπουργός </b>έκανε λόγο για «ένα πολύ μεγάλο ποσοστό και ένα πολύ μεγάλο άλμα στη χώρα» το οποίο -όπως είπε- «δείχνει τη βούληση της κυβέρνησης να περάσουμε στην εποχή της πράσινης ενέργειας. Θέλουμε να συνδυάσουμε την ενεργειακή πολιτική με την περιβαλλοντική πολιτική, υπάρχουν μια σειρά από ενεργειακές δράσεις οι οποίες έχουν πράσινο πρόσημο».</p>
      <p>«Αναφέρομαι στην απολιγνιτοποίηση: θα προχωρήσει γρήγορα και με φροντίδα για τις περιοχές της Δυτικής Μακεδονίας και της Μεγαλόπολης, στην υποθαλάσσια διασύνδεση των νησιών από την οποία θα έχουμε όφελος και στο περιβαλλοντικό και στο οικονομικό επίπεδο, στην προώθηση της ηλεκτροκίνησης επίσης η οποία θα παρουσιαστεί με κάποια συνολική νομοθετική παρέμβαση της κυβέρνησης» ανέφερε χαρακτηριστικά.</p>
      <p>Ερωτηθείς σχετικά για τη ρύθμιση που αφορά τη μείωση των χρεώσεων ΥΚΩ για τη νυχτερινή κατανάλωση που αφορά στους πελάτες οικιακής χρήσης Χαμηλής Τάσης (κυρίως νοικοκυριά) στις υψηλότερες καταναλώσεις, ο κ. <b>Χατζηδάκης </b>διευκρίνισε ότι «είναι μία ρύθμιση που δεν ισχύει μόνο για τη <b>ΔΕΗ</b>, ισχύει για όλες τις εταιρείες που δίνουν νυχτερινό ρεύμα, όλους τους παρόχους».</p>
      <p>«Δεν θα είναι μειώσεις των τιμολογίων της <b>ΔΕΗ</b>, μιλάμε για κάποιες στοχευμένες μειώσεις που αφορούν στο νυχτερινό τιμολόγιο, διότι το 2018 είχαν υπάρξει αυξήσεις από τις 1.600 κιλοβατώρες και πάνω στο νυχτερινό ρεύμα, πράγμα το οποίο σημαίνει ότι επιβαρύνθηκαν από αυτή τη <b>ρύθμιση 30.000 περίπου νοικοκυριά </b>σε όλη τη χώρα που έχουν θερμοσυσσωρευτές και οι άνθρωποι αυτοί βρέθηκαν μπροστά σε μια οδυνηρή έκπληξη, διότι είχαν ένα συγκεκριμένο τρόπο να θερμαίνονται το χειμώνα με υπόθεση εργασίας ότι θα πληρώνουν πάνω κάτω ένα τιμολόγιο μιας συγκεκριμένης κλίμακας και τελικά είχαν μια πολύ μεγάλη επιβάρυνση. Διαμαρτυρόντουσαν εδώ και καιρό, ήταν μια αδικία».</p>
      <p>Αναφερόμενος στην τροπολογία για τη ρύθμιση του θέματος των αυθαιρέτων, ο κ. <b>Χατζηδάκης </b>είπε πως «φέρνουμε μια συνολική ρύθμιση η οποία έχει την εξής φιλοσοφία: Δίνουμε πράγματι μια πρώτη παράταση μέχρι το καλοκαίρι, μέχρι το τελος Ιουνίου για να πάμε με τους σημερινούς όρους όλοι να ρυθμίσουν το αυθαίρετό τους για να υπάρχει ένα επτάμηνο στη διάθεσή τους να κάνουν τις ρυθμίσεις τους χωρίς να αλλάξει καθόλου το καθεστώς στην τακτοποίηση».</p>
      <p>«Λέμε όμως από εκεί και πέρα τα εξής:» -συνέχισε ο <b>υπουργός</b>– «Πρώτα απ’ όλα όσοι έχουν “ βαριά” αυθαίρετα της κατηγορίας 5, δηλαδή αυθαίρετα που δεν είχαν π.χ. καθόλου οικοδομική άδεια και άλλα τέτοια πράγματα, αυτοί μπορούν να το κάνουν μέχρι τον Ιούνιο του 2020- από εκεί και πέρα δεν θα μπορούν να το κάνουν καθόλου. Και οι άλλες τέσσερις κατηγορίες (αυθαιρέτων) θα μπορούν να συνεχίσουν από εκεί και πέρα για πέντε χρόνια μόνο που αν δεν το κάνουν εγκαίρως θα υπάρξει προσαύξηση την πρώτη χρονιά 20% – αν δεν το κάνουν μέχρι του χρόνου δηλαδή- και μετά κάθε χρόνο θα υπάρχει άλλο ένα 5%».</p>
      <p>«Επομένως, έχουν κάθε λόγο να πάνε νωρίς να το κάνουν, για να μην πληρώνουν πρόστιμα. Και επίσης εκείνο το οποίο κάνουμε είναι το εξής: συνδέουμε την τακτοποίηση των αυθαιρέτων με τη λεγόμενη ηλεκτρονική ταυτότητα κτηρίου, που είναι ένα ζήτημα το οποίο εκκρεμεί από το 2014 και το οποίο τώρα γίνεται πράξη, για να μπει σε μια τάξη το ζήτημα της ρύθμισης των αυθαιρέτων με αποδοχή και της πλευράς του <b>ΤΕΕ </b>και της πλευράς των ιδιοκτητών που θα μπορεί να γίνεται ρύθμιση πια -σε σχέση με την ταυτότητα εννοώ- και σε επίπεδο διαμερίσματος, οριζόντιας ιδιοκτησίας, όπως λέει ο νόμος, για να υπάρχει μεγαλύτερη ευελιξία» προσέθεσε.</p>
      <p>Ερωτηθείς για την έκθεση ενισχυμένης εποπτείας της <b>Ευρωπαϊκής Επιτροπής</b>, ο υπουργός σημείωσε ότι η έκθεση αυτή «είναι ένα πράσινο φως και ένα θετικό μήνυμα για την κυβέρνηση».</p>
      <related>
        <a href="https://neaselida.gr/politiki/avramopoylos-metanasteytiko-kai-asfaleia-dokimazoyn-tis-eyropaikes-kyverniseis/"/>
      </related>
    </article>
  </body>
</html>