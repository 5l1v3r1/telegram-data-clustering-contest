<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/sportas/s-jasikevicius-nebegaliu-teisinti-zaideju-1751727/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-22T08:24:00+00:00"/>
    <meta property="og:title" content="Š. Jasikevičius: nebegaliu teisinti žaidėjų"/>
    <meta property="og:description" content="Reklama"/>
  </head>
  <body>
    <article>
      <h1>Š. Jasikevičius: nebegaliu teisinti žaidėjų</h1>
      <address><time datetime="2019-11-22T08:24:00+00:00">22 Nov 2019, 08:24</time> by <a rel="author">Dominykas Genevičius</a></address>
      <p>Reklama</p>
      <p><b>Kauno „Žalgirio“ krepšininkai neišlipo iš duobės Eurolygoje ir patyrė ketvirtąją nesėkmę iš eilės. Po skaudaus pralaimėjimo ketvirtadienį Kauno ekipos treneris Šarūnas Jasikevičius prisiėmė kaltę dėl to, kad nesugeba žaidėjams įskiepyti sistemos taisyklių</b>.</p>
      <p>„Baigėsi vaikščiojimas iškelta galva. Westermanas, Daviesas jau ne čia. Reikia kitiems užimti jų vietą ir vesti „Žalgirį“ į priekį“, - spaudos konferencijoje sakė Š. Jasikevičius.</p>
      <p>Kauno klubas namuose 59:61 (21:16, 10:17, 15:14, 13:14) pralaimėjo Belgrado „Crvena Zvezda MTS“ (Serbija) ekipai ir patyrė ketvirtąją nesėkmę iš eilės.</p>
      <p>„Labai skausmingas pralaimėjimas, kuris mus pastatė į sunkią padėtį. Bet situacija turnyro lentelėje mažiausiai jaudina. Labiau neramina, kad nesugebu įlysti žaidėjams į galvą. Mūsų sistema nesikeičia, gynybos sistema nesikeičia.</p>
      <p>Labai daug teisinu naujokus, bet jau per daug rungtynių praėjo ir jau užtenka teisintis. Veteranų teisinti iš viso nėra tikslo. Mūsų sistema tikrai nesikeis, dirbsime ta pačia kryptimi.</p>
      <p>Tikime savo sistema, bent jau trenerių štabas tikrai tiki. Stengsimės, kad žaidėjai suprastų, kur jie daro klaidas. Labai padėtų pataikymas, nes buvo susikurta aibė gerų metimų. Taip, kai kurie buvo skuboti, nes žaidėjus slėgė nervinė įtampa, bet nemažai prametėme laisvi. Jeigu juos įmestume, būtų lengviau, bet šiuo metu mes nepataikome. Reiškia reikia daugiau dirbti, kito kelio nėra“, - kalbėjo „Žalgirio“ strategas.</p>
      <p>Reklama</p>
      <p>Š. Jasikevičius nekaltino žaidėjų atsidavimo stoka, tačiau pabrėžė, kad skraidyti padebesiais ir tikėtis pergalių galvojant apie praeitį neįmanoma.</p>
      <p>„Žaidėjai žino sistemą ir ja tiki. Reikia tik padaryti. Dabar esame tokioje situacijoje, kai nauji žaidėjai kiek apstulbę nuo Eurolygos, o veteranai vis dar vaikšto pakeltomis galvomis po finalinių ketvertų ir aštuonetų.</p>
      <p>Bet dabar jau nebevaikščiosim. Deja, bet tokia yra realybė, mes per greitai viską atidavėme“, - kalbėjo Šaras.</p>
      <p>Kauno ekipos treneris nenustebo dėl to, kad rungtynės buvo itin nerezultatyvios. Klampus žaidimas yra Belgrado ekipos ginklas.</p>
      <p>„Žaidimo organizavime turėjome problemų. Jeigu žiūrėtume į „Zveda“ istoriją, tai ji daug ką pastato į klampų žaidimą. Jų gynėjų linijoje yra nuostabiai besiginantys žmonės. Momentais buvo tikrai sunku.</p>
      <p>Mes neblogai gynėmės, bet mus vis kažkas nužudo - tai sistemos nesilaikymas, tai neatkovotas kamuolys. Vėl laiku nepadarome pražangų. Ypač naujokai, kurie tokio dalyko vis dar nesupranta.</p>
      <p>Reklama</p>
      <p>Pralaimėjome su atkovotais kamuoliais ir kvailomis pražangomis. Antros klasės situacijos. Žiūriu į septynias pramestas baudas ir tritaškių taiklumą. Galima suskaičiuoti, kiek metimų buvo laisvų, bet „ok“...“, - nusivylimo neslėpė Š. Jasikevičius.</p>
      <p>Spaudoje jau pasirodė pranėšimai, kad „Žalgirį“ artimiausiu metu papildys amerikietis K. C. Riversas, kuris jau paliko Sevilijos (Ispanija) komandą.</p>
      <p>„Žalgiris“ yra organizacija, kuri gandų nekomentuoja. Jeigu bus kažkas oficialaus, tada viską sužinosite“, - pridūrė Š. Jasikevičius.</p>
      <p>Belgrado ekipa Eurolygoje šventė trečiąją pergalę ir pasivijo Kauno ekipą.</p>
      <p>„Žinau, kad „Žalgiris“ turėjo keletą sunkių rungtynių, mes taip pat turėjome sunkią savaitę, nes pralaimėjome trejas rungtynes per penkias dienas. Todėl galima suprasti, kodėl buvo tokios nerezultatyvios rungtynės.</p>
      <p>Abi komandos labai netaikliai atakavo nuo tritaškio linijos, todėl pergalės siekė kaudamiesi ir kietai kovodami dėl kamuolių. Pabaigoje buvome 2 taškais stipresni, tačiau bet kuris epizodas galėjo pakeisti rungtynių baigtį“, - sakė Belgrado klubo treneris Andrija Gavrilovič.</p>
      <p>Reklama</p>
      <p>Kitą susitikimą žalgiriečiai žais lapkričio 28 dieną išvykoje su Roko Giedraičio atstovaujama Berlyno „Alba“ (Vokietija) ekipa.</p>
      <p>ELTA</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/sportas/zalgirio-strategas-jei-neapsiginsime-nuo-atenu-klubo-nelaimesime-1750926/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/skaiciu-ir-faktu-kalba-zalgiris-pries-barcelona-1747961/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/ginklas-pries-zenit---kieta-fizine-kova-1745596/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ve-rekomenduoja1/skaityk-dabar/itakingiausiu-sarasuose---ne-tos-pavardes-1734048/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sjasikevicius-tai-buvo-musu-geriausios-rungtynes-per-labai-ilga-laiko-tarpa-1714895/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/kuriu-nba-komandu-skambuciu-galejo-sulaukti-s-jasikevicius-1708796/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/saras-uzsimine-kad-is-kauno-nebegs-1707394/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sportas/sjasikevicius-nesuradome-zmogaus-kuris-nustebintu-1706730/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>