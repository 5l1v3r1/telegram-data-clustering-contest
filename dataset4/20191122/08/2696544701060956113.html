<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/elet/20191122_Rekordaron_126_millio_dollarert_kelt_el_egy_kepregeny"/>
    <meta property="og:site_name" content="HVG.hu"/>
    <meta property="article:published_time" content="2019-11-22T08:05:00+00:00"/>
    <meta property="og:title" content="Rekordáron, 1,26 millió dollárért kelt el egy képregény"/>
    <meta property="og:description" content="A Marvel-képregények 1939-es első számának egy szinte új állapotú, ritka példánya 1,26 millió dollárért (381 millió forint) kelt el egy dallasi árverésen, ennél többet még sosem adtak Marvel-füzetért."/>
  </head>
  <body>
    <article>
      <h1>Rekordáron, 1,26 millió dollárért kelt el egy képregény</h1>
      <address><time datetime="2019-11-22T08:05:00+00:00">22 Nov 2019, 08:05</time> by <a rel="author">MTI</a></address>
      <p>
        <b>A Marvel-képregények 1939-es első számának egy szinte új állapotú, ritka példánya 1,26 millió dollárért (381 millió forint) kelt el egy dallasi árverésen, ennél többet még sosem adtak Marvel-füzetért.</b>
      </p>
      <p>A Heritage aukciósház közleménye szerint a csütörtök esti licitálás nyertese neve elhallgatását kérte. „Történelmi képregény történelmi példánya” kelt el Ed Jaster igazgatóhelyettes szerint.</p>
      <figure>
        <img src="https://img4.hvg.hu/image.aspx?id=5d9a4d49-0dc7-4775-adea-661c014d4c80&amp;view=2bc522d1-c844-4343-b563-d62642c68411"/>
      </figure>
      <p>A Marvel első képregényfüzetében olyan szuperhősök jelentek meg, mint a Fáklya, Ka-Zar, Angyal és Namor, a Torpedó. A mai kasszasiker szuperhősfilmek sztárjai, a Pókember vagy a hihetetlen Hulk csak évtizedekkel később bukkantak fel.</p>
      <p>A példányt a pennsylvaniai Uniontown egy újságosánál vásárolta meg egy helyi postás, aki képregények és magazinok első számát gyűjtötte. Azóta a füzet csak néhány alkalommal cserélt gazdát – írta a Heritage.</p>
      <p>A Marvel-képregények korábbi aukciós rekordját 1,1 millió dollárral egy 2011-ben eladott példány tartotta, ebben az 1962-es kiadásban jelent meg először a Pókember. Nem sok képregényfüzet érte el az egymillió dolláros eladási árat, 2014-ben az eBayen 3,2 millióért talált gazdára a DC Comics egy Superman-füzete.</p>
    </article>
  </body>
</html>