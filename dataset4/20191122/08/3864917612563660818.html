<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2823321-kornienko-mae-kilka-versij-pro-te-hto-zlivae-insajdi-v-telegramkanal-temnij-licar.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-22T08:42:00+00:00"/>
    <meta property="og:title" content="Корнієнко має кілька версій про те, хто зливає інсайди в Telegram-канал “Темний лицар”"/>
    <meta property="og:description" content="Перший заступник голови фракції партії “Слуга народу” Олександр Корнієнко припускає, що Telegram-канал “Темний лицар”, на якому регулярно з’являється внутрішньофракційна інформація, може вести група народних депутатів."/>
  </head>
  <body>
    <article>
      <h1>Корнієнко має кілька версій про те, хто зливає інсайди в Telegram-канал “Темний лицар”</h1>
      <h2>Перший заступник голови фракції партії “Слуга народу” Олександр Корнієнко припускає, що Telegram-канал “Темний лицар”, на якому регулярно з’являється внутрішньофракційна інформація, може вести група народних депутатів.</h2>
      <address>
        <time datetime="2019-11-22T08:42:00+00:00">22 Nov 2019, 08:42</time>
      </address>
      <p>Таку думку він висловив в <a href="https://nv.ua/ukr/ukraine/politics/glava-partiji-sluga-narodu-korniyenko-pro-anonimni-telegram-kanali-novini-ukrajini-50055039.html">інтерв'ю НВ</a>.</p>
      <p>“У “Темного лицаря” багато інформації відповідає дійсності. Але акценти часто змінені. Простежується лінія: нічого у них не вийде, дохле діло. Ще потрібно з’ясувати, — це один депутат робить або хтось із наших колег зливає інформацію із загального чату, а "Темний лицар" на її основі створює контент. Можливо, це група авторів або група депутатів”, — зазначив Корнієнко.</p>
      <p>Водночас на запитання, чи буде фракція виключати зі свого складу депутатів, якщо з'ясується, що вони є авторами цього каналу, політик відповів: “А за що виганяти? Фракція буде вирішувати. Нехай ця людина пояснить мотиви і в чому була цінність”.</p>
      <p>При цьому Корнієнко підкреслив, що в “Темного лицаря” присутній мотив — “розвалити все”.</p>
      <p>“Можливо, це маневр, щоб тримати нас в тонусі”, — припустив він, і додав, що “зараз багато хто намагається” це робити: "Деякі — для того, щоб розвалити. Це, в першу чергу, ідеологічно ворожі сили, інспіровані ззовні”.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821067-frakcia-sluga-narodu-pidtrimae-zanatta-nedotorkannosti-z-porosenka.html">Фракція “Слуга народу” підтримає зняття недоторканності з Порошенка</a>
      </blockquote>
      <p>Водночас він не виключає, що це можуть бути й представники Російської Федерації.</p>
      <p>“Щось із ними пов’язано. Навряд чи в Ольгино (російська професійна ботоферма, що працює на Кремль ред.) сидить певна група, яка цим займається, хоча, може й так. Швидше за все, це місцевий відділ, який цим займається. Принаймні, від них від усіх (Telegram-каналів) йде така лінія — нас пошматувати”, — уточнив політик.</p>
      <p>Telegram-канал "Темний лицар" зареєстрований 16 вересня 2019 року. У першому ж дописі сказано, що на ньому викладатимуться "найтемніші інсайди ЗЕ-команди". На цьому каналі публікується інформація про засідання фракції, "рекомендації" депутатам щодо голосування та спілкування з журналістами тощо.</p>
      <p>Раніше голова фракції «Слуги народу» <a href="https://www.ukrinform.ua/tag-arahamia">Давид Арахамія</a> сказав журналістам, що здогадується, хто з депутатів публікує внутрішньопартійну інформацію у цьому каналі.</p>
    </article>
  </body>
</html>