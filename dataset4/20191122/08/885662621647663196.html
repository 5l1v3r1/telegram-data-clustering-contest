<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125768/stin-teliki-eytheia-gia-ti-black-friday-pos-proetoimazontai-oi-ellines"/>
    <meta property="og:site_name" content="Insider"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Στην τελική ευθεία για τη Βlack Friday – Πώς προετοιμάζονται οι Έλληνες καταναλωτές"/>
    <meta property="og:description" content="Μια εβδομάδα πριν από τη Black Friday οι Έλληνες καταναλωτές προετοιμάζονται για τις αγορές τους."/>
  </head>
  <body>
    <article>
      <h1>Στην τελική ευθεία για τη Βlack Friday – Πώς προετοιμάζονται οι Έλληνες καταναλωτές</h1>
      <h2>Μια εβδομάδα πριν από τη Black Friday οι Έλληνες καταναλωτές προετοιμάζονται για τις αγορές τους.</h2>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author">Ρομίνα Νικηφόρου</a></address>
      <p>Μικρές και μεγάλες επιχειρήσεις βρίσκονται ήδη σε θέση μάχης ενόψει της<b> <a href="https://www.insider.gr/epiheiriseis/125604/i-mahi-ton-prosforon-enopsei-black-friday">Black Friday</a> </b>που έρχεται σε μία εβδομάδα ακριβώς.</p>
      <p>Και μπορεί επίσημα η μέρα των μεγάλων προσφορών να είναι την<b> Παρασκευή 29 Νοεμβρίου </b>ωστόσο φέτος οι επιχειρήσεις έχουν δημιουργήσει κλίμα… Black Friday στην αγορά, αρκετές μέρες νωρίτερα.</p>
      <p>Έτσι οι καταναλωτές είδαν, ίσως νωρίτερα από κάθε άλλη χρονιά, τις πρώτες προσφορές να κάνουν την εμφάνισή τους στα καταστήματα. <b>Pre</b> <b>Black Friday προσφορές, Black month και Black November </b>«βαπτίστηκαν» σε πολλές περιπτώσεις οι προσφορές της περιόδου που ξεκίνησε από το τέλος των ενδιάμεσων εκπτώσεων στις 15 Νοεμβρίου και θα φτάσει μέχρι και τις 29 Νοεμβρίου.</p>
      <p>Η μεγάλη μάχη ωστόσο αναμένεται να ξεκινήσει από τη Δευτέρα όταν οι μεγάλες αλυσίδες κυρίως θα αρχίσουν να ανακοινώνουν τα προϊόντα και τις εκπτώσεις τους και θα αρχίσουν να ενημερώνουν με <b>newsletter τους πελάτες τους</b>. Ήδη πάντως το κλίμα που επικρατεί στα μεγάλα πολυκαταστήματα έχει «προετοιμάσει» τους καταναλωτές που φαίνεται ότι περιμένουν τις επόμενες μέρες για να ψωνίσουν και να καλύψουν κάποιες από τις ανάγκες τους.</p>
      <p>Έρευνα της <a href="https://www.picodi.com/gr/inspirations/black-friday"><b>picodi. com</b></a> σχετικά με τις online αγορές κατά τη διάρκεια της Black Friday έδειξε ότι στην Ελλάδα<b> το 85% των αγοραστών είναι άνδρες και το 72% γυναίκες.</b> Οι γυναίκες από την πλευρά τους ετοιμάζονται να αγοράσουν περισσότερα προϊόντα<b>: 3,4 σε σύγκριση με 3 προϊόντα που αγοράζουν κατά μέσο όρο οι άνδρες.</b></p>
      <p>Αντίστοιχα οι άνδρες αναμένται να δαπανήσουν περισσότερα χρήματα από τις γυναίκες. Μια γυναίκα είναι πρόθυμη να δαπανήσει κατά μέσο όρο περίπου <b>157 ευρώ </b>ενώ ένας άνδρας <b>περίπου 202 ευρώ.</b></p>
      <figure>
        <img src="https://www.insider.gr/sites/default/files/inline-images/pinakas%201_0.JPG"/>
      </figure>
      <p>Αναφορικά με τις προσφορές, οι γυναίκες που συμμετείχαν στην έρευνα, επιλέγουν ένα <b>εκπτωτικό κουπόνι ή τον κωδικό</b> ως το «αγαπημένο» τους είδος της προώθησης. Από την άλλη πλευρά, η «αγαπημένη προσφορά» των ανδρών είναι μια <b>υψηλότερη έκπτωση σε επιλεγμένα προϊόντα.</b></p>
      <figure>
        <img src="https://www.insider.gr/sites/default/files/inline-images/pinakas%202_0.JPG"/>
      </figure>
      <p>Στο δίλημμα o<b>nline αγορές ή καταστήματα</b>, το <b>29</b>% των ερωτηθέντων δηλώνει ότι κατά τη διάρκεια της Black Friday θα ψωνίσει στα φυσικά καταστήματα και το <b>18%</b> προτιμά διαδικτυακά. Το <b>53%</b> ωστόσο, απαντάει «και στα δύο». Υπενθυμίζεται ότι στην Ελλάδα οι ώρες αιχμής των αγορών είναι τα<b> μεσάνυχτα και 2 το μεσημέρι.</b> Οι καταναλωτές σύμφωνα με την ίδια έρευνα πραγματοποιούν αγορές στο σπίτι, στον ελεύθερο χρόνο τους ή ακόμα και κατά την εργασία τους.</p>
      <figure>
        <img src="https://www.insider.gr/sites/default/files/inline-images/pinakas_1.JPG"/>
      </figure>
      <p>
        <i>*Πίνακες από picodi.com</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/aytokinito/125640/black-friday-peugeot-eos-tis-30-noembrioy"/>
        <a href="https://www.insider.gr/epiheiriseis/125604/i-mahi-ton-prosforon-enopsei-black-friday"/>
        <a href="https://www.insider.gr/epiheiriseis/emporio/125518/pos-psonizoyn-oi-ellines-ti-black-friday"/>
      </related>
    </article>
  </body>
</html>