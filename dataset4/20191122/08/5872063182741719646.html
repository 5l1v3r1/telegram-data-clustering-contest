<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1560971/o-voridis-katevainei-kriti-kai-oi-agrotes-tou-nisiou-anevainoun-athina/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Ο Βορίδης κατεβαίνει Κρήτη - Οι αγρότες του νησιού ανεβαίνουν Αθήνα"/>
    <meta property="og:description" content="Αποζημιώσεις, δάκος, γλοιοσπόριο και δακοκτονία στην ατζέντα"/>
  </head>
  <body>
    <article>
      <h1>Ο Βορίδης κατεβαίνει Κρήτη - Οι αγρότες του νησιού ανεβαίνουν Αθήνα</h1>
      <address>
        <time datetime="2019-11-22T08:00:00+00:00">22 Nov 2019, 08:00</time>
      </address>
      <p>
        <b>Αποζημιώσεις, δάκος, γλοιοσπόριο και δακοκτονία στην ατζέντα</b>
      </p>
      <p>Αποζημιώσεις για την Κρήτη τόσο από το κράτος όσο και από την Ευρωπαϊκή Ένωση θα διεκδικήσουν σήμερα, στις 2 το μεσημέρι, από τον υπουργό Αγροτικής Ανάπτυξης και Τροφίμων οι αγροτικοί φορείς του νησιού, με τον Μάκη Βορίδη μάλιστα να ετοιμάζεται να επισκεφτεί το Ηράκλειο την Πέμπτη 5 Δεκεμβρίου, όπως ο ίδιος απάντησε χθες στον πρώην πρόεδρο της ΕΑΣΗ και σύμβουλό του πλέον, Ανδρέα Στρατάκη, και σε συνεταιριστές της Κρήτης.</p>
      <p>Αξίζει να υπενθυμίσουμε, από την άλλη, ότι, εκτός από τον δάκο που έχει κάνει την αρχή της μεγάλης καταστροφής για φέτος, ακόμα μεγαλύτερη φαίνεται η ζημιά - τουλάχιστον σε σχέση με όσα λένε οι ίδιοι οι παραγωγοί, που βρίσκονται καθημερινά στα λιόφυτά τους - το γλοιοσπόριο και δεν αποκλείεται στο άμεσο μέλλον να εντοπιστούν και άλλοι μύκητες που να έχουν ήδη εγκατασταθεί στα φύλλα εκατομμυρίων ελαιοδέντρων στο νησί μας, με ό,τι αυτό συνεπάγεται και για την επόμενη ελαιοκομική περίοδο!</p>
      <p>Η εφημερίδα “Νέα Κρήτη” αποκάλυψε, άλλωστε, στο φύλλο της περασμένης Τρίτης το ορατό ενδεχόμενο να υπάρχει ήδη προσβολή και από τον <a href="https://www.neakriti.gr/article/kriti/1560713/elies-nea-apeili-gia-tis-elies-to-kuklokonio/">μύκητα του κυκλοκόνιου.</a></p>
      <p>Αυτόν τον φόβο εξέφρασε στην εφημερίδα μας ο πρόεδρος της Εθνικής Διεπαγγελματικής Οργάνωσης Ελαιολάδου - γεωπόνος στο επάγγελμα - δρ. Γιώργος Ντούτσιας, καλώντας τους ελαιοπαραγωγούς, αμέσως μετά τη συλλογή και το κλάδεμα της ελιάς, να προβούν σε ολική κάλυψη των δέντρων τους με χαλκό, ο οποίος θα συμβάλλει στη ρήξη των όποιων προσβεβλημένων φύλλων, με το κυκλοκόνιο, αν υπάρχει στην παρούσα φάση, να μην είναι ορατό. Θα φανεί βέβαια γύρω στον Φεβρουάριο, με τα φύλλα να έχουν πάνω τους κάποια σχήματα σαν την ουρά του παγωνιού.</p>
      <p>Τότε όμως θα είναι αργά για την αντιμετώπιση της αρρώστιας, που ως μύκητας επίσης, δεν προκαλεί μικρότερη καταστροφή σε σχέση αυτή που προκάλεσε στη<a href="https://www.neakriti.gr/article/kriti/rethimno/1560794/apelpisia-brosta-stin-oloklirotiki-katastrofi-o-dakos-kai-i-kakokairia-katestrepsan-ti-sodeia-sto-rethumno/"> φετινή ελαιοπαραγωγή </a>το γλοιοσπόριο.</p>
      <p>Από την άλλη, είναι απολύτως ξεκάθαρο το γεγονός ότι, ενώ τον δάκο δεν τον αποζημιώνει ο ΕΛΓΑ, τις μυκητολογικές ασθένειες θα μπορούσε, αν υπήρχε η πολιτική βούληση να τις αποζημιώσει ως συνέπειες καιρικών συνθηκών, αφού αυτές ήρθαν και έριξαν την παραγωγή που υπήρχε ήδη πάνω στα δέντρα. Και αυτό διότι, με βάση τον κανονισμό του ΕΛΓΑ - μέσω του οποίου εισπράττει και τις ανάλογες εισφορές από τους παραγωγούς - η κάλυψη αφορά στην «ηρτημένη παραγωγή», δηλαδή στον καρπό που βρίσκεται πάνω στα δέντρα και τα φυτά.</p>
      <p>
        <b>Θα μπουν όλα αυτά τα θέματα στο τραπέζι;</b>
      </p>
      <p>Ο πρόεδρος της Ομάδας Αμπελουργών και Ελαιοκαλλιεργητών Κρήτης Πρίαμος Ιερωνυμάκης δήλωνε στην εφημερίδα μας χθες ότι η δική του πρόθεση είναι να μπουν όλα αυτά τα ζητήματα στο τραπέζι. Ούτε κι εκείνος συμφωνεί με τη λογική να τίθεται αποκλειστικά και μόνο το ζήτημα της δακοκτονίας και να μένουν στο “απυρόβλητο” το γλοιοσπόριο και οι άλλοι μύκητες.</p>
      <p>Επομένως, καλώς εχόντων των πραγμάτων, όλα αυτά τα θέματα αναμένεται να μπουν σήμερα στο τραπέζι, στη συνάντηση της Περιφέρειας Κρήτης και των αγροτικών φορέων του νησιού με τον Μάκη Βορίδη, με τον κόσμο της Κρήτης να περιμένει απαντήσεις και δεσμεύσεις για ελαιοπαραγωγή και θερμοκήπια.</p>
      <p>Εξάλλου, ο ίδιος σημείωσε παράλληλα ότι θα πρέπει άμεσα να δοθούν κονδύλια είτε από το πρόγραμμα “De minimis” είτε από τον ΕΛΓΑ, αλλά και από την Ε.Ε. για την κλιματική αλλαγή. Και τόνισε κατηγορηματικά ότι, πέρα από τις αποζημιώσεις και την αλλαγή του προγράμματος δακοκτονίας, έχει τεράστια σημασία η ενίσχυση και στήριξη της γεωργικής έρευνας στην Κρήτη.</p>
      <p>«Οι ερευνητές είναι λιγοστοί. Έχουν συνταξιοδοτηθεί οι περισσότεροι επιστήμονες. Και η γεωργική έρευνα πλέον είναι σχεδόν ανύπαρκτη και δεν μπορεί να δώσει σήμερα τις απαντήσεις που χρειάζονται στα σύγχρονα προβλήματα της αγροτικής οικονομίας».</p>
      <p>Στο μεταξύ, χθες από τα Χανιά ο περιφερειάρχης Κρήτης Σταύρος Αρναουτάκης δήλωσε χαρακτηριστικά ότι επιθυμεί να κρατηθούν χαμηλά οι τόνοι, μέχρι να έρθει στο Ηράκλειο ο ίδιος ο υπουργός.</p>
      <p>Και για τα θερμοκήπια τόνισε την ανάγκη καταβολής αποζημιώσεων τόσο από τον ΕΛΓΑ, όσο και από τα συναρμόδια υπουργεία, διαβεβαιώνοντας ταυτόχρονα ότι οι ζημιές στο οδικό δίκτυο θα αποκατασταθούν με κονδύλια της Περιφέρειας.</p>
      <p>Στη σημερινή συνάντηση με τον Μάκη Βορίδη θα βρίσκονται σίγουρα τόσο ο Σταύρος Αρναουτάκης όσο και ο Πρίαμος Ιερωνυμάκης, χωρίς να αποκλείεται να είναι παρόντα και άλλα αγροτικά στελέχη της Κρήτης, κάτι όμως που επίσημα δεν έχει ανακοινωθεί.</p>
      <p>«Ο κόσμος πρέπει να διεκδικήσει αποζημιώσεις από τον ΕΛΓΑ»</p>
      <p>Την ίδια ώρα, το μέλος της Γραμματείας της Πανελλαδικής Επιτροπής των Μπλόκων και πρόεδρος της Ομοσπονδίας Αγροτικών Συλλόγων Ν. Λάρισας Ρίζος Μαρούδας δήλωσε στη “Νέα Κρήτη” ότι, «αν οι ελαιοπαραγωγοί δε διεκδικήσουν δυναμικά τις αποζημιώσεις που δικαιούνται, μην περιμένουν από μόνη της η κυβέρνηση να τους δώσει λύση»...</p>
      <p>Συγκεκριμένα, ο κ. Μαρούδας τόνισε στην εφημερίδα μας ότι «ο ΕΛΓΑ θα προσπαθήσει να ρίξει τις ευθύνες στους παραγωγούς, ότι δεν ψέκασαν για τον μύκητα»... Και ο ίδιος αναφέρει ότι υπάρχει το πρόγραμμα “De minimis” για να αξιοποιηθεί στην κατεύθυνση των αποζημιώσεων των παραγωγών, ενώ, αν η Ελλάδα προσφύγει στα ΠΣΕΑ της Ευρωπαϊκής Ένωσης, ο κόσμος δε θα πρέπει να περιμένει και πολλά πράγματα, αφού πρόκειται για ψίχουλα τα οποία δίνονται (αν δοθούν) μετά από χρόνια.</p>
      <p>«Σίγουρα ο ΕΛΓΑ δεν παίρνει υπόψη του τις κλιματικές αλλαγές. Αυτό είναι δεδομένο. Το πρόβλημα είναι ότι θα πρέπει να αλλάξει ο κανονισμός και να ασφαλίζει τον κόσμο και να αποζημιώνει την παραγωγή για τα πάντα»...</p>
      <p>Στο σημείο αυτό, ο συνδικαλιστής αναφέρεται και στη δακοκτονία, λέγοντας ότι «το πρόγραμμα εφαρμόζεται χωρίς τα απαραίτητα κονδύλια. Κι ενώ αυτό δε γίνεται και ο παραγωγός δεν ευθύνεται για τη ζημιά, έρχεται ο ΕΛΓΑ και σου λέει ότι δεν αποζημιώνει για δάκο. Και μετά καταφεύγουν είτε στα ΠΣΕΑ, που είναι ψίχουλα, είτε στα λεγόμενα “de minimis”, που είναι ένα ποσό που το έχει η κυβέρνηση. Αλλά αν το δώσουν μια φορά, δεν μπορούν να το ξαναδώσουν για την ίδια αιτία για την επόμενη τριετία. Δηλαδή, αν υποθέσουμε ότι τα δώσουν φέτος, δε θα μπορούν να ξαναδώσουν από το πρόγραμμα αυτό ούτε ένα ευρώ για τα επόμενα τρία χρόνια.</p>
      <p>Εμείς πιστεύουμε στη δύναμη του αγώνα. Και ό,τι κερδίσαμε ήταν αποτέλεσμα του αγώνα και της πίεσής μας. Διότι χρήματα υπάρχουν έτσι ώστε να δοθεί μια τέτοια αποζημίωση που να βοηθήσει τους παραγωγούς να συνεχίσουν την καλλιέργειά τους και να καλύψουν και ένα μέρος της ρευστότητας που χρειάζονται για τις ανάγκες των καλλιεργειών τους».</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/1560931/stin-kriti-o-voridis-me-fodo-ton-gia-to-dako/"/>
        <a href="https://www.neakriti.gr/article/kriti/1560648/voridis-stin-ee-eidiki-anafora-sto-gloiosporio-pou-katastrefei-tis-elies-tis-kritis/"/>
        <a href="https://www.neakriti.gr/article/kriti/1560713/elies-nea-apeili-gia-tis-elies-to-kuklokonio/"/>
        <a href="https://www.neakriti.gr/article/kriti/1560328/kraugi-agonias-ton-elaioparagogon-meta-ton-dako-kai-o-mukitas-tou-gloiosporiou-htupaei-tis-elies/"/>
        <a href="https://www.neakriti.gr/article/kriti/irakleio/1560277/viannos-zitoun-ti-stirixi-ton-elaioparagogon-logo-tou-dakou-kai-tou-gloiosporiou/"/>
        <a href="https://www.neakriti.gr/article/kriti/1544581/oi-notiades-fernoun-peronosporo-upoulos-ehthros-kai-to-gloiosporio/"/>
      </related>
    </article>
  </body>
</html>