<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090100132/%D8%AE%D8%A7%D8%AA%D9%85%DB%8C-%D9%86%D8%B8%D8%A7%D9%85-%D8%A7%D8%B3%D9%84%D8%A7%D9%85%DB%8C-%D8%A8%DB%8C%D8%AF%DB%8C-%D9%86%DB%8C%D8%B3%D8%AA-%DA%A9%D9%87-%D8%A8%D8%A7-%D8%A7%DB%8C%D9%86-%D8%B4%D8%B1%D8%A7%D8%B1%D8%AA%D9%87%D8%A7%DB%8C-%D8%A7%D8%AD%D9%85%D9%82%D8%A7%D9%86%D9%87-%D8%A8%D9%84%D8%B1%D8%B2%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-22T08:48:16+00:00"/>
    <meta property="og:title" content="خاتمی:نظام اسلامی بیدی نیست که با این شرارتهای احمقانه بلرزد/ هیچکس با اعتراض قانونی مخالف نیست"/>
    <meta property="og:description" content="خطیب این هفته نماز جمعه تهران گفت: هیچ‌کس با اعتراض مخالف نیست و با معترضین برخود نکرده است به شرط اینکه در چهارچوب قانون اساسی باشند."/>
  </head>
  <body>
    <article>
      <h1>خاتمی:نظام اسلامی بیدی نیست که با این شرارتهای احمقانه بلرزد/ هیچکس با اعتراض قانونی مخالف نیست</h1>
      <address><time datetime="2019-11-22T08:48:16+00:00">22 Nov 2019, 08:48</time> by <a rel="author">صدف صمیمی</a></address>
      <p>خطیب این هفته نماز جمعه تهران گفت: هیچ‌کس با اعتراض مخالف نیست و با معترضین برخود نکرده است به شرط اینکه در چهارچوب قانون اساسی باشند.</p>
      <p>به گزارش ایسنا، آیت‌الله سید احمد خاتمی در خطبه‌های سیاسی این هفته نماز جمعه تهران اظهار کرد: یاد همه شهیدان بویژه شهیدان عزیز امنیت که در این هفته به دیدار خدا رفتند را گرامی می‌داریم. آن‌ها به دست اراذل به شهادت رسیدند. تبریک و تسلیت می گویم به بازماندگانشان.</p>
      <p>وی با تبریک سالگرد تاسیس بسیج به بیانات امام راحل و مقام معظم رهبری در ارتباط با اهمیت بسیج اشاره کرد.</p>
      <p>خاتمی سپس با بیان اینکه بر حوادث اخیر متمرکز می‌شود گفت: 6 نکته در ارتباط با این حوادث می گویم. این حوادث در پی گران شدن قیمت بنزین بوده است. این تصمیم، تصمیم سران قوا بود و با خوش‌بینی که امام و مقام معظم رهبری به سران قوا دارند تایید کردند. اگر اقدام و موضع رهبری نبود تردید نکنید حوادث سخت‌تری پیش روی مردم قرار می‌گرفت.</p>
      <p>وی خاطر نشان کرد: بپذیریم می‌شد در این عرصه بهتر عمل کرد. مسئولان بهتر می‌توانستند عمل کنند. من نمی‌گویم زمانش را اعلام می کردند اما میزگرد تلوزیونی می گذاشتید. الان هم معتقدم مسئولان از این موضوع غافل نشوند.</p>
      <p>خطیب این هفته نماز جمعه تهران گفت: دولت محترم به قول خود عمل کند، هم نظارت کند و هم نگذارد قیمت‌ها گران شود. مردم به اندازه کافی رنج و فشار گرانی را دارند تحمل می‌کنند؛ مسئولین برای رضای خدا کاری کنند که بر این رنج افزوده نشود.</p>
      <p>وی تصریح کرد: اصل 27 قانون اساسی می گوید تشکیل تجمعات با شروطی آزاد است. هیچ‌کس با اعتراض مخالف نیست و با معترضین برخود نکرده است به شرط اینکه در چهارچوب قانون اساسی باشند.</p>
      <p>وی گفت: اشرار حق مردم را زیر پا گذاشتند. امنیت مردم را سلب کردند. این حق مردم نیست. دو جلوه در این شرارت‌هایشان بود. یکی انتقامی که از اسلام گرفتند؛ قرآن و کتاب‌هایی که نام خدا را داشته را آتش زدند و به مسجد حمله کردند. نکته دوم مسئله ضدیت با مردم است. غارت کردن فروشگاه‌ها، مراکز بهداشتی، حمله به مصلی، آمبولانس و تخریب بانک‌ها انتقام از مردم است که چرا پای انقلاب ایستاده‌اید و به کوری چشم شما همچنان ایستاده‌اند.</p>
      <p>خاتمی اظهار کرد: سازماندهی شرارت بر همه روشن است. در راس شرارت آمریکا بود؛ با اعتراف خودشان. متاسفانه فرانسه و آلمان هم همراهی کردند. امیدوارم آنانی که تا امروز به اینان امیدوار بودند تجدید نظر کنند.</p>
      <p>در ادامه این سخنرانی، خاتمی با بیان اینکه "ملت بزرگ ایران بار دیگر هفته گذشته جلوه نقش بر آب شدن توطئه‌های دشمنان را دیدند" گفت: خود دشمنان می‌گویند که سه سال برنامه‌ریزی کرده بودند و آدم‌هایشان را در خارج و داخل آموزش داده بودند و قارون منطقه، گاو شیرده ترامپ، عربستان سعودی پول هایش را در این آشوب ها خرج کرد و رسانه در اختیارشان قرار داد و هرکاری توانستند کردند اما خدا همه توطئه‌هایشان را خنثی کرد.</p>
      <p>وی ادامه داد: این یاری خداست که رهبر این ملت بیاید بگوید با یاری خداوند دشمن را عقب زدیم؛ خدا باور باشیم و بدانیم که اگر خدا را باور کردیم خدا هم با ماست. معنای این این اتفاق این است که ملت ایران با خداست و دست خدا با این ملت است و این تجربه شیرین را داشته باشیم که رهبر این ملت با سرفرازی بیاید و بگوید با یاری خداوند دشمن را در عرصه سیاسی و نظامی عقب زدیم و این جلوه‌ای از عنایت خدا است. خدا باور بشویم و بدانیم اگر خدایی عمل کردیم خدا هم باما است.</p>
      <p>خاتمی در بخش دیگری از این سخنرانی گفت: خدا در زندگی مومنان ستون فقرات است. مومنان با خدا مانوس هستند و به خدا به معنای دقیق کلمه، باور دارند. خدا هیچ نیازی به کمک ما ندارد. این ما هستیم که به خدا نیاز داریم.</p>
      <p>وی گفت: خروجی کمک به خدا، بازمی‌گردد. این کمک براساس قرآن، یاری حجت خدا است. در زمان پیامبر (ص)، وجود نازنین حضرت محمد (ص) است و سپس امامان و جانشینانشان. اینکه می‌گویند به خدا کمک کنید خدا هم کمکتان می‌کند، یعنی چه؟ یعنی پیروزتان می‌کند و ترس از شما را در دل دشمن قرار می‌دهد و به شما آرامش و طمانینه می‌دهد.</p>
      <p>سخنگوی هیات رئیسه مجلس خبرگان رهبری با بیان اینکه یکی از جلوه‌های یاری خدا خنثی کردن توطئه‌های دشمن است، تصریح کرد: اگر شما صبوری کنید، تقوا هم داشته باشید، کید و توطئه‌های دشمنان ذره‌ای به مومنان آسیب نمی‌رساند. علیه ابراهیم خلیل الله (ع) انبوهی از هیزم فراهم کردند اما کیدشان خنثی شد.</p>
      <p>خاتمی گفت: مثل آفتاب روشن است که اشرار سوار بر موج اعتراض شدند و خبر را تضییع و امنیت مردم را سلب کردند و هزاران میلیارد خسارت به مردم وارد کردند که حق آنان نبود. حضرت علی در خطبه ۵۶ نهج البلاغه وقتی یاران پیامبر را توصیف می‌کردند از صداقت، ایثار و فداکاری آن‌ها در راه خدا گفته‌اند و بر این اساس به این نتیجه می‌رسیم وقتی خدا صداقت ما را ببیند دشمنان را ذلیل خواهد کرد.<br/>وی در بخش دیگری از این سخنرانی با اشاره به تلاش دشمنان در ایجاد اغتشاشات در کشورمان گفت: کلید واژه اعتراضات حمایت از مردم بود؛ مردم از نگاه آن‌ها دزد و آدم‌کش‌ و جنایتکار هستند که خود حمایت از آدمکش‌ها را نشان می‌دهد. بانی حقیر این ماجرا یکی عربستان خائن بود که با تمام قوا در این ماجرا دخیل بود؛ به مردم عربستان میگویم تا کی می‌خواهید زیر دست و حقیر آمریکا و انگلیس باشید.</p>
      <p>خطیب این هفته نماز جمعه تهران گفت: تشکر می‌کنم از حافظان امنیت کشور، وزارت اطلاعات، سازمان اطلاعات سپاه، بسیج قهرمان و نیروی انتظامی و همچنین مردم که در مقابل اشرار ایستادند؛ همه مردم و سلیقه‌ها در این ایستادگی حضور داشتند. عده قلیلی که در فتنه‌های گذشته نیز حضور داشتند در ماجرای اخیر هم در مقابل حافظان امنیت ایستادند و قصد داشتند جای جلاد و شهید را عوض کنند.</p>
      <p>وی ابراز عقیده کرد: مرگ بر آشوبگر از شعارهای خوب مردم در این راهپیمایی‌ها بود که شنیده شد. جهانیان بدانند، نظام اسلامی نظامی مقتدر است؛ بیدی نیست که با این شرارت‌های احمقانه بلرزد؛ اگر بخواهید بازهم شانس خود را امتحان کنید بدانید پیشاپیش شکست خورده‌اید. دنیا بداند، این مردم از امام خود آموخته است حفظ نظام از اوجب واجبات است و این مردم تا آخرین قطره خون خود پای نظام ایستاده‌اند.</p>
      <p>خاتمی خطاب به مردم گفت: آفرین به شما مردم که با حمایت از نظام، قلب امام زمان را شاد کردید و تشکر زیادی از شما می کنم؛ از شما میخواهم اشرار را شناسایی کنید و بدون کمترین دلسوزی به مسئولین معرفی کنید. این حضور مردم بود که فتنه‌های منافقین را به شکست رساند؛ باید آشوبگران را خانه به خانه دنبال کرد و آن‌ها را به مسئولین معرفی کرد.</p>
      <p>وی سپس گفت: از اقدامات قوه قضاییه در برخورد با مفسدین اقتصادی تشکر میکنم و از آن‌ها میخواهم با سردسته آشوبگران و آن‌ها که ایجاد رعب و وحشت در جامعه کردند، این یاغیان را به اشد مجازات برسانند؛ در رابطه با سیاهی لشکرها هم به دستگاه قضایی میگویم به گونه‌ای قاطع برخورد کنید که دیگر هوس چنین شیطنت‌هایی به سرشان نزند و برای همیشه عبرت بگیرند.</p>
      <p>خاتمی همچنین اظهار کرد: از تدبیرهای ستودنی در این ماجرا قطع اینترنت بود؛ اگر مسئولین میخواهند اهمیت کار را درک کنند ببیند دشمن و شبکه‌های خارجی چقدر ناراحت اند از این اتفاق؛ این یعنی لانه زنبور را شناسایی کردند؛ از آن‌ها درخواست میکنم، پیامرسان‌های داخلی را تقویت کنند و اینترنت بومی را هر چه زودتر راه اندازی کنند؛ اگر در این کار کوتاهی کنید در پیشگاه خدا جوابی نخواهید داشت. تقاضا دارم اینترنت را باز باز نکنید. دیدید که به مردم جنایت یاد می دادند.</p>
      <p>امام جمعه این هفته تهران در پایان گفت: دیدار فعالان اقتصادی با رهبری از دیگر اتفاقات خوب این روزها بود که تولید کنندگان داخلی گفتند، عمده مشکلات ما داخلی است، رهبری هم در این خصوص گفتند که مشکلات خارجی به زودی رفع نمی‌شود، تکیه شما به توان داخلی باشد.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090100176/%D8%A8%D8%B1%DA%AF%D8%B2%D8%A7%D8%B1%DB%8C-%D8%B1%D8%B2%D9%85%D8%A7%DB%8C%D8%B4-%D9%85%D8%AF%D8%A7%D9%81%D8%B9%D8%A7%D9%86-%D8%A2%D8%B3%D9%85%D8%A7%D9%86-%D9%88%D9%84%D8%A7%DB%8C%D8%AA-%DB%B9%DB%B8-%D8%A7%DB%8C%D8%B1%D8%A7%D9%86-%D9%85%D9%86%D8%AA%D8%B8%D8%B1-%D9%BE%D8%A7%D8%B3%D8%AE-%D8%A2%DA%98%D8%A7%D9%86%D8%B3"/>
      </related>
    </article>
  </body>
</html>