<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/v-ochakvane-na-sapernika.html"/>
    <meta property="og:site_name" content="bTV Новините"/>
    <meta property="article:published_time" content="2019-11-22T08:40:00+00:00"/>
    <meta property="og:title" content="В очакване на съперника"/>
    <meta property="og:description" content="Националният отбор по футбол ще разбере срещу кого ще играе за място на Евро 2020"/>
  </head>
  <body>
    <article>
      <h1>В очакване на съперника</h1>
      <h2>Националният отбор по футбол ще разбере срещу кого ще играе за място на Евро 2020</h2>
      <address>
        <time datetime="2019-11-22T08:40:00+00:00">22 Nov 2019, 08:40</time>
      </address>
      <p>Квалификациите за европейското първенство по футбол приключиха. Българският тим изпрати една от най-лошите си кампании, след като постигна само една победа в последния мач срещу Чехия, а расистки скандал беляза срещата с Англия на националния стадион "Васил Левски".</p>
      <p>Въпреки предпоследното място в групата, надежда за класиране на голям футболен форум все още има! "Лъвовете" могат да постигнат целта си чрез баражите в Лигата на нациите. Българските футболисти завършиха на второ място в групата си в първото издание на турнира, а развоя на обичайните квалификации им дава право да изиграят още две срещи, в които да се борят за едно от четирите незаети места.</p>
      <figure>
        <img src="https://img.bg.sof.cmestatic.com/media/images/640x/Nov2019/2112025030.jpg"/>
        <figcaption>Снимка: Lap.bg</figcaption>
      </figure>
      <p>Днес в Нион, в присъствието на националния селекционер Георги Дерменджиев, ще бъде определен пътят на България. Вариантите са два.</p>
      <p>
        <b>Първи вариант:</b>
      </p>
      <p>Ако България бъде изтеглена в Дивизия "А" при жребия, за който е с по-висок ранкинг в сравнение с Румъния, Израел и Унгария, тимът ни със сигурност ще бъде домакин на един от последните два отбора в полуфиналния плейоф на 26 март.</p>
      <p>- Ако това е Израел и продължим напред, предстои сблъсък с победителя от мача между Исландия и Унгария или Румъния, като домакинството ще се реши от жребия.</p>
      <p>- Ако това е Унгария и продължим напред, предстои сблъсък с победителя от мача между Исландия и Израел или Румъния, като домакинството ще се реши от жребия.</p>
      <p>Няма вариант България да се сблъска с Румъния в полуфиналния плейоф, тъй като северните ни съседи са с най-нисък ранкинг от четирите тима след изиграните двубои в Лигата на нациите. Това означава, че ако попаднат в Дивизия "А" при жребия, румънците ще гостуват на Исландия, а ако отидат в Дивизия "С" ще им предстои визита на Шотландия. При втория вариант България ще играе с Израел.</p>
      <figure>
        <img src="https://img.bg.sof.cmestatic.com/media/images/640x/Oct2019/2111994395.jpg"/>
        <figcaption>Снимка: Lap.bg</figcaption>
      </figure>
      <p>
        <b>Втори вариант:</b>
      </p>
      <p>Ако жребият изпрати страната ни в Дивизия "С", ще гостуваме на Шотландия на 26 март, а при успех във финалния бараж ни чака победителят от Норвегия - Сърбия, като домакинството ще определи жребият.</p>
      <p>В Дивизия "В" и в поток "D" вече всичко е ясно. В Дивизия "В" двойките са Босна и Херцеговина - Северна Ирландия и Словакия - Ейре. В Дивизия "D" полуфиналите противопоставят Грузия - Беларус и Северна Македония - Косово.</p>
      <p>Жребият ще бъде изтеглен в 13:00 часа днес (22 ноември).</p>
    </article>
  </body>
</html>