<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/titanomachia-kroison-gia-tin-proedria-ton-ipa-antipalos-toy-tramp-o-mploympergk/"/>
    <meta property="og:site_name" content="europost.gr"/>
    <meta property="article:published_time" content="2019-11-22T08:30:41+00:00"/>
    <meta property="og:title" content="Τιτανομαχία κροίσων για την Προεδρία των ΗΠΑ: Αντίπαλος του Τραμπ ο Μπλούμπεργκ!"/>
    <meta property="og:description" content="Ο δισεκατομμυριούχος μεγιστάνας των ΜΜΕ Μάικλ Μπλούμπεργκ κατέθεσε τα απαιτούμενα έγγραφα στην Ομοσπονδιακή Εκλογική Επιτροπή για να διεκδικήσει το χρίσμα των Δημοκρατικών για τις προεδρικές εκλογές του 2020. Η κατάθεση των εγγράφων επιτρέπει στον πρώην"/>
  </head>
  <body>
    <article>
      <h1>Τιτανομαχία κροίσων για την Προεδρία των ΗΠΑ: Αντίπαλος του Τραμπ ο Μπλούμπεργκ!</h1>
      <address>
        <time datetime="2019-11-22T08:30:41+00:00">22 Nov 2019, 08:30</time>
      </address>
      <p>Ο δισεκατομμυριούχος μεγιστάνας των ΜΜΕ Μάικλ Μπλούμπεργκ κατέθεσε τα απαιτούμενα έγγραφα στην Ομοσπονδιακή Εκλογική Επιτροπή για να διεκδικήσει το χρίσμα των Δημοκρατικών για τις προεδρικές εκλογές του 2020.</p>
      <p>Η κατάθεση των εγγράφων επιτρέπει στον πρώην δήμαρχο της Νέας Υόρκης, Μάικλ Μπλούμπεργκ να συγκεντρώσει χρήματα για την προεκλογική του εκστρατεία.</p>
      <p>Ωστόσο, ένας συνεργάτης του σημείωσε πως δεν έχει ληφθεί οριστική απόφαση κατά πόσον θα κατέβει υποψήφιος.</p>
      <p>Ο 77χρονος Μπλούμπεργκ είχε ήδη αναφέρει πως εξετάζει να ριχθεί στην κούρσα ανάδειξης του υποψήφιου του κόμματος των Δημοκρατικών για τις ερχόμενες εκλογές.</p>
      <p>Ο Μπλούμπεργκ είχε ήδη καταθέσει έγγραφα για να εμφανιστεί το όνομά του στα ψηφοδέλτια στην Αλαμπάμα, στο Αρκάνσας και το Τέξας. Ένας άλλος σύμβουλός του τόνισε πως ο μεγιστάνας των μέσων ενημέρωσης έχει ήδη καταθέσει δικαιολογητικά για να συμμετάσχει στην εσωκομματική ψηφοφορία των Δημοκρατικών στην Τζόρτζια και το Μίσιγκαν.</p>
      <p>Δήμαρχος της Νέας Υόρκης επί 12 χρόνια, ο Μπλούμπεργκ είναι ο πρόεδρος και ιδρυτής του ομώνυμου οικονομικού ειδησεογραφικού πρακτορείου και σύμφωνα με το περιοδικό Forbes είναι ο ένατος πλουσιότερος άνθρωπος του κόσμου, με περιουσία ύψους 55,5 δισεκατομμυρίων δολαρίων.</p>
      <p>Στις εκλογές του 2016 σκεφτόταν να κατέβει ως ανεξάρτητος όμως στη συνέχεια δήλωσε ότι δεν ήθελε να διχάσει τους Δημοκρατικούς απέναντι στην υποψηφιότητα του Ντόναλντ Τραμπ.</p>
      <p>Σχεδόν όλη του τη ζωή Ρεπουμπλικάνος ο μεγιστάνας δήλωνε για ένα διάστημα ανεξάρτητος πριν ενταχθεί στους Δημοκρατικούς.</p>
    </article>
  </body>
</html>