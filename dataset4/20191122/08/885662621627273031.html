<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125772/foroapallages-kai-ekptoseis-89-dis-eyro-ston-proypologismo-i-eikona-gia"/>
    <meta property="og:site_name" content="Insider"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Φοροαπαλλαγές και εκπτώσεις 8,9 δισ. ευρώ στον προϋπολογισμό - Η εικόνα για το 2020"/>
    <meta property="og:description" content="Το 2020 θα υπάρξουν πρόσθετες ελαφρύνσεις, από το φορολογικό πακέτο που προωθεί η κυβέρνηση. "/>
  </head>
  <body>
    <article>
      <h1>Φοροαπαλλαγές και εκπτώσεις 8,9 δισ. ευρώ στον προϋπολογισμό - Η εικόνα για το 2020</h1>
      <h2>Το 2020 θα υπάρξουν πρόσθετες ελαφρύνσεις, από το φορολογικό πακέτο που προωθεί η κυβέρνηση. </h2>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author">Θανάσης Κουκάκης</a></address>
      <p>Μέσα στην τελευταία διετία ο αριθμός των <b>φορολογικών απαλλαγών και εκπτώσεων αυξήθηκε σημαντικά</b>, ενώ ανάλογη ήταν και η επίπτωση για τον <b>προϋπολογισμό</b>.</p>
      <p>Στοιχεία που<a href="https://www.insider.gr/eidiseis/oikonomia/125743/proypologismos-2020-anaptyxi-28-kai-protogenes-pleonasma-356"> έδωσε χθες στη δημοσιότητα το υπουργείο Οικονομικών</a> καταδεικνύουν πως μέσα στη διετία Σεπτεμβρίου 2017- Σεπτεμβρίου 2019 οι <b>φοροαπαλλαγές αυξήθηκαν κατά 54 και ανήλθαν συνολικά στις 822</b>, ενώ το δημοσιονομικό τους κόστος διογκώθηκε από τα 4,13 δισ. ευρώ το 2017, στα 8,9 δισ. ευρώ σήμερα!</p>
      <p>Ενδεικτικά, τα στοιχεία που προκύπτουν από το τόμο των φοροαπαλλαγών που συνοδεύει τον κρατικό προϋπολογισμού του 2020 δείχνουν πως στη φορολογία εισοδήματος φυσικών προσώπων ισχύουν 125 ρυθμίσεις που προβλέπουν φοροαπαλλαγές και εκπτώσεις φόρου. Το δημοσιονομικό κόστος των ρυθμίσεων αυτών φθάνει τα 1,5 δισ. ευρώ. Στη φορολογία εισοδήματος νομικών προσώπων και νομικών οντοτήτων ισχύουν 123 φορολογικές απαλλαγές συνολικού κόστους 714 εκατ. ευρώ.</p>
      <p>Συνολικά στη φορολογία κεφαλαίου οι διατάξεις που προβλέπουν απαλλαγές ή εκπτώσεις από το φόρο εισοδήματος κοστίζουν στον κρατικό προϋπολογισμό 3,6 δισ. ευρώ. Στον <b>ΕΝΦΙΑ</b> μόνον περιλαμβάνονται 20 διατάξεις που προβλέπουν απαλλαγές με ετήσιο δημοσιονομικό κόστος των 108 εκατ. ευρώ.</p>
      <h3>Το 2020 θα υπάρξουν πρόσθετες ελαφρύνσεις</h3>
      <p>Στους<b> Ειδικούς Φόρους Κατανάλωσης </b>ισχύουν σήμερα 44 διατάξεις που προβλέπουν απαλλαγές και κοστίζουν στον κρατικό προϋπολογισμό 1,29 δισ. ευρώ. Στο ΦΠΑ περιλαμβάνονται 85 διατάξεις που προβλέπουν απαλλαγές από τον φόρο ή εκπτώσεις φόρου. Αυτές κοστίζουν στον κρατικό προϋπολογισμό πάνω από 1,28 δισ. ευρώ.</p>
      <p>Αξίζει να σημειωθεί πως πέρα από τις προαναφερόμενες φοροαπαλλαγές και εκπτώσεις που ήδη ισχύουν, το 2020 θα υπάρξουν πρόσθετες ελαφρύνσεις, από το φορολογικό πακέτο που προωθεί η κυβέρνηση.</p>
      <p>Για παράδειγμα, η αναμόρφωση φορολογίας εισοδήματος φυσικών προσώπων με εισαγωγικό συντελεστή 9% και αύξηση του αφορολόγητου για κάθε τέκνο θα μειώσει το φορολογικό βάρος κατά 281 εκατ. ευρώ. Η μείωση του φόρου εισοδήματος νομικών προσώπων από το 28% στο 24% θα κοστίσει στον προϋπολογισμό 541 εκατ. ευρώ. Στο ίδιο πλαίσιο η μείωση των ασφαλιστικών εισφορών το 2020 θα κοστίσει 123 εκατ. ευρώ, ενώ η μείωση της φορολογίας μερισμάτων από το 10% σε 5% θα στοιχίσει στον κρατικό προϋπολογισμό συνολικά 75 εκατ. ευρώ.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125848/proypologismos-2020-poioi-kerdizoyn-ta-perissotera-kai-poioi-ta-ligotera"/>
        <a href="https://www.insider.gr/eidiseis/oikonomia/125759/proypologismos-2020-ti-problepei-gia-koinoniko-merisma"/>
        <a href="https://www.insider.gr/eidiseis/oikonomia/125755/staikoyras-gia-proypologismo-i-elliniki-oikonomia-bgainei-sto-xefoto"/>
      </related>
    </article>
  </body>
</html>