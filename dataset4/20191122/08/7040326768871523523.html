<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/dunya-haberleri/kolombiya-da-karisti-genel-grevde-cok-sayida-gosterici-gozaltinda-1391140"/>
    <meta property="og:site_name" content="Karar.com"/>
    <meta property="article:published_time" content="2019-11-22T08:08:00+00:00"/>
    <meta property="og:title" content="Kolombiya da karıştı... Genel grevde çok sayıda gösterici gözaltında"/>
    <meta property="og:description" content="Kolombiya'da çeşitli sektörlerin genel grev kararı almasının ardından binlerce kişi sokağa döküldü. Hükümet karşıtı gösterilerde gösterilerde çok sayıda kişi gözaltına alınırken, Cali kentinde sokağa çıkma yasağı ilan edildi."/>
  </head>
  <body>
    <article>
      <h1>Kolombiya da karıştı... Genel grevde çok sayıda gösterici gözaltında</h1>
      <address>
        <time datetime="2019-11-22T08:08:00+00:00">22 Nov 2019, 08:08</time>
      </address>
      <p>
        <b>Kolombiya'da çeşitli sektörlerin genel grev kararı almasının ardından binlerce kişi sokağa döküldü. Hükümet karşıtı gösterilerde gösterilerde çok sayıda kişi gözaltına alınırken, Cali kentinde sokağa çıkma yasağı ilan edildi.</b>
      </p>
      <p>Kolombiya'da çeşitli sektörler genel grev kararı aldı, binlerce kişi sokağa döküldü.</p>
      <p>Kolombiya basınında çıkan haberlerde, Başkent Bogota başta olmak üzere, ülkenin çeşitli şehirlerinde işçi sendikaları, öğrenci örgütleri, yerli topluluklar ve yüzlerce STK'nin çağrısıyla binlerce kişi genel grev kapsamında Devlet Başkanı Ivan Duque hükümetini protesto etti.</p>
      <p>
        <b>POLİS GÖSTERİCİLERE MÜDAHALE ETTİ</b>
      </p>
      <p>Bogota’da protestocular, farklı bölgelerden harekete geçerek kentin tarihi merkezindeki Bolivar Meydanı’na kadar yürüdü.</p>
      <p>Göstericilerin ana yolları çöp konteynırlarıyla kapatması sonucu ulaşımda büyük aksaklıklar yaşandı.</p>
      <p>Taş ve molotofkokteyli atan göstericilere Kolombiya çevik kuvvet polisi ESMAD da göz yaşartıcı gaz ile müdahale etti.</p>
      <p>Başkentte şiddet eylemleri nedeniyle 30'dan fazla otobüs (transmilenyo) hizmet veremedi.</p>
      <figure>
        <img src="https://static.karar.com/img/article_detail/19-11/22/basliksiz-1-1574399696.jpg"/>
      </figure>
      <p>
        <b>CALİ'DE SOKAĞA ÇIKMA YASAĞI</b>
      </p>
      <p>Cali Belediye Başkanı Maurice Armitge, yaklaşık 20 bin kişinin katıldığı ve şiddet eylemlerinin görüldüğü Cali'de yerel saat ile 19.00 ila 06.00 saatlerinde  sokağa çıkma yasağı ilan edildiğini açıkladı.</p>
      <p>Cali'deki gösterilerde yerel basına yansıyan görüntülerde bazı marketlerin yağmalandığı ortaya çıktı.</p>
      <p>Olaylarda 7 polisin yaralandığı belirtildi. </p>
      <figure>
        <img src="https://static.karar.com/img/article_detail/19-11/22/basliksiz-1-1574399713.jpg"/>
      </figure>
      <p>Ülkede geçen yıl birkaç ay süren ve zaman zaman şiddete dönüşen gösterilerde 8 kişi yaralanmış, 65 kişi gözaltına alınmıştı. Kolombiya hükümeti bugün başlayan genel grev nedeniyle bütün kara ve deniz sınırlarını geçici süreliğine kapatma kararı vermişti. </p>
      <p>
        <b>ANKARA/AA</b>
      </p>
      <related>
        <a href="https://www.karar.com/dunya-haberleri/silide-isyan-bilancosu-agirlasti-olu-sayisi-23e-cikti-1371362"/>
      </related>
      <related>
        <a href="https://www.karar.com/dunya-haberleri/hamaneye-yakin-gazete-protesto-liderleri-idamla-yargilanacak-1388612"/>
      </related>
    </article>
  </body>
</html>