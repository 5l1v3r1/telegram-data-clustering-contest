<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/stud-i-dzhd-na-cherniya-petk-407309.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-22T08:01:43+00:00"/>
    <meta property="og:title" content="Студ и дъжд на Черния петък"/>
    <meta property="og:description" content="В 12 области на страната е обявен жълт код за значителни валежи"/>
  </head>
  <body>
    <article>
      <h1>Студ и дъжд на Черния петък</h1>
      <address>
        <time datetime="2019-11-22T08:01:43+00:00">22 Nov 2019, 08:01</time>
      </address>
      <p>Очаква ни облачен, дъждовен, ветровит и студен петък. Започналото захлаждане от североизток продължава и днес. Температурите ще са ноемврийски – от 7 градуса в повечето райони на Северна България до 12 около Черноморието. Вятърът остава осезаем в източната половина на страната и по поречието на река Дунав - с пориви около и над 50 км/ч.</p>
      <figure>
        <img src="https://nstatic.nova.bg/public/pics/anysize/1574395105.jpg"/>
      </figure>
      <p>Валежите в петъчния ден ще са по-значителни в централните и западните райони на страната. Продължителни и напоителни есенни дъждове, с валежни количества, които в 12 области на страната ще са по-значителни – 25-35 литра на квадратен метър за денонощието. В тези райони е в сила жълт код, като в планинските части ще паднат до 50 литра на квадратен метър за 24 часа.</p>
      <figure>
        <img src="https://nstatic.nova.bg/public/pics/anysize/1574395113.jpg"/>
      </figure>
      <p>Сняг ще падне в планините. Крехка снежна покривка се очаква в Рила, Пирин и високите части на Западна и Централна Стара планина, над 1500-1700 метра. В Родопите – значителни количества дъжд. По високото термометрите ще се колебаят около 1 градус, в ниското – до 3-4 градуса.</p>
      <p>През почивните дни валежите ще спрат в почти цялата страна. Възможно е да превали на изолирани места в планините и в Източна България. Вятърът ще утихне, но температурите ще са ниски – сутрините – около 5-6 градуса, а в следобедните часове – до 9-10.</p>
    </article>
  </body>
</html>