<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/recept/paradicsom-chilis-teszta/"/>
    <meta property="og:site_name" content="FEMINA"/>
    <meta property="article:published_time" content="2019-11-22T08:52:18+00:00"/>
    <meta property="og:title" content="Paradicsomos, darált húsos tészta egy kis chilivel: az összesütéstől igazán finom"/>
    <meta property="og:description" content="Hideg napokon kifejezetten jólesik, ha a klasszikus darált húsos tésztát feldobod egy kis chilivel."/>
  </head>
  <body>
    <article>
      <h1>Paradicsomos, darált húsos tészta egy kis chilivel: az összesütéstől igazán finom</h1>
      <h2>Hideg napokon kifejezetten jólesik, ha a klasszikus darált húsos tésztát feldobod egy kis chilivel.</h2>
      <address><time datetime="2019-11-22T08:52:18+00:00">22 Nov 2019, 08:52</time> by <a rel="author">Papp Cecília</a></address>
      <p>Nincs sok jobb, laktatóbb étel a mindenféle finomsággal teli tésztánál. Legyen szó feltétről vagy szószról, millióféleképp lehet variálni, ráadásul könnyen összedobható, ami egy rohanós napon nem elhanyagolható szempont. A klasszikus paradicsomos, húsos tészta is lehet különleges, csak fogj egy kis chilit, és szórd meg ízlés szerint, a végeredmény magáért beszél. Kevés parmezánnal, sütőben átsütve még finomabb.</p>
      <h3>Paradicsomos, darált húsos tészta egy kis chilivel</h3>
      <h3>Hozzávalók:</h3>
      <ul>
        <li>40 dkg darált hús</li>
        <li>40 dkg szarvacska tészta</li>
        <li>15 db koktélparadicsom</li>
        <li>5 dkg reszelt parmezán</li>
        <li>2 gerezd fokhagyma</li>
        <li>1 fej vöröshagyma</li>
        <li>1 teáskanál oregánó</li>
        <li>őrölt chili</li>
        <li>só</li>
        <li>bors</li>
      </ul>
      <hr/>
      <ul>
        <li>Előkészítési idő:<b> 20 perc</b></li>
        <li>Elkészítési idő: <b>10 perc</b></li>
      </ul>
      <hr/>
      <h3>Elkészítés:</h3>
      <p>Vágd fel apróra a vörös- és a fokhagymákat, a koktélparadicsomokat pedig szeld ketté. Forrósíts fel kevés olajat egy serpenyőben, és pirítsd rajta üvegesre a vöröshagymát, kicsit később mehet hozzá a fokhagyma. Ezután add hozzá a darált húst, az oregánót és ízlés szerint sót, borsot, majd amikor félig megpirul a hús, tedd hozzá a félbevágott koktélparadicsomokat és az ízlés szerint chilit. Párold a húst szinte teljesen készre.<br/> </p>
      <p>Közben egy lábosban bő, sós vízben főzd ki a tésztát. Figyelj, hogy ne legyen túl puha. Szűrd le, és keverd a raguhoz. Hintsd meg a reszelt parmezánnal, majd tedd 200 fokra előmelegített sütőbe, és süsd 10 percig. <br/>Ha még kevesebb időd van a főzőcskézésre, a<b><a href="https://sobors.hu/receptek/tejszines-paradicsomos-teszta-recept/"> tejszínes-paradicsomos tészta</a></b> lehet a megmentőd. </p>
    </article>
  </body>
</html>