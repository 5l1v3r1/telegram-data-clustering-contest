<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/ukrenergo-dlya-rozvitku-vidnovlyuvanoji-energiji-v-ukrajini-ne-vistachaye-manevrenih-potuzhnostey-novini-ukrajini-50055064.html"/>
    <meta property="og:site_name" content="НВ"/>
    <meta property="article:published_time" content="2019-11-22T08:42:00+00:00"/>
    <meta property="og:title" content="В Укренерго пояснили, чого не вистачає для інтенсивного впровадження відновлюваної енергетики в Україні"/>
    <meta property="og:description" content="Через інтенсивне зростання потужності ВДЕ енергосистема вже сьогодні відчуває дефіцит маневрених потужностей."/>
  </head>
  <body>
    <article>
      <h1>В Укренерго пояснили, чого не вистачає для інтенсивного впровадження відновлюваної енергетики в Україні</h1>
      <h2>Через інтенсивне зростання потужності ВДЕ енергосистема вже сьогодні відчуває дефіцит маневрених потужностей.</h2>
      <address>
        <time datetime="2019-11-22T08:42:00+00:00">22 Nov 2019, 08:42</time>
      </address>
      <p>Для інтенсивного впровадження відновлюваних джерел енергії в енергосистемі України до 2023 року необхідно мати 2 ГВт високоманеврових потужностей зі швидким стартом та до 1 ГВт систем підтримки та регулювання частоти на базі акумулювання електроенергії. Про це заявили у <a href="https://nv.ua/tags/ukrenerho.html">НЕК Укренерго</a>.</p>
      <p>«Введення вказаних вище потужностей дозволить мінімізувати ймовірність виникнення ризиків порушення операційної безпеки при значних коливаннях потужності на ВДЕ та знизити потребу у постійному використанні для компенсації цих коливань традиційної генерації», — сказано у повідомленні.</p>
      <p>У компанії зазначили, що через інтенсивне зростання потужності ВДЕ енергосистема вже сьогодні відчуває дефіцит маневрових потужностей. Зниження можливостей балансування обумовлено високою базовою потужністю АЕС, ТЕЦ, ТЕС, а в повеневий період й ГЕС, ростом частки покриття ВДЕ, які не тільки не забезпечують регулювання, а й ставлять до нього нові виклики.</p>
      <p>«В ринкових умовах також інструментом балансування є ринок допоміжних послуг, повноцінний запуск якого є вкрай необхідним. В цьому плані необхідна реконструкція енергооб'єктів традиційної генерації, що дозволить після успішного проходження випробувань бути їй сертифікованою для можливості повноцінної участі у ринку допоміжних послуг. Участь у ринку допоміжних послуг атомної і гідрогенерації дозволить оптимізувати роботу АЕС (їх розвантаження або зупинення при профіциті генерації з відповідною оплатою втраченої АЕС економічної вигоди). Але для цього необхідно удосконалити нормативну базу», — зазначили у компанії.</p>
      <p>На сьогодні ВДЕ мають невисоку точність прогнозування виробництва, підкреслив головний диспетчер Укренерго Віталій Зайченко.</p>
      <p>«Виникнення значних коливань виробітку з ВДЕ потребує спрацювання, окрім балансуючих потужностей, ще й резервів, які перш за все призначені для компенсації збурень в енергосистемі, а не для балансування. Це в свою чергу вже сьогодні створює дефіцити резервів», — сказав він.</p>
      <p>За прогнозом компанії, у 2021 році максимум дефіциту потужності резервів на розвантаження прогнозується на рівні 486 МВт упродовж 1825 год/рік, на завантаження — 702 МВт упродовж 4198 год/рік.</p>
      <p>«Усунути дефіцит резервів та покращити балансування в енергосистемі дозволить спорудження систем акумулювання енергії або розвиток систем управління попитом. Альтернативною цим двом рішенням може бути введення нових високоманеврових балансуючих потужностей з широким регулювальним діапазоном та швидким пуском», — резюмували в Укренерго.</p>
      <p>Як повідомлялося, раніше <a href="https://nv.ua/biz/markets/ukrenergo-kompanii-ne-hvataet-sredstv-chtoby-rasplatitsya-za-zelenyy-tarif-novosti-ukrainy-50054620.html">в Укренерго заявили про нестачу майже 500 млн грн для фінансування"зеленого тарифу"</a>.</p>
    </article>
  </body>
</html>