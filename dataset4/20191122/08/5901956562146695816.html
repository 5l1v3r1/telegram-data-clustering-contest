<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/ne-morejo-biti-vsi-josip-ilicic-252313"/>
    <meta property="og:site_name" content="Slovenske novice"/>
    <meta property="article:published_time" content="2019-11-22T08:42:00+00:00"/>
    <meta property="og:title" content="Ne morejo biti vsi Josip Iličić"/>
    <meta property="og:description" content="Pavel Pinni, bivši trener: »Reprezentanca potrebuje potrpljenje, ki ga ni v izobilju. A do prve kvalifikacijske tekme za SP je še več kot poldrugo leto. Selektor ima na voljo dovolj časa, da opra..."/>
  </head>
  <body>
    <article>
      <h1>Ne morejo biti vsi Josip Iličić</h1>
      <h2>Bivši nogometni reprezentanti o tem, kakšna naj bo Slovenija.</h2>
      <address><time datetime="2019-11-22T08:42:00+00:00">22 Nov 2019, 08:42</time> by <a rel="author">Gorazd Nejedly</a></address>
      <p><b>Pavel Pinni</b>, bivši trener: »Reprezentanca potrebuje potrpljenje, ki ga ni v izobilju. A do prve kvalifikacijske tekme za SP je še več kot poldrugo leto. Selektor ima na voljo dovolj časa, da opravi selekcijo. Slovenija kljub slabšim rezultatom premore dovolj kakovostnih igralcev. A pomembno je, da je v ospredju izključno kakovost. Igrajo naj najboljši, in ni pomembno, ali so v tujini ali v slovenski ligi. Pa še to, treba je biti bolj samozavesten. Slovenija je že nekaj naredila, mar ne?«<br/><br/><b>Marko Elsner</b>, bivši reprezentant: »Po vsakem neuspehu pridejo menjave. Pričakoval sem, da bo selektor že proti Latviji preizkusil kakšnega novega igralca in nove zamisli. Na primer, <b>Rajka Repa</b>, da vidi, kaj zmore. Zato nisem bil zadovoljen s tem, kar sem videl v zadnjih dveh tekmah. Baza igralcev, ki jo ima na voljo, res ni velika, a vseeno sem prepričan, da je iz nje mogoče dobiti ustrezno selekcijo. Dejstvo je, da mora biti prenovljena, štiri, pet igralcev igra nenehoma, a ni premika naprej. Selektor naj bo pri svojih zamislih vztrajen.«<br/><br/><b>Marinko Galić</b>, bivši reprezentant:<b> </b>»<b>Matjaž Kek</b> je najbrž dobil vpogled v to, kaj kdo zmore. Upam, da bo posodobljenemu moštvu dodal še nekaj igralcev. Izbira naj jih po tem, na katerih položajih potrebuje osvežitev. Med njimi vidim tudi Prekmurca <b>Nina Kouterja</b>. Malo je nogometašev s takšnim tehničnim znanjem in sposobnostjo igre v napadu in obrambi. Na vsak način bo prihodnost narekovala ustrezna selekcija. Ta bo ključnega pomena, šele nato pride izbira sistema igre. Naj igrajo tisti, ki si želijo.«<br/><br/><b>Željko Milinović</b>, bivši reprezentant: »Moti me nekritičnost tistih, ki bi morali povedati tudi resnico, čeprav neprijetno. Za kaj več bo treba tudi igrati nogomet. Borbanje ni dovolj. To je zadostovalo pred 20 leti, ko smo igrali na neravnih igriščih. Zdaj je povsod tepih in vse reprezentance igrajo nogomet. Izraelce smo premagali, ampak oni igrajo boljši nogomet. Druga stvar je pomanjkanje kakovosti. Vzameš <b>Josipa Iličića</b> in Slovenija ni več konkurenčna. Prihodnost je treba graditi na igri.«<br/><br/><b>Amir Karić</b>, bivši reprezentant: »Slovenija ima igralce v vrhunskih klubih, vprašanje pa je, ali se dovolj žrtvujejo na igrišču. Menim, da jim bo treba jasno porazdeliti naloge. Preveč jih je, ki bi kar nekaj preizkušali. Vsi bi bili Iličići, tako ne gre v tekmovalnih tekmah. Slovenija mora biti kombinatorna in hitrejša v zvezni vrsti. Bila je garaška, žoge so se podajale nazaj namesto naprej v globino. V glavnem se je napadalo na postavljeno obrambo. To je del pomanjkljivosti, ki jih kaže odpraviti.«<br/><br/><b>Zlatan Ljubijankić</b>, bivši reprezentant: »Preudarno naprej, nič na silo in z najboljšimi. To je reprezentančna prihodnost in z najboljšim selektorjem Kekom. Ni bilo vse tako slabo. Po točkah morda, ampak zmanjkalo je tudi sreče in poguma v gosteh. Nisem tako črnogled, ker vem, da lahko že en sam klik zasuka krivuljo uspehov navzgor. Tako je bilo tudi v primeru našega rodu, ko smo bili na dnu in se čez noč dvignili. Slovenija se realno ne more stalno uvrščati na velika tekmovanja.« </p>
    </article>
  </body>
</html>