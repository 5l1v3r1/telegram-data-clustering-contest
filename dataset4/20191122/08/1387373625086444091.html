<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nuovaperiferia.it/economia/oggi-e-la-giornata-nazionale-della-sicurezza-nelle-scuole-video/"/>
    <meta property="og:site_name" content="La Nuova Periferia"/>
    <meta property="article:published_time" content="2019-11-22T08:59:14+00:00"/>
    <meta property="og:title" content="Oggi è la Giornata nazionale della sicurezza nelle scuole VIDEO"/>
    <meta property="og:description" content="Oggi, 22 novembre 2019 è la Giornata nazionale per la sicurezza delle scuole, promossa da Cittadinanzattiva dal 2003 ed istituzionalizzata con la legge sulla Buona scuola. Da Rivoli (TO) a Milano, da Napoli a Roma, le scuole partecipano con iniziative legate ai rischi sismico ed alluvione, e ai Piani comunali di emergenza. Giornata nazionale della […]"/>
  </head>
  <body>
    <article>
      <h1>Oggi è la Giornata nazionale della sicurezza nelle scuole VIDEO</h1>
      <h2>Quanto studenti e adulti sono informati sui Piani comunali di emergenza? C'è anche il sondaggio online.</h2>
      <address>
        <time datetime="2019-11-22T08:59:14+00:00">22 Nov 2019, 08:59</time>
      </address>
      <p>Oggi, 22 novembre 2019 è la <b>Giornata nazionale per la sicurezza delle scuole</b>, promossa da <b>Cittadinanzattiva</b> dal 2003 ed istituzionalizzata con la legge sulla Buona scuola. Da Rivoli (TO) a Milano, da Napoli a Roma, le scuole partecipano con iniziative legate ai rischi sismico ed alluvione, e ai Piani comunali di emergenza.</p>
      <h3>Giornata nazionale della sicurezza nelle scuole</h3>
      <blockquote>“Prepariamoci è la parola d’ordine della Giornata nazionale della sicurezza delle scuole 2019 – dichiara <b>Adriana Bizzarri, coordinatrice nazionale scuola di Cittadinanzattiva</b> – I recenti allagamenti e gli effetti drammatici sulla popolazione attestano quanto il nostro Paese sia ancora troppo vulnerabile dal punto di vista della cura e manutenzione del territorio e della realizzazione degli interventi programmati. È sotto gli occhi di tutti il ritardo nella ricostruzione delle scuole dell’Aquila e delle zone del Centro Italia colpite dai recenti sismi. Oltre a vigilare perché le istituzioni accelerino gli interventi previsti, è opportuno che le organizzazioni civiche moltiplichino gli sforzi affinché la popolazione tutta, partendo dalle scuole e dai giovani, sia preparata a prevenire ed affrontare tali emergenze”.</blockquote>
      <p>In concomitanza della Giornata è stato realizzato il video tutorial “Prepariamoci” sul rischio alluvione (che trovate in testa a questo articolo).</p>
      <figure>
        <img src="https://nuovaperiferia.it/core/../media/2019/11/scuolaamica_2015_02_15_copy_copy.jpg"/>
      </figure>
      <h3>Partecipa al sondaggio: ci vuole un minuto</h3>
      <p>È inoltre disponibile un sondaggio online per conoscere quanto studenti e adulti sono informati sui Piani comunali di emergenza.</p>
      <p>
        <b>Studenti poco informati su come comportarsi in caso di alluvione: <a href="https://docs.google.com/forms/d/e/1FAIpQLSfNeZAQZd-_FetEb91yr0cFPUH58uHZrY4hWGAHDBmbtgV2XQ/viewform">CLICCA E VAI AL SONDAGGIO</a></b>
      </p>
      <p>In occasione della Giornata nazionale della sicurezza nelle scuole 2018 è stato somministrato un sondaggio on line a cui hanno risposto 1.054 ragazzi tra i 10 e i 14 anni di scuole di 14 città e paesi di 6 regioni (Lombardia, Veneto, Marche, Calabria, Campania, Sardegna).</p>
      <p><b>L’86% degli studenti dichiara che la propria scuola è stata chiusa almeno una volta per allerta meteo</b> e della chiusura sono stati informati principalmente attraverso il passaparola (72%) o tramite internet (67%). Quasi la metà non conosce i comportamenti corretti da adottare a scuola in caso di alluvione e il 78% non ha mai effettuato le prove di emergenza per questa tipologia di rischio.</p>
      <p>
        <a href="https://cittadinanzattiva.it/files/notizie/scuola/EVENTI_XVII_GIORNATA_SICUREZZA.pdf">
          <b>L’ELENCO DELLE INIZIATIVE IN TUTTA ITALIA</b>
        </a>
      </p>
      <h3>In Piemonte con il ministro dell’Istruzione</h3>
      <p>Il vece segretario di Cittadinanzattiva Piemonte, Mauro Bidoni, parteciperà sia al corteo organizzato da Fondo Vito scafidi e Benvenuti in Italia che partirà da piazza Martiri a <b>Rivoli (To)</b>, attraverserà via Fratelli Piol e arriverà presso il liceo Darwin, che, a seguire, alla seduta dell’Osservatorio nazionale per l’Edilizia Scolastica convocato dal Miur presso il liceo Darwin di Rivoli, alla presenza del <b>Ministro dell’istruzione Lorenzo Fioramonti e del viceministro Ascani</b>.</p>
    </article>
  </body>
</html>