<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dilei.it/vip/romina-power-lotta-per-ylenia-silenzio-al-bano-carrisi-dopo-appello/658373/"/>
    <meta property="og:site_name" content="DiLei"/>
    <meta property="article:published_time" content="2019-11-22T08:12:42+00:00"/>
    <meta property="og:title" content="Romina Power lotta per Ylenia e non si arrende. Il silenzio di Al Bano dopo l’appello"/>
    <meta property="og:description" content="Romina Power non si arrende e continua a lottare per Ylenia, mentre Al Bano Carrisi rimane in silenzio dopo il suo intervento in tv."/>
  </head>
  <body>
    <article>
      <h1>Romina Power lotta per Ylenia e non si arrende. Il silenzio di Al Bano dopo l’appello</h1>
      <h2>Romina continua a lottare per Ylenia, mentre Al Bano rimane in silenzio dopo l'intervento in tv.</h2>
      <address>
        <time datetime="2019-11-22T08:12:42+00:00">22 Nov 2019, 08:12</time>
      </address>
      <p><b>Romina Power</b> continua a lottare per <b>la figlia Ylenia</b> e non si arrende di fronte alla sua scomparsa, decisa a riabbracciarla anche dopo 25 anni. L’ex moglie di <b>Al Bano Carris</b>i, dopo essere stata ospite di <b><i>Chi l’ha visto</i></b>, ha pubblicato su Instagram una nuova foto della primogenita<b> con un appello.</b></p>
      <p>Novembre è il <b>mese di nascita di Ylenia</b>, per questo la cantante e attrice americana non smette di postare <a href="https://dilei.it/vip/romina-power-su-instagram-toccante-ricordo-della-figlia-ylenia/639394/">scatti e messaggi</a> per cercare di scoprire che fine abbia fatto la ragazza. Era il 1994 quando la primogenita di Al Bano e Romina svanì nel nulla durante una <b>vacanza a New Orleans</b>. Una scomparsa che non ha <b>mai avuto una risposta.</b></p>
      <p>La polizia infatti ha <b>archiviato il caso</b> basandosi sull’unica testimonianza di una persona che avrebbe visto Ylenia lanciarsi in un fiume, ma il corpo della ragazza non è <b>mai stato ritrovato.</b> Per questo motivo Romina e i suoi figli sono certi che possa essere ancora viva, forse nelle mani di qualcuno che la sta soggiogando o che ha cancellato la sua memoria.</p>
      <p>“Novembre è il mese di nascita di Ylenia – <a href="https://dilei.it/vip/ylenia-carrisi-tv-chi-lha-visto-volto-oggi-romina-power-aiutatemi-trovarla/658045/">ha spiegato la Power</a> a <b>Federica Sciarelli</b> -. In questo mese, io posto una sua fotografia ogni giorno, nel caso qualcuno la riconosca. Sono passati 25 anni dalla sua scomparsa, ma nel cuore di una madre la speranza non muore mai. La speranza di poterla riabbracciare”.</p>
      <p>In queste ore Romina ha condiviso<b> un altro scatto.</b> Si tratta di un primo piano di<a href="https://dilei.it/vip/al-bano-rompe-il-silenzio-su-ylenia-e-romina-ricorda-la-figlia-su-instagram/653129/"> Ylenia</a>, in cui traspare <b>tutta la sua bellezza</b>. “Una foto che ho fatto alla mia dolce Ylenia” ha commentato la Power, che spera di diffondere la foto e che qualcuno, prima o poi, possa darle delle informazioni importanti.</p>
      <p>Nel frattempo Al Bano non ha ancora commentato l’intervento dell’ex moglie a <i><b>Chi l’ha visto</b> </i>e l’identikit, creato dagli esperti, che mostra il volto che potrebbe avere oggi la ragazza. La<b> scomparsa di Ylenia</b> è una ferita aperta nel cuore dell’artista che ha sempre avuto difficoltà a raccontare il suo immenso dolore. Fu proprio la tragedia a portare <b>Al Bano e Romina</b>, inevitabilmente, ad allontanarsi, e solo di recente gli ex sono riusciti a ritrovare l’intesa di un tempo.</p>
      <related>
        <h4>Leggi anche</h4>
        <a href="https://dilei.it/vip/ylenia-carrisi-tv-chi-lha-visto-volto-oggi-romina-power-aiutatemi-trovarla/658045/"/>
        <a href="https://dilei.it/vip/romina-power-al-bano-carrisi-ylenia/570556/"/>
        <a href="https://dilei.it/vip/ylenia-carrisi-ricordo-romina-power-24-anni-scomparsa/518877/"/>
        <a href="https://dilei.it/vip/romina-power-ricordo-ylenia-carrisi-instagram/627869/"/>
        <a href="https://dilei.it/vip/loredana-lecciso-al-bano-carrisi-figlio-si-trasferisce-estero-romina-power-ricorda-ylenia/653717/"/>
      </related>
    </article>
  </body>
</html>