<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hirtv.hu/ahirtvhirei/palkovics-a-semmelweis-elorelepese-a-klinikai-gyakorlaton-alapulo-felsooktatas-sikere-2490705"/>
    <meta property="og:site_name" content="hírTV"/>
    <meta property="article:published_time" content="2019-11-22T08:15:00+00:00"/>
    <meta property="og:title" content="Palkovics: A Semmelweis előrelépése a klinikai gyakorlaton alapuló felsőoktatás sikere"/>
    <meta property="og:description" content="Tavalyhoz képest 61 helyet lépett előre, így ezen a területen a világ 318. legjobb egyetemének számít."/>
  </head>
  <body>
    <article>
      <h1>Palkovics: A Semmelweis előrelépése a klinikai gyakorlaton alapuló felsőoktatás sikere</h1>
      <address><time datetime="2019-11-22T08:15:00+00:00">22 Nov 2019, 08:15</time> by <a rel="author">MTI</a></address>
      <h4>Hatvanegy helyet lépett előre a Semmelweis Egyetem a Times Higher Education (THE) friss szakterületi rangsorában. Az innovációs és technológiai miniszter szerint ez a klinikai-betegellátási gyakorlaton alapuló egészségügyi felsőoktatás sikere.</h4>
      <p>A THE szakegyetemi rangsora tizenegy tudományterületen méri össze a világ felsőoktatási intézményeit. Az orvos- és egészségtudományi kategóriában idén is a Semmelweis Egyetem érte el a legjobb helyezést a hazai intézmények közül: tavalyhoz képest 61 helyet lépett előre, így ezen a területen a világ 318. legjobb egyetemének számít.</p>
      <p>Az intézmény a "kutatás" indikátorban érte el a legnagyobb növekedést, amelynek kétharmada a klinikai betegellátáshoz kötődik. A példaértékű eredmény azt mutatja, hogy jó úton járunk, és ennek kulcsa az oktatás, a kutatás és a betegellátás hármas egysége - nyilatkozta Palkovics László innovációs és technológiai miniszter az MTI-nek.</p>
      <p>Palkovics László elmondta, hogy a felsőoktatásban megtett és tervezett kormányzati intézkedések nyomán további előrelépésekre számít. A magyar kormány egyetemközpontú innovációs ökoszisztéma kialakítására törekszik, a hazai kutatás-fejlesztést és innovációt éves szinten 32 milliárd forint költségvetési többletforrással támogatja. Az Innovációs és Technológiai Minisztérium (ITM) kifejezetten ösztönzi a hazai felsőoktatási intézmények együttműködését a magyar vállalkozásokkal és a külföldi egyetemekkel. A miniszter hangsúlyozta, hogy a nemzetköziesítést a megkezdett fenntartói modellváltás is hatékonyan segíti elő.</p>
      <p>A hazai orvos- és egészségtudományi felsőoktatási intézmények élen járnak a klinikai-betegellátási központú, kutatásvezérelt megújulásban, kulcsszerepet tölthetnek be a készülő egészségipari stratégia megvalósításában is. Rektoraik kezdeményezésére 2021-től önálló orvosi-egészségipari kutatás-fejlesztési alap jön létre, szabadalmakban, exportképes termékekben hasznosuló kutatásokat támogató pályázatok nyílnak meg - ismertette. A felsőoktatási intézmények a köréjük szerveződő innovációs ökoszisztémáknak köszönhetően kiemelkedő eredmények elérésére válhatnak képessé, ezáltal évről évre tovább erősíthetik pozícióikat a nemzetközi rangsorokban is - fejtette ki a miniszter.</p>
      <p>MTI</p>
    </article>
  </body>
</html>