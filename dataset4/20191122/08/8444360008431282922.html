<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/oikonomia/attica-polykatastimata-apo-xalkidiki-mexri-vouliagmenis-pou-tha-leitourgisoun/2921017/"/>
    <meta property="og:site_name" content="Newsit.gr"/>
    <meta property="article:published_time" content="2019-11-22T08:07:16+00:00"/>
    <meta property="og:title" content="Attica: Πολυκαταστήματα από Χαλκιδική μέχρι Βουλιαγμένης – Που θα λειτουργήσουν"/>
    <meta property="og:description" content="Ένωσαν τις δυνάμεις τους, για να πετύχουν μεγαλύτερη ανάπτυξη. Στην πραγματικότητα, οι επιχειρηματίες κι εφοπλιστές που αποτελούν το νέο μετοχικό σχήμα των Αττικών Πολυκαταστημάτων (Attica), έχουν ήδη χαράξει στρατηγική επέκτασης εντός κι εκτός συνόρων."/>
  </head>
  <body>
    <article>
      <h1>Attica: Πολυκαταστήματα από Χαλκιδική μέχρι Βουλιαγμένης – Που θα λειτουργήσουν</h1>
      <h2>Ένωσαν τις δυνάμεις τους, για να πετύχουν μεγαλύτερη ανάπτυξη. Στην πραγματικότητα, οι επιχειρηματίες κι εφοπλιστές που αποτελούν το νέο μετοχικό σχήμα των Αττικών Πολυκαταστημάτων (Attica), έχουν ήδη χαράξει στρατηγική επέκτασης εντός κι εκτός συνόρων.</h2>
      <address><time datetime="2019-11-22T08:07:16+00:00">22 Nov 2019, 08:07</time> by <a rel="author">Μαίρη Ι. Παπακωνσταντίνου</a></address>
      <p>Όπως αποκαλύπτει το newsit.gr, τα επόμενα Attica, θα λειτουργήσουν στο νέο εμπορικό κέντρο που θα αναπτυχθεί επί της λεωφόρου Βουλιαγμένης στην περιοχή του Ελληνικού, στη μαρίνα του Αγίου Κοσμά, στις εγκαταστάσεις του ξενοδοχείου Sani Resort στη Χαλκιδική, καθώς και σε άλλες τουριστικές μονάδες πέντε αστέρων.</p>
      <p>Μέχρι το Σεπτέμβριο του 2020, επίσης, θα έχει ολοκληρωθεί η επέκταση κατά 4.000 τ.μ. στο μεγαλύτερο πολυκατάστημα των Αθηνών, ενώ μεγάλο είναι το στοίχημα, τόσο για τη δημιουργία monobrands καταστημάτων, όσο και για το ηλεκτρονικό κατάστημα.</p>
      <p>Όσον αφορά στο εξωτερικό, το πρώτο βήμα εκτός συνόρων αναμένεται να γίνει στην Κύπρο, καθώς σύμφωνα με πληροφορίες, η διοίκηση συζητά για να ανοίξει ένα πολυκατάστημα Attica στο πολυθεματικό καζίνο-θέρετρο City of Dreams Mediterranean (ICR), που κατασκευάζει η κοινοπραξία των εταιρειών ΑΒΑΞ και ΓΕΚ ΤΕΡΝΑ  στη δυτική Λεμεσό.</p>
      <h3>Οι συμφωνίες</h3>
      <p>Το επόμενο μεγάλο στοίχημα για τα Attica αποτελεί το νέο εμπορικό κέντρο, που θα αναπτυχθεί τα επόμενα χρόνια, επί της λεωφόρου Βουλιαγμένης, κοντά στο σταθμό «Ελληνικό» του μετρό.  Το Vouliagmenis Mall θα αποτελείται από 72.000 τ.μ. μεικτών εκμισθώσιμων χώρων και θα είναι μεγαλύτερο κατά 20%, συγκριτικά με αυτό στο Μαρούσι.</p>
      <p>Την ίδια σχεδόν χρονική περίοδο, ένα ακόμη μικρότερο σε έκταση Attica, σχεδιάζεται να  αναπτυχθεί στη μαρίνα του Αγίου Κοσμά, στο πλαίσιο της αξιοποίησης της εν λόγω μαρίνας, ως μέρος της μεγαλόπνοης επένδυσης του Μητροπολιτικού Πάρκου Ελληνικού.  Η μαρίνα του Αγίου Κοσμά, μεταξύ άλλων θα διαθέτει εμπορικά καταστήματα πολυτελείας και χώρους ψυχαγωγίας.</p>
      <p>Επίσης, την ερχόμενη τουριστική σεζόν, τα Αττικά Πολυκαταστήματα θα δώσουν το παρόν και στο Sani Resort στην Κασσάνδρα Χαλκιδικής, όπου έχουν συμφωνήσει να ανοίξουν ένα κατάστημα που θα φιλοξενεί πολυτελείς φίρμες. Η παρουσία των Attica σε τουριστικές μονάδες πολλών αστέρων, αποτελεί μέρος της στρατηγικής της εταιρείας, κάνοντας την αρχή από το Costa Navarino. Στο πλαίσιο αυτό, σε συζητήσεις βρίσκεται και με άλλες πολυτελείς τουριστικές μονάδες της νησιωτικής Ελλάδας.</p>
      <p>Εκτός από τα καταστήματα Attica, μέρος της στρατηγικής της εταιρείας αποτελεί, επίσης, η ανάπτυξη monobrands καταστημάτων. Τουλάχιστον δύο με τρεις ακόμη φίρμες θα αναπτυχθούν με αυτόνομα καταστήματα, καθώς ήδη, η ανάπτυξη σε αυτόν τον τομέα γίνεται με τη φίρμα Armani Exchange, που διαθέτει καταστήματα στο Mall of Athens και στο Golden Hall, καθώς και τη φίρμα Clarks που διαθέτει ένα κατάστημα στο Golden Hall.</p>
      <p>Όσον αφορά την επέκταση του πολυκαταστήματος στο κέντρο των Αθηνών κατά 4.000 τ.μ., οι εργασίες προβλέπεται να ολοκληρωθούν το Σεπτέμβριο του 2020, ενώ στους νέους χώρους έμφαση θα δοθεί στην αθλητική ενδυμασία και στις ακριβές μάρκες.</p>
      <p>Σχετικά με τις επαφές που γίνονται για να επεκταθεί το σήμα στην κυπριακή αγορά, να σημειωθεί, ότι το εξωτερικό ενδιέφερε πάντα τους βασικούς μετόχους των Αττικών Πολυκαταστημάτων, τους Κωνσταντίνο Λαμπρόπουλο, Κωνσταντίνο Τσουβελεκάκη και Αλέξανδρο Σγουμπόπουλο. Τώρα που στο μετοχικό κεφάλαιο προστέθηκαν οι όμιλοι Λασκαρίδη, Τσάκου, Γιάννη Σαραντίτη και το Κοινωφελές Ίδρυμα Αλέξανδρος Σ. Ωνάσης, τα σχέδια τις εκτός συνόρων αγορές, γίνονται ακόμα πιο εφικτά.</p>
      <p>Σχετικά με την πορεία των πωλήσεων που καταγράφουν τα καταστήματα Attica σε Αθήνα (City Link και Golden Hall) και Θεσσαλονίκη (Tσιμισκή και Mediterranean Cosmos) φέτος αναμένονται να καταγράψουν άνοδο της τάξης του 2%.</p>
    </article>
  </body>
</html>