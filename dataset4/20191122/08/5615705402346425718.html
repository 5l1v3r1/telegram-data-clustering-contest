<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/publications/20204723-misce-sili-navishcho-ukrayini-industrialni-ta-tehnoparki"/>
    <meta property="og:site_name" content="Mind UA"/>
    <meta property="article:published_time" content="2019-11-22T08:00:00+00:00"/>
    <meta property="og:title" content="Місце сили: навіщо Україні індустріальні та технопарки"/>
    <meta property="og:description" content="І чому держава підтримує інновації лише на словах"/>
  </head>
  <body>
    <article>
      <h1>Місце сили: навіщо Україні індустріальні та технопарки</h1>
      <h2>І чому держава підтримує інновації лише на словах</h2>
      <address><time datetime="2019-11-22T08:00:00+00:00">22 Nov 2019, 08:00</time> by <a rel="author" href="https://mind.ua/author/167-pavlo-harlamov" target="_blank">Павло Харламов</a></address>
      <p>
        <i>Харківський олігарх Олександр Ярославський вкладе близько $1 млрд за 10 років у створення інноваційно-промислового парку «Еконополі-ХТЗ». За його словами, це буде багатогалузевий парк з індустріальним, логістичним, комерційним, освітнім, агротехнологічним і науковими кластерами.</i>
      </p>
      <p>
        <i>
          <b>Mind </b>
        </i>
        <i>розбирався, чим інноваційні парки відрізняються від технологічних і що заважає їхньому розвитку.</i>
      </p>
      <p><b>Формально вони є</b>. Держава всіляко стимулюватиме виробничий сектор, й інновації в тому числі. Про це сказано в пояснювальній записці до проєкту держбюджету на 2020 рік, який парламент прийняв у другому читанні 14 листопада. Про які стимули йдеться – незрозуміло. Бо на підтримку індустріальних і технологічних парків, які в усьому цивілізованому світі є центром тяжіння інвестицій і концентрації інновацій, у бюджеті знову немає ані копійки.</p>
      <p>На папері діяльність індустріальних і технологічних парків в Україні давно врегульована. Це закони №991-XIV «Про спеціальний режим інноваційної діяльності технологічних парків» та №5018-VI «Про індустріальні парки». Завдання як індустріальних, так і технологічних парків – створення спеціальної зони з «тепличними» умовами для запуску і розвитку нового бізнесу.</p>
      <p>Індустріальні парки являють собою територію для розміщення переважно промислових підприємств. Хоча закон не забороняє займатися в рамках індустріального парку науково-дослідницькою діяльністю.</p>
      <p>А ось технопарки як раз ближче до високих технологій та інновацій, оскільки вони часто з'являються при університетах і в місцях, які потенційно можуть зібрати під одним дахом молодих і прогресивних підприємців. Найвідоміший у всьому світі приклад технопарку – це Кремнієва долина в США, яка народилася на базі Стенфордського університету в Каліфорнії.</p>
      <p>За даними Міністерства розвитку економіки, торгівлі і сільського господарства, в Україні станом на 7 жовтня 2019 року було зареєстровано 42 індустріальні парки. Але тільки на території 12 з них є реально створені підприємства, що працюють. А у 25 індустріальних парках досі відсутні керуючі компанії, які відповідають за їхнє функціонування.</p>
      <p>З технопарками ситуація ще складніша: їх перелік зафіксований безпосередньо в профільному законі. Загалом технопарків 16. При цьому фізично проявляють хоч якусь активність одиниці. «Мені відомий лише один технопарк – при Київській політехніці (<i>КПІ. – <b>Mind</b></i>)», – говорить Михайло Рябоконь, голова громадської організації «Асоціація Noosphere».</p>
      <p><b>Держава осторонь.</b> Відповідь на питання, чому промислові та технологічні парки не користуються попитом у бізнесу та інвесторів, дуже проста. Підтримки з боку держави, яка за законодавством має виділяти пільгове фінансування за рахунок бюджетних коштів, у тому числі шляхом здешевлення банківських кредитів, просто немає.</p>
      <p>Податкові пільги теж відсутні. Хоча це в принципі нонсенс, оскільки в усіх країнах акцент зроблено саме на надання бізнесу всіх можливих і неможливих послаблень. У Польщі підприємці, які на території технопарків запускають свої проєкти, мають право отримати назад частину сплачених раніше податків. Розмір суми компенсації може досягати 5–70%.</p>
      <p>Єдине, на що можуть претендувати учасники технопарків, так це на цільові субсидії у вигляді мита, що нараховується при ввезенні в країну нового обладнання, комплектуючих та матеріалів, які не виробляються в Україні. Для компаній, що працюють в індустріальних парках, немає навіть таких поблажок. Хоча Верховна Рада ще в жовтні 2016 року в першому читанні прийняла два законопроєкти (№2554а-д і №2555а-д), які передбачали введення нульової ставки податку на прибуток терміном на 10 років для учасників індустріальних парків, а також звільняли їх від сплати митних платежів при імпорті певних видів обладнання. Але до другого читання ці законопроєкти так і не дійшли.</p>
      <p>До речі, статистика залучення інвестицій в індустріальні та технологічні парки дуже показова. Вірніше, вона відсутня. Так що, мабуть, грошей туди приходить зовсім мало. Або взагалі анітрохи.</p>
      <p>Усе, що є, це лише дані Міністерства освіти і науки, яке в березні 2018 року повідомило: на базі технопарків загалом реалізовано 120 інноваційних проєктів, створено 3500 робочих місць, вироблено інноваційної продукції на 13 млрд грн і перераховано до бюджету 1,3 млрд грн. Правда, це за всю історію їхнього існування з 2000 року. М'яко кажучи, не густо.</p>
      <p>Для порівняння. У Чехії після появи індустріальних парків у 1998 році інвестори за сім років вклали в них понад 9 млрд євро. А в Південній Кореї індустріальні парки забезпечують 80% експорту всієї країни.</p>
      <p><b>Як могло б бути.</b> Насправді саме технопарки можуть зібрати навколо себе «світлі голови», стати місцем стикання бізнесу та інвесторів.</p>
      <p>Технопарки формуються поруч з університетами, які готують фахівців і займаються науковими розробками, при технопарках існують бізнес-інкубатори, за допомогою яких вчені та підприємці без додаткових витрат і бюрократії можуть запустити свої проєкти, отримати консультаційну допомогу більш досвідчених колег.</p>
      <p>«У технопарках є маса варіантів для колаборації бізнесів і створення нових продуктів. Для великих компаній – це доступ до талантів і нових технологій, для малого і середнього бізнесу – це вихід на потенційних клієнтів та інвесторів», – коментує менеджер з інновацій ДТЕК Артем Акімочкін.</p>
      <p>За даними Євразійської економічної комісії (ЄЕК), 48% світових наукових і технологічних парків розташовані безпосередньо на території університету, ще 28% віддалені від нього не більше ніж на 5 км і тільки 11% знаходяться на відстані від 5 до 20 км від вузу. 88% технопарків у світі мають один або декілька бізнес-інкубаторів, а в 58% технопарків існують освітні програми.</p>
      <p>«У технопарках є кошти, які можуть бути використані для фінансування перспективних проєктів. Наприклад, в особі інвестиційних фондів, які хоч і не є резидентами технопарку, але як мінімум пильно стежать за успіхами резидентів і в певний момент підключаються до екосистемі», – пояснює Михайло Рябоконь.</p>
      <p>І звичайно ж, потрібні особливі умови розвитку бізнесу. У Білорусі податок на прибуток підприємств, які ведуть діяльність у технопарках, дорівнює 10%. А податок на доходи співробітників таких компанія становить не 13%, а 9%.</p>
      <p><b>Проблема – у законі, але не тільки.</b> Щоб інноваційна інфраструктура розвивалася в Україні, необхідно змінювати законодавство. В ідеалі – прийняти новий закон про технопарки, як мінімум – істотно переписати чинний закон №991-XIV.</p>
      <p>«Основною проблемою українського законодавства є те, що сам спеціальний закон регулює діяльність конкретного списку технопарків. Тобто при реєстрації нового технопарку необхідно вносити зміни в закон, щоб його дія поширювалася також і на новостворений технологічний парк», – вважає керуючий партнер юридичної фірми Legal House Руслан Редька.</p>
      <p>Непогано було б посилити і участь держави в розвитку технологічних парків. У принципі, вона впливає на їхню роботу і сьогодні, але трохи не з того боку. І скоріше заважає, ніж допомагає. Створити технопарк без схвалення згори – неможливо. «Для кожного технопарку президія Національної академії наук визначає пріоритетні напрямки діяльності, а потім їх затверджує Міністерство освіти і науки», – розповідає Руслан Редька.</p>
      <p>Державну реєстрацію технопарків теж проводить Міносвіти. Причому вона можлива тільки після успішного проходження спеціальної експертизи. Без неї технопарк не з'явиться. Тобто все дуже складно і заплутано, бюрократія в чистому вигляді.</p>
      <p>Спроба вдосконалити законодавство, що регулює діяльність технопарків в Україні, була зроблена в лютому 2016 року. Верховна Рада прийняла в першому читанні законопроєкт №2216а про внесення змін до деяких законодавчих актів України щодо діяльності технологічних парків. Його розробив Міносвіти, а ініціював Кабінет Міністрів. Віктор Галасюк, на той момент голова парламентського Комітету з питань промислової політики і підприємництва, презентуючи документ, заявив, що цей законопроєкт «...допомагає науково-освітнім університетам, дослідницьким інститутам співпрацювати з реальним сектором економіки».</p>
      <p>Законопроєкт передбачав спрощення процедури реєстрації технопарків і посилення контролю за витрачанням бюджетних коштів (тих самих, які на підтримку технопарків ніхто не виділяє). Водночас про податкові пільги – знову ані слова.</p>
      <p>Втім, спільну ініціативу Кабміну і Міносвіти парламент так і поховав: у березні 2018 року депутати відклали розгляд законопроєкту №2216а у другому читанні й більше до нього не поверталися.</p>
      <p><b>Викручуються самі</b>. Оскільки допомоги від держави українські підприємці так і не допросилися, вони концентруються в рамках бізнес-кластерів та інноваційних парків. По суті, це аналоги тих самих технопарків, але створені за участю приватних інвесторів.</p>
      <p>Олександр Ярославський не перший, хто задумався про створення подібного парку. Найвідоміші проєкти такого плану – UNIT.City в Києві, LvivTech.City у Львові та UNIT.City Kharkiv у Харкові, які фінансує бізнесмен Василь Хмельницький. «Інноваційні парки – це платформи для розвитку екосистеми, де IT, технологічні та інноваційні компанії, а також освітні установи, акселератори та інкубатори для стартапів і ключові українські та міжнародні корпорації – всі є частиною і учасниками процесу пошуку нових рішень, технологій і створення нових бізнесів», – розповідає Микола Тимощук, виконавчий директор холдингової компанії UFuture.</p>
      <p>Серед резидентів цих парків – швейцарська компанія Syngenta (один з лідерів у сфері виробництва засобів захисту рослин), а також українські стартапи, які змогли вийти за рамки інкубатора: Solar Gaps (енергоефективні жалюзі, які акумулюють енергію сонця), Cardiomo (система моніторингу стану здоров'я людини) і Delfast (розробники електробайків).</p>
      <p><b>Якщо ви дочитали цей матеріал до кінця</b>, ми сподіваємось, що це значить, що він був корисним для вас.</p>
      <p>Ми запрошуємо вас стати частиною Mind Club. Для цього потрібно оформити підписку за $7 на місяць.</p>
      <p>Нам дуже важлива ваша підтримка!</p>
      <p>
        <b>Чому ми впроваджуємо платну підписку?</b>
      </p>
      <p>Справжня якісна та незалежна журналістика потребує багато часу, зусиль та витрат, це дійсно недешево. Але ми віримо в перспективи ділової журналістики в Україні, тому що віримо в перспективу України.</p>
      <p>Саме тому ми створюємо можливість платної щомісячної підписки – Mind Club.</p>
      <p>Якщо ви читаєте нас, якщо вам подобається та ви цінуєте те, що ми робимо, – пропонуємо вам вступити до спільноти Mind.</p>
      <p>Ми плануємо розвивати Mind Club: обсяг матеріалів і доступних сервісів і проектів. Уже сьогодні всі члени клубу:</p>
      <ul>
        <li>Допомагають створювати та розвивати якісну незалежну ділову журналістику. Ми зможемо і надалі розвиватись та підвищувати якість наших матеріалів.</li>
        <li>Отримують вільний від банерної реклами сайт.</li>
        <li>Отримують доступ до «закритих» матеріалів Mind (до щомісячного випуску, в якому ми досліджуємо та аналізуємо, як працюють цілі галузі; до щотижневих аналітичних підсумків).</li>
        <li>Вільний доступ до івентів Mind для підписників та спеціальні умови на інші події Mind.</li>
        <li>Smart Power. Власники бізнесу, що стануть підписниками Mind, отримають доступ до агрегатора системних порушень від аналітиків Mind та партнерів «Cкажи.uа». Якщо у вашого бізнесу виникли проблеми з непорядними чиновниками чи конкурентами – ми проаналізуємо, чи є їхня поведінка системною, і разом зможемо вирішити цю проблему.</li>
        <li>Ми і надалі розвиватимемо Mind та додаватимемо корисні журналістські рубрики і сервіси для вашого бізнесу.</li>
      </ul>
      <p>Ми працюємо над тим, аби наша журналістська та аналітична робота була якісною, і прагнемо виконувати її максимально компетентно. Це вимагає і фінансової незалежності. Підтримайте нас за 196 грн на місяць.</p>
      <p>Щомісячна підтримка у 196 грн Допомогти проекту одноразово</p>
      <related>
        <h4>Також читайте</h4>
        <a href="https://mind.ua/news/20204813-vw-proti-uber-apple-i-google-avtovirobnik-virishiv-stati-rozrobnikom-programnogo-zabezpechennya"/>
        <a href="https://mind.ua/publications/20204725-gra-v-hovanki-5-naukovih-vidkrittiv-zhovtnya"/>
        <a href="https://mind.ua/news/20204687-anglijska-kompaniya-prezentuvala-elektrolitak-dlya-peregoniv-majbutnogo"/>
      </related>
    </article>
  </body>
</html>