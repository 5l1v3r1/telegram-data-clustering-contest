<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/varslet-om-nav-skandalen-sju-uker-etter-hauglie/71846525"/>
    <meta property="og:site_name" content="Dagbladet.no"/>
    <meta property="article:published_time" content="2019-11-22T08:10:28+00:00"/>
    <meta property="og:title" content="Varslet om Nav-skandalen sju uker etter Hauglie"/>
    <meta property="og:description" content="Sju uker etter at alarmen gikk hos arbeidsminister Anniken Hauglie (H) og fem uker etter at politiet fikk høre om Nav-feilen, ble Justisdepartementet varslet - av Riksadvokaten."/>
  </head>
  <body>
    <article>
      <h1>Varslet om Nav-skandalen sju uker etter Hauglie</h1>
      <h2>Sju uker etter at alarmen gikk hos arbeidsminister Anniken Hauglie (H) og fem uker etter at politiet fikk høre om Nav-feilen, ble Justisdepartementet varslet - av Riksadvokaten.</h2>
      <address><time datetime="2019-11-22T08:10:28+00:00">22 Nov 2019, 08:10</time> by <a rel="author">Torun Støbakk</a></address>
      <p>I et brev justisminister Jøran Kallmyr har sendt til Stortinget torsdag, går det fram at Justisdepartementet ikke ble orientert om NAV-saken før 22. oktober i år, på et såkalt etatsstyringsmøte.</p>
      <p>Da var det ikke statsråd Hauglie (H) eller Arbeids- og sosialdepartementet som orienterte departementet og sin statsrådskollega Jøran Kallmyr (Frp) om saken - men Riksadvokaten.</p>
      <p>Opplysningen vekker oppsikt i kontroll- og konstitusjonskomiteen på Stortinget.</p>
      <p>
        <b>- Det jeg tenker umiddelbart er: Har ikke Hauglie skjønt hvor alvorlig denne saken er, når hun ikke har informert Justisdepartementet? Det er ganske rystende. Til og med på toppen av regjeringa har de tydeligvis ikke snakket i lag. Dette blir bare verre og verre, sier saksordfører Eva Kristin Hansen (Ap) i kontroll- og konstitusjonskomiteen.</b>
      </p>
      <p>- At Anniken Hauglie ikke tenkte at det var greit å si fra til justisministeren om at «forresten, vi har fengsla et titall mennesker i strid med loven», er en ekstremt dårlig håndtering, sier stortingsrepresentant Freddy André Øvstegård i SV, som påpeker at Kallmyr og Hauglie har ukentlige møter.</p>
      <h3>Nav tok kontakt</h3>
      <p>Arbeidsminister Anniken Hauglie (H) har sagt at det var i månedsskiftet august/september at departementet først fikk høre at det var stor risiko for at noen kunne være uriktig dømt - men sørget ikke da for at Riksadvokaten eller politiet ble varslet av departementet.</p>
      <p>I stedet var det Nav som først orienterte politidistriktene om saken, 17. september. Verken Riksadvokaten, Statsadvokatene eller ledelsen i politidistriktene fikk høre om brevet på det tidspunktet, står det i et brev fra Riksadvokaten som Stortinget også har fått i dag.</p>
      <p>Der går det også fram at politidistriktene antakelig ikke fikk høre, eller forsto, omfanget av feilen, som de skal ha oppfattet som en henvendelse om enkeltsaker.</p>
      <p>«Flere av politidistriktene har opplyst at de på grunn av formuleringene i NAVs brev, som til dels var vage, ikke oppfattet henvendelsene som varsel om en større systemfeil som gjorde det påkrevet å stanse eller vurdere andre saker», står det i brevet fra Riksadvokaten.</p>
      <h3>James (41) måtte sone</h3>
      <p>Ifølge Riksadvokatens brev gjaldt henvendelsen fra NAV også bare saker som var under etterforskning eller berammet - og altså ikke personer som allerede var dømt eller som satt i fengsel på det tidspunktet.</p>
      <p>Det var ikke før Riksadvokaten ble formelt orientert 16. oktober om at det var avsagt dommer på feil rettsgrunnlag, at soningsinnkallelser ble stoppet - selv om Riksadvokaten altså skal ha spurt <a href="https://www.dagbladet.no/nyheter/tv-2-nav-orienterte-ikke-riksadvokaten-da-han-spurte/71845572">Nav konkret om de hadde noe vesentlig nytt å fortelle på et møte allerede 26. september</a>.</p>
      <p>I mellomtida ble minst en person,<a href="https://www.dagbladet.no/nyheter/hentet-ut-av-fengsel-etter-ni-dager/71766435"> 41 år gamle James</a>, innkalt til soning.</p>
      <h3>I tida mellom</h3>
      <p>Øvstegård i SV omtaler det som «hårreisende».</p>
      <p>- Det er vanskelig å finne et ord for å beskrive det, det er krise i seg selv, og viser at man ikke er i stand til å få fram informasjon som er helt kritisk til dem som må ha den, sier han.</p>
      <p>Han lurer på hva Nav egentlig skrev i sitt brev til politidistriktene 17. september, siden de tilsynelatende ikke har oppfattet alvoret i saken - og lover at kontroll- og konstitusjonskomiteen vil be om å få tilsendt også dette brevet.</p>
      <p>Justisminister Jøran Kallmyr (Frp) mener det var viktigere at Riksadvokaten ble varslet enn at departementet ble det.</p>
      <p>- Det er bare påtalemyndigheten som kan avbryte en soning eller stanse en soningsinnkalling. Derfor var det viktigere at Riksadvokaten ble varslet enn at Justisdepartementet ble varslet, skriver Kallmyr i en e-post til Dagbladet.</p>
      <h3>Ville varslet Riksadvokaten</h3>
      <p>Han sier samtidig at Justisdepartementet ville ha varslet Riksadvokaten direkte hvis de først fikk høre om saken.</p>
      <p>- Dersom varselet først hadde blitt gitt til Justisdepartementet, ville Justisdepartementet ha kontaktet Riksadvokaten for oppfølging. Sånn sett kan jeg ikke se at det har skjedd noen skade som følge av at Riksadvokaten ble varslet før Justisdepartementet, sier Kallmyr, som utover det viser til brevet han har sendt til kontroll- og konstitusjonskomiteen i dag.</p>
      <h3>Kritisk</h3>
      <p>Det er imidlertid mulig å se for seg at Riksadvokaten kunne ha fått høre om saken tidligere, hvis Kallmyr og Justisdepartementet hadde fått beskjed før.</p>
      <p>Daværende Riksadvokat Tor-Aksel Busch har vært kritisk til at han ikke var blitt varslet om Nav-saken på et tidligere tidspunkt.</p>
      <p>I brevet Stortinget fikk torsdag, skriver Riksadvokaten igjen at de burde vært varslet på et tidligere tidspunkt, gjerne allerede da de første kjennelsene kom fra Trygderetten i 2017.</p>
    </article>
  </body>
</html>