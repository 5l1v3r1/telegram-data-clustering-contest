<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.wijchensnieuws.nl/expositie-kunst-in-het-kerkje-rob-streng-en-hanneke-emens/"/>
    <meta property="og:site_name" content="WijchensNieuws.nl"/>
    <meta property="article:published_time" content="2019-11-23T09:19:38+00:00"/>
    <meta property="og:title" content="Expositie ‘Kunst in het kerkje’: Rob Streng en Hanneke Emens"/>
    <meta property="og:description" content="Van 30 november tot en met 15 december 2019 exposeren Rob Streng en Hanneke Emens in Kunst in het Kerkje van Velp NB, een plek waar ook veel Wijchenaren graag komen. Het kerkje is in de weekenden open van 11.00 tot 17.00 uur. Kom prachtige ‘minimal art’, brons en textiel-werken bewonderen.    Minimal art met [&amp;hellip"/>
  </head>
  <body>
    <article>
      <h1>Expositie ‘Kunst in het kerkje’: Rob Streng en Hanneke Emens</h1>
      <address>
        <time datetime="2019-11-23T09:19:38+00:00">23 Nov 2019, 09:19</time>
      </address>
      <p>
        <b>Van 30 november tot en met 15 december 2019 exposeren Rob Streng en Hanneke Emens in Kunst in het Kerkje van Velp NB, een plek waar ook veel Wijchenaren graag komen. Het kerkje is in de weekenden open van 11.00 tot 17.00 uur. Kom prachtige ‘minimal art’, brons en textiel-werken bewonderen. </b>
      </p>
      <figure>
        <img src="http://www.wijchensnieuws.nl/wp-content/uploads/2019/11/R-Streng-24426FIN.jpg"/>
      </figure>
      <p><b>  Minimal art met lijn, kleur en vorm<br/></b>Rob Streng (1945) heeft tijdens zijn opleiding aan de Rietveld Academie in Amsterdam gekozen voor de richting grafiek en grafische vormgeving. Direct was hij geboeid door abstracte en geometrische vormen waarbij sommige al terug te voeren zijn naar de oude steentijd; Paleolithicum. Het V-teken stond symbool voor water, vogel en vruchtbaarheid. Deze tekens zijn teruggevonden op stenen gebruiksvoorwerpen en botten van dieren die 50.000 jaar oud zijn. Zelfs in onze tijd kunnen deze tekens en symbolen als aanduiding nog steeds herkend worden, hetzij in een andere context.<br/>Met lijn, kleur en vorm ontstaat functionaliteit van de ruimte. Kleur is een nauwelijks te bevatten fenomeen en toch heeft iedereen er wel iets over te vertellen. Kleur is het gereedschap van de kunstenaar, architect en ontwerper. Eigenlijk ontstaat kleur pas in het oog en het hoofd. Het zoeken naar balans tussen kleur en vorm is voor Rob een voortdurende uitdaging. Zijn werk bevindt zich in binnen-en buitenlandse collecties.</p>
      <figure>
        <img src="http://www.wijchensnieuws.nl/wp-content/uploads/2019/11/75610764_2495900610645020_8015557165123108864_n.jpg"/>
      </figure>
      <p><b>  Veelzijdigheid in brons en textiel<br/></b>Hanneke Emens (1946) is van jongs af aan bezig met de uitvoering van een bijna onuitputtelijke stroom van ideeën. Met afgeronde opleidingen op het gebied van mode, etsen, schilderen en bronzen, weet zij als veelzijdig kunstenaar haar ambacht en creativiteit met elkaar te combineren.<br/>Al meer dan dertig jaar exposeert Hanneke haar werken op bijzondere locaties in Nederland. Niet alleen in galerieën, maar ook in kerken, op beurzen, in tuinen of in een publiek gebouw.<br/>Naast haar atelier heeft Hanneke een winkel in Hoorn (NH) waar zij hoeden, kleding en tassen maakt naar eigen creatie en in opdracht van de consument. Zo zijn onder andere het Van Gogh en het Rijksmuseum in Amsterdam vaste opdrachtgevers van Hanneke. In de abstracte bronzen verwerkt ze regelmatig andersoortige (rest) materialen die een mysterieuze en soms surrealistische indruk geven. De vrije vorm staat centraal. Geen twee beelden lijken op elkaar. Haar werk is in de loop van de jaren in omvang en kracht toegenomen.</p>
      <p><b>Bezoekersinformatie<br/></b>Zaterdagen en zondagen van 30 november tot en met 15 december 2019 van 11.00 -17.00 uur. Bezoekadres: Kunst in het Kerkje, Pastoor Loefsweg 1, 5363 VE Velp (bij Grave). Gratis toegang. <a href="http://www.kunstinhetkerkje.nl/">www.kunstinhetkerkje.nl</a>. Volg ook via<a href="https://www.facebook.com/KihKGrave/"> Facebook</a>, <a href="https://www.instagram.com/explore/tags/kunstinhetkerkje/?hl=nl">Instagram</a> en <a href="https://twitter.com/KihKGrave">Twitter</a>. Daar vindt u meer informatie over de exposities en concerten.</p>
      <related>
        <h4>Relevante berichten</h4>
        <a href="http://www.wijchensnieuws.nl/nieuwe-gerechten-bij-document-12-2-2-2-2-2-2-2-2-2-2-2-2-2-2-2-2-2-4-2/"/>
        <a href="http://www.wijchensnieuws.nl/delen-proeven-en-genieten-bij-het-verlangen-2-2-2-4-2-2-2-2-2/"/>
        <a href="http://www.wijchensnieuws.nl/hetwerktcafe-wijchen-26-november-dont-worry-be-happy-in-gesprek-over-tobben-en-piekeren-2/"/>
        <a href="http://www.wijchensnieuws.nl/lekker-wijchen-nieuwe-kaart-2-3-2-2-4-2-2-3-3-2-2/"/>
      </related>
    </article>
  </body>
</html>