<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/a8b56c085ab62a06/presa-de-la-bucuresti-un-celebru-politician-roman-anuntat-in-urmarire-internationala-se-ascunde-la-chisinau.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-23T09:04:20+00:00"/>
    <meta property="og:title" content="Presa de la București: Un celebru politician român, anunțat în urmărire internațională, se ascunde la Chișinău"/>
    <meta property="og:description" content="Fostul deputat român Cristian Rizea (PSD), anunțat în urmărire internațională în urma unei condamnări la patru ani și opt luni de închisoare cu executare pentru trafic de influență și spălare de bani, a fost localizat la Chișinău, scrie Gândul, care prezinta și imagini cu fostul parlamentar PSD. Acesta ar duce o viață luxoasă în Chișinău, mai scriu jurnaliștii români, care spun că Rizea ar avea puține ieșiri publice în capitala RM și puține legături, tocmai pentru a se proteja. Sursa mai scrie că Rizea are dublă cetățenie, adică și cea moldovenească, „obținută cu ajutorul unor oficiali PSD”."/>
  </head>
  <body>
    <article>
      <h1>Presa de la București: Un celebru politician român, anunțat în urmărire internațională, se ascunde la Chișinău</h1>
      <address><time datetime="2019-11-23T09:04:20+00:00">23 Nov 2019, 09:04</time> by <a rel="author">Jurnal.md</a></address>
      <p>
        <b>Fostul deputat român Cristian Rizea (PSD), anunțat în urmărire internațională în urma unei condamnări la patru ani și opt luni de închisoare cu executare pentru trafic de influență și spălare de bani, a fost localizat la Chișinău, scrie Gândul, care prezinta și imagini cu fostul parlamentar PSD. Acesta ar duce o viață luxoasă în Chișinău, mai scriu jurnaliștii români, care spun că Rizea ar avea puține ieșiri publice în capitala RM și puține legături, tocmai pentru a se proteja.</b>
      </p>
      <p>
        <b>Sursa mai scrie că Rizea are dublă cetățenie, adică și cea moldovenească, „obținută cu ajutorul unor oficiali PSD”.</b>
      </p>
      <p>Oficial, numele lui Cristian Rizea se află pe lista românilor daţi în urmărire internaţională. Din luna martie, fostul deputat PSD Cristian Rizea a fost declarat „dispărut” după ce Înalta Curte de Justiţie a României l-a condamnat definitiv la 4 ani şi 8 luni de închisoare pentru corupţie. De atunci, pare să fi intrat în pământ.</p>
      <p>Jurnaliștii de la Gândul i-au luat însă urma. Potrivit sursei citate, Rizea ar fi închiriat un apartament într-un luxos complex rezidențial din Chisinau, situat pe strada București, un complex securizat, cu parcare subterană. „Pe toată perioada identificării sale, fostul deputat PSD s-a străduit să-şi camufleze înfăţişarea. Ca să nu fie recunoscut, şi-a lăsat barbă, şi-a acoperit mereu capul cu o şapcă şi, înainte de a ieşi din bloc, se asigura că nu are filaj. Iar întâlniri nu a avut decât foarte, foarte puţine. Practic, în fiecare zi cât a fost sub observaţie, a avut acelaşi RITUAL”, scrie portalul.</p>
      <p>Rizea deșine și cetățenia moldovenească, obținută rapid și cu ajutorul unor oficiali PSD care au avut legături în zona de putere de la Chișinău, mai scrie <a href="https://www.gandul.info/stiri/exclusiv-dezvaluirile-momentului-romania-gandul-l-localizat-celebrul-politician-dat-urmarire-internationala-unde-ascunde-psd-istul-fugar-avem-filmari-exclusive-informatii-bomba-reactia-autoritatilor-18604501">Gândul</a>.</p>
      <p>Zilnic, fostul deputat PSD își duce fiul la o școala de limba engleză, pe un bulevard cunoscut din Chișinău, la numărul 45/A, o școală unde taxa anuală este de aproximativ 6.000 de euro.</p>
      <p>Rizea conduce un Range Rover în două culori, înmatriculat în Moldova cu număr scurt, preferențial. Cumpărăturile și le face, la un interval de câteva zile, la supermarketul Nr. 1 de pe strada Lev Tolstoi.</p>
      <p>Reporterii Gândul au aflat că Poliţia Română a anunţat deja autorităţile de la Chişinău cu privire la faptul că Rizea se ascunde pe teritoriul Republicii Moldova. Răspunsul a fost că urmăritul deţine dublă cetăţenie română şi moldovenească, iar legislaţia de dincolo de Prut prevede că un cetăţean moldovean nu poate fi extrădat altui stat.</p>
      <p>„Referitor la urmăritul internaţional Rizea Cristian, facem precizarea că această persoană figurează dat în urmărire naţională şi internaţională. Până în acest moment, nicio ţară nu a furnizat, prin intermediul canalelor de cooperare poliţienească internaţionale, informaţii referitoare la depistarea acestuia”, a precizat Inspectoratul General al Poliţiei Române, pentru presa de la București.</p>
      <p>
        <b>Cine este Cristian Rizea?</b>
      </p>
      <p>Născut 12 aprilie 1969, Rizea a fost, nu cu mulţi ani în urmă, unul dintre cei mai mediatizaţi politicieni din România. Înregimentat în structurile PSD, a fost deputat în legislatura 2008 – 2012, iar între anii 2000 – 2002 a deţinut funcţia de şef de cabinet al ministrului Tineretului şi Sportului. Ulterior, el a fost director general al Agenţiei Naţionale pentru Sprijinirea Iniţiativelor Tinerilor (ANSIT), numai că – în 2006 – a fost demis de Karoly Borbely, cel care ocupa pe atunci funcţia de preşedinte al Autorităţii pentru Tineret.</p>
      <figure>
        <img src="http://static.cdn.jurnaltv.md/superdesk/2019112311114/b2ce9305be9cf0c259f42111e848dc77d3bba0a1821019daa96482301f5161e7.jpg"/>
        <figcaption>Rizea</figcaption>
      </figure>
      <p>La vremea respectivă, el a fost acuzat de deturnare a unor fonduri europene. În iunie 2011, DNA a deschis o anchetă împotriva lui sub suspiciunea de fraudare a fondurilor europene. În paralel, şi Agenţia Naţională de Integritate a pornit o investigaţie care îl viza pe Rizea. În urma cercetărilor, s-a descoperit că nu putea justifica aproximativ 300.000 de euro şi că a derulat tranzacţii bancare suspecte, de aproape 1.000.000 de euro. Fostul deputat a fost trimis in judecată în martie 2016. Tot atunci, DNA a decis ca Rizea să depună o cauţiune în valoare de 1,5 milioane lei. Procesul lui a durat 3 ani, pentru care, în martie anul acesta, să fie condamnat definitiv - de Înalta Curte de Casaţie şi Justiţie - la 4 ani şi 8 luni închisoare cu executare. Instanţa a decis condamnarea definitivă a lui Cristian Rizea pentru trafic de influenţă, spălare de bani şi influenţarea declaraţiilor.</p>
      <p>El a fost găsit vinovat pentru că a pretins în mod direct de la omul de afaceri Lucian Colţea suma de 300.000 de euro, disimulată sub forma a două contracte de împrumut fictive. În schimbul banilor, fugarul de azi a promis că va interveni la Regia Autonomă Administraţia Patrimoniului Protocolului de Stat (RAAPPS) şi la Primăria comunei Chiajna, astfel încât să fie rezolvate anumite interese personale pe care omul de afaceri le avea în relaţia cu cele două autorităţi. „Potrivit înţelegerii anterioare, în cursul lunii decembrie 2009, inculpatul Rizea Cristian a primit de la inculpatul Colţea Lucian suma totală de 300.000 euro, pentru ca în schimb să intervină la nivelul celor două autorităţi, astfel încât o persoană din familia lui Colţea Lucian să beneficieze de urgentarea procedurilor de retrocedare a unui teren situat într-o zonă rezidenţială din municipiul Bucureşti, respectiv ca omul de afaceri să obţină dreptul de proprietate asupra unui alt teren aflat în litigiu cu Primăria comunei Chiajna”, au susţinut procurorii.</p>
      <p>Pentru a se ascunde adevărata provenienţă a sumei de 300.000 de euro primită de Rizea, au fost întocmite patru contracte de împrumut cu caracter fictiv. Fostul deputat Cristian Rizea mai este acuzat că - în decembrie 2015 – (după declanşarea anchetei penale), i-a abordat pe doi dintre martori şi le-a cerut să nu spună adevărul organelor de urmărire penală. Rizea a promis, cu acea ocazie, că, dacă va deveni primar al Sectorului 5 al Capitalei, le va oferi gratis un spaţiu comercial în zona Cotroceni, pentru deschiderea unei noi clinici. Pe numele lui a fost emis pe 19 martie 2019, la o zi după condamnare, mandat european de arestare, acesta fiind dat în urmărire internaţională.</p>
    </article>
  </body>
</html>