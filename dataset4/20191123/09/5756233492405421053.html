<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622876/%D8%AA%D8%B1%D8%A7%D9%85%D9%BE-%D8%B3%D9%81%DB%8C%D8%B1-%D8%A7%D9%88%DA%A9%D8%B1%D8%A7%DB%8C%D9%86-%DA%A9%D9%87-%D8%A7%D8%AE%D8%B1%D8%A7%D8%AC%D8%B4-%DA%A9%D8%B1%D8%AF%D9%85-%D8%AD%D8%A7%D8%B6%D8%B1-%D9%86%D8%A8%D9%88%D8%AF-%D8%B9%DA%A9%D8%B3-%D9%85%D9%86-%D8%B1%D8%A7-%D8%A8%D9%87-%D8%AF%DB%8C%D9%88%D8%A7%D8%B1-%D8%A8%D8%B2%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T09:22:00+00:00"/>
    <meta property="og:title" content="ترامپ: سفیر اوکراین که اخراجش کردم حاضر نبود عکس من را به دیوار بزند!"/>
    <meta property="og:description" content="رئیس‌جمهوری آمریکا در پایان دو هفته جلسات علنی استماع تحقیقات استیضاح، در گفتگویی مفصل با شبکه فاکس‌نیوز ضمن دفاع از اعمال خود به شاهدان حمله کرده و آنها را بی اعتبار خوانده است."/>
  </head>
  <body>
    <article>
      <h1>ترامپ: سفیر اوکراین که اخراجش کردم حاضر نبود عکس من را به دیوار بزند!</h1>
      <address>
        <time datetime="2019-11-23T09:22:00+00:00">23 Nov 2019, 09:22</time>
      </address>
      <p>
        <i>رئیس‌جمهوری آمریکا در پایان دو هفته جلسات علنی استماع تحقیقات استیضاح، در گفتگویی مفصل با شبکه فاکس‌نیوز ضمن دفاع از اعمال خود به شاهدان حمله کرده و آنها را بی اعتبار خوانده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دونالد ترامپ گفته ماریا یوانوویچ، سفیر سابق آمریکا در اوکراین که یکی از شهادان اصلی تحقیقات استیضاح است حاضر نشده بوده که عکس رئیس‌جمهوری را در داخل سفارت آمریکا در اوکراین بیاویزد.</p>
      <p>ترامپ توضیحات بیشتری این باره ارایه نکرد.</p>
      <p>خانم یوانوویچ که هفته گذشته در کنگره شهادت داد به نمایندگان گفته بود علت اخراج او "اتهام‌های دروغین" از سوی کسانی بوده که "انگیزه‌های سوال برانگیزی" داشتند.</p>
      <p>طی دو هفته گذشته کنگره آمریکا میزبان ۱۲ شاهد از میان مقام‌های ارشد کاخ‌سفید و وزارت خارجه بود که در پاسخ به احضاریه رسمی کنگره برای ادای توضیحات و کمک به تحقیقات استیضاح در برابر نمایندگان دموکرات و جمهوری‌خواه قرار گرفتند.</p>
      <p>تحقیقات استیضاح به دنبال یافتن شواهدی پیرامون اتهام فساد و سوء استفاده ترامپ از قدرت است.</p>
      <p>به گزارش بی.بی.سی این تحقیقات پس از آن شروع شد که یک افشاگر به کنگره خبر داد که ترامپ در جریان یک مالمه تلفنی با همتای اوکراینی خود از او خواسته درباره هانتر بایدن، پسر جو بایدن تحقیق کند. جو بایدن که پیش‌تر معاون رئیس جمهوری آمریکا در دوران باراک اوباما بود، اکنون از پیشتازان حزب دموکرات برای نامزدی در انتخابات سال آینده است.</p>
      <p>به همین دلیل هم دموکرات‌ها می‌گویند ترامپ با سوء استفاده قدرت منصب ریاست جمهوری آمریکا در پی آن بوده که دولت اوکراین را وادار به جمع آوری اطلاعات مخرب علیه بایدن کند و در این راه حتی کمک نظامی ۴۰۰ میلیون دلاری مصوبه کنگره به اوکراین را برای مدتی معطل نگه داشته است.</p>
      <p>رئیس‌جمهور آمریکا روز جمعه در گفتگو با برنامه فاکس و فرندز شبکه خبری فاکس از اخراج ماری یووانویچ، سفیر سابق آمریکا در اوکراین دفاع کرد.</p>
      <p>او به این شبکه که اصلی‌ترین رسانه حامی‌اش محسوب می‌شود، گفت: "این سفیر که همه از او تمجید می‌کنند حاضر نبود که عکس من را در سفارت کی‌یف بیاویزد. او حرف‌های بدی درباره من زده بود و حاضر نشده بود از من دفاع کند و البته من حق دارم که اگر بخواهم سفیرم را عوض کنم. استاندارد این است که عکس رئیس جمهور آمریکا باید در سفارت‌خانه‌های ما نصب شود... می‌بینید که این زن یک فرشته نبوده. اوکی؟!"</p>
      <p>این نخستین بار نیست که ترامپ از ماری یووانویچ، سفیر سابق دولت خود علنا انتقاد می‌کند.</p>
      <p>او پیش‌تر هم در چند توییت به خانم یووانویچ تاخته بود و در جریان تلفن معروف اواخر ژوئیه با ولودیمیر زلنسکی، رئیس جمهوری اوکراین، خانم یووانویج را "خبر بد" توصیف کرده بود و گفته بود که او باید منتظر چیزی باشد؛ جمله‌ای که یووانویچ گفته بود آن را به منزله ارعاب تلقی کرده و از این بابت احساس ترس کرده است.</p>
      <p>دموکرات‌ها که رهبری تحقیقات استیضاح را بر عهده دارند انتقادهای مکرر ترامپ از شاهدان احضارشده به کنگره را "ارعاب و تهدید شاهدان" خوانده‌اند.</p>
    </article>
  </body>
</html>