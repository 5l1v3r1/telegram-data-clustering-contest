<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/malappuram/local-news/2019/11/23/malappuram-school.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T09:51:00+00:00"/>
    <meta property="og:title" content="മൂന്നാം ക്ലാസിൽ ഒന്നാംക്ലാസ് പാമ്പ്; ക്ലാസ്മുറികളുടെ നടുവിൽ കഞ്ഞിപ്പുര"/>
    <meta property="og:description" content="പൊട്ടിപ്പൊളിഞ്ഞ തറകൾ, ഇഴജന്തുക്കൾക്കായി വായ തുറന്നിരിക്കുന്ന ചുവരുകൾ, കാടുകയറിയ പരിസരങ്ങൾ. വയനാട്ടിൽ മാത്രമല്ല ഇവിടെ മലപ്പുറം ജില്ലയിലുമുണ്ട്.Malappuram News. മലപ്പുറം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>മൂന്നാം ക്ലാസിൽ ഒന്നാംക്ലാസ് പാമ്പ്; ക്ലാസ്മുറികളുടെ നടുവിൽ കഞ്ഞിപ്പുര</h1>
      <address><time datetime="2019-11-23T09:51:00+00:00">23 Nov 2019, 09:51</time> by <a rel="author">മനോരമ ലേഖകൻ</a></address>
      <p>പൊട്ടിപ്പൊളിഞ്ഞ തറകൾ, ഇഴജന്തുക്കൾക്കായി വായ തുറന്നിരിക്കുന്ന ചുവരുകൾ, കാടുകയറിയ പരിസരങ്ങൾ. വയനാട്ടിൽ മാത്രമല്ല ഇവിടെ മലപ്പുറം ജില്ലയിലുമുണ്ട് പരിമിതികളുടെ വിഷം തീണ്ടിയ ഒട്ടേറെ സ്കൂളുകൾ. ക്ലാസ്മുറികൾ മുതൽ പാചകപ്പുര വരെ പാമ്പുകളും ഇഴജന്തുക്കളും സ്വൈരവിഹാരം നടത്തുന്ന സ്ഥലങ്ങളേറെയുണ്ട്. നമ്മുടെ സ്കൂൾ പരിസരങ്ങളും കെട്ടിടങ്ങളും എത്രത്തോളം സുരക്ഷിതമാണ്. മനോരമ ലേഖകർ നടത്തിയ അന്വേഷണത്തിൽ കണ്ടത്ഇതൊക്കെ</p>
      <p>
        <b>ക്ലാസിനടുത്ത് കാവ്</b>
      </p>
      <p>∙ പരപ്പനങ്ങാടി ചെട്ടിപ്പടി ജിഎൽപി സ്കൂളിന്റെ ഒരു ഭാഗം മുഴുവൻ ഇങ്ങനെ കാടുപിടിച്ചു കിടക്കുകയാണ്. സ്കൂളിന്റെ മറ്റു ഭാഗങ്ങളിൽ ചപ്പുചവറുകൾ നിറഞ്ഞിട്ടുണ്ട്. ശുചിമുറികൾ പൊട്ടിപ്പൊളിഞ്ഞ നിലയിലുമാണ്. സ്കൂളിനടുത്തുള്ള പറമ്പിൽ സർപ്പക്കാവ് സ്ഥിതി ചെയ്യുന്നുണ്ട്. പലപ്പോഴും സ്കൂൾ വളപ്പിലും ചെറിയ സർപ്പക്കുഞ്ഞുങ്ങളെ കാണാറുണ്ടെന്ന് കുട്ടികളും അധ്യാപകരും പറയുന്നു. ഈ ഭാഗത്തെ ക്ലാസ് മുറികൾക്ക് സുരക്ഷിതമായ വാതിലുകൾ ഇല്ല. സ്കൂൾ സമയം കഴിയുന്നതോടെ  ക്ലാസ് മുറികളെല്ലാം നായ്ക്കളും ഇഴ ജന്തുക്കളും കയ്യേറുന്ന അവസ്ഥയാണ്.  </p>
      <p>
        <b>മാലിന്യം ഹാജർ</b>
      </p>
      <figure>
        <img src="https://img-mm.manoramaonline.com/content/dam/mm/local/malappuram/local-news/images/2019/11/23/malappuram-school-1.jpg"/>
        <figcaption>1.പരപ്പനങ്ങാടി ചെട്ടിപ്പടി ഗവ. എൽപി സ്കൂളിന്റെ പിൻഭാഗം കാടുപിടിച്ച നിലയിൽ. 2. വാഴക്കാട് ഗവ. ഹയർ സെക്കൻഡറി സ്കൂൾ വളപ്പിൽ മാലിന്യം നിറഞ്ഞ നിലയിൽ.</figcaption>
      </figure>
      <p>∙ ഇതൊരു സ്കൂൾ പരിസരമാണെന്നു പറഞ്ഞാൽ വിശ്വസിക്കാൻ പ്രയാസമുണ്ടാകും. വാഴക്കാട് ഗവ. ഹയർ സെക്കൻഡറി സ്കൂൾ പരിസരം തന്നെയാണിത്. ദിവസവും രാവിലെ സ്കൂളിലേക്കെത്തുന്ന കുട്ടികളെ സ്വീകരിക്കുന്നത് പ്രധാന കവാടത്തോടു ചേർന്നുകിടക്കുന്ന ഈ മാലിന്യക്കൂമ്പാരമാണ്. സ്കൂളിന്റെ മറ്റു ഭാഗങ്ങളിലും ഇതിന്റെ പതിപ്പുകൾ കാണാം. വിദ്യാലയം സൗന്ദര്യവൽക്കരിക്കുന്നതിന്റെ ഭാഗമായി പൂർവ വിദ്യാർഥികൾ നട്ടുപിടിപ്പിച്ച മരങ്ങളും അതിനോടു ചേർന്നുള്ള അര ഭിത്തികളുമെല്ലാം ഇപ്പോൾ മാലിന്യത്തിൽ മൂടിക്കിടക്കുന്നു. പാമ്പുകൾക്കും ഇഴജന്തുക്കൾക്കു സ്വൈരവിഹാരം നടത്താൻ ഇതിലും നല്ലൊരു സ്ഥലം കിട്ടുമോ?</p>
      <p>
        <b>കഞ്ഞിവേവും, കുട്ടികളും</b>
      </p>
      <figure>
        <img src="https://img-mm.manoramaonline.com/content/dam/mm/local/malappuram/local-news/images/2019/11/23/malappuram-school-3.jpg"/>
        <figcaption>എടക്കര ഗവ. ഹയർ സെക്കൻഡറി സ്കൂളിലെ ഹൈസ്കൂൾ ബ്ലോക്കിനു സമീപമുള്ള പാചകപ്പുരയും ക്ലാസ് മുറിയും.</figcaption>
      </figure>
      <p>∙ എടക്കര ഗവ. ഹയർ സെക്കൻ‍ഡറി സ്കൂളിൽ പാചകപ്പുരയ്ക്കായി അധികൃതർ കണ്ടെത്തിയ സ്ഥലം കൊള്ളാം. ഹൈസ്കൂൾ ബ്ലോക്കിൽ രണ്ടു ക്ലാസ്മുറികളുടെ ഒത്ത നടുവിലാണ് കഞ്ഞിപ്പുര. </p>
      <p>അതിനു മുകളിലായി വിറകുകളും നിരത്തിവച്ചിരിക്കുന്നു. ഉച്ചഭക്ഷണം വയ്ക്കുന്ന സമയത്ത് ക്ലാസിൽ ചുട്ടുപൊള്ളിയിരിക്കേണ്ട അവസ്ഥയാണ് കുട്ടികൾക്ക്. തീ അപകടങ്ങളുടെ പശ്ചാത്തലത്തിൽ പാചകപ്പുര ക്ലാസ്മുറികൾക്ക് അടുത്തു സ്ഥാപിക്കരുതെന്നു നിർദേശമുള്ളതാണ്. </p>
      <p>
        <b>പാമ്പിനെ അകറ്റാൻ വല</b>
      </p>
      <figure>
        <img src="https://img-mm.manoramaonline.com/content/dam/mm/local/malappuram/local-news/images/2019/11/23/malappuram-school-4.jpg"/>
        <figcaption>പൊന്നാനി കുറ്റിക്കാട് ഭാരതപ്പുഴയോരത്തെ അങ്കണവാടി</figcaption>
      </figure>
      <p>∙ പാമ്പ് വരാതിരിക്കാൻ ചുറ്റും വലകെട്ടി മൂടിയിരിക്കുന്ന ഈ കെട്ടിടത്തിൽ പ്രവർത്തിക്കുന്നത് ഒരു അങ്കണവാടിയാണ്. ഭാരതപ്പുഴയുടെ തീരത്ത് പൊന്നാനി കുറ്റിക്കാട് ശ്മശാനത്തിനു സമീപത്തെ പുറമ്പോക്ക് ഭൂമിയിലാണ് അങ്കണവാടിയുള്ളത്. പ്രളയ ശേഷം ഭാരതപ്പുഴയുടെ തീരഭാഗങ്ങളിൽ പാമ്പിന്റെ ശല്യം ഏറെയാണ്.</p>
      <p>ചുറ്റും പൊന്തക്കാടുള്ള അങ്കണവാടിയും പാമ്പ്  ഭീഷണിയുടെ ഒത്ത നടുവിലാണ്. ഇഴജന്തുകൾ ഏതു ഭാഗത്തുകൂടിയും ഇവിടേക്കെത്താമെന്നതാണ് അവസ്ഥ. അങ്കണവാടിക്കു സമീപത്തെ കുറ്റിക്കാട്, ഈശ്വരമംഗലം ഭാഗങ്ങളിലെ വീടുകളിൽനിന്ന് അടുത്തിടെ പാമ്പുകളെ പിടികൂടിയിരുന്നു. </p>
      <p>
        <b>പൊത്തുള്ള ചുവരിൽ ചാരി പഠനം</b>
      </p>
      <figure>
        <img src="https://img-mm.manoramaonline.com/content/dam/mm/local/malappuram/local-news/images/2019/11/23/malappuram-school-5.jpg"/>
        <figcaption>കൊണ്ടോട്ടി ചുങ്കം ജിഎംഎൽപി സ്കൂൾ ക്ലാസ്മുറിയിലുള്ള ചുമരിലെ വിടവ്.</figcaption>
      </figure>
      <p>∙ 92 വർഷം പഴക്കമുള്ള കൊണ്ടോട്ടി  ജിഎംഎൽപി സ്കൂളിലെ ഒരു ക്ലാസ് റൂമിലെ ചുവരിന്റെ ഭാഗമാണിത്. ഇങ്ങനെ സ്കൂളിലെ പല ക്ലാസ് റൂമുകളുടെയും ചുവരുകളിൽ  ഇത്തരം പൊത്തുകൾ കാണാം. ഈ ചുവരുകളോടു ചേർന്നു കിടക്കുന്ന ബെഞ്ചിൽ ചാരിയിരുന്നാണു പാവം കുട്ടികളുടെ പഠനം. വെട്ടുകല്ലുകൾക്കിടയിൽ വിടവുകളും പൊത്തുകളും സിമന്റിട്ട് മറയ്ക്കാത്ത ഇവിടെ ഇഴജന്തുകൾ കൂടു കൂട്ടിയില്ലെങ്കിൽ അല്ലേ അദ്ഭുതം?  സ്കൂളിൽ 216 വിദ്യാർഥികൾ പഠിക്കുന്നുണ്ട്.</p>
      <p>സ്കൂൾ കെട്ടിടം നവീകരിക്കണമെന്നതു വർഷങ്ങളായുള്ള ആവശ്യമാണെങ്കിലും നടപടിയായിട്ടില്ല. സ്കൂളിലെ ഉപയോഗശൂന്യമായ വസ്തുക്കളെല്ലാം കോണിപ്പടിയിലും വരാന്തയുടെ മൂലകളിലും കൂട്ടിയിട്ടിട്ട നിലയിലുമാണ്. </p>
      <p>
        <b>ഏതു നിമിഷവും വേദിയിലെത്താം പാമ്പ്</b>
      </p>
      <figure>
        <img src="https://img-mm.manoramaonline.com/content/dam/mm/local/malappuram/local-news/images/2019/11/23/malappuram-school-6.jpg"/>
        <figcaption>മൂക്കുതല പിസിഎൻജിഎച്ച്എസ് സ്കൂളിലെ ഇരുനില കെട്ടിടത്തിന്റെ ശുചിമുറിക്കു സമീപം ഫർണിച്ചർ കൂട്ടിയിട്ട നിലയിൽ</figcaption>
      </figure>
      <p>∙ ക്ലാസ് മുറിയിൽ അല്ല, കുട്ടികൾ കളിച്ചുമറിയുന്ന ഓപ്പൺ സ്റ്റേജിലാണ് അപകട ഭീഷണിയായി പൊത്തുകളുള്ളത്. മൂക്കുതല പിസിഎൻജിഎച്ച്എസ് സ്കൂളിലെ സ്റ്റേജിന്റെ തറ ഭാഗം സിമന്റ് ചെയ്തിട്ടില്ല. ഒരു ഭാഗം തകർന്നിട്ടുമുണ്ട്. രണ്ടായിരത്തിൽ അധികം കുട്ടികൾ പഠിക്കുന്ന സ്കൂളിലെ പഴയ പല കെട്ടിടങ്ങളുടെ തറയിലും മാളങ്ങൾ കാണാം. കാട് മൂടിയ ശുചിമുറി പരിസരത്തും ഗോവണി ചുവട്ടിൽ കൂട്ടിയിട്ട ഫർണിച്ചറുകൾക്കിടയിലും ഇഴജന്തുക്കളെ കാണാറുണ്ടെന്നു വിദ്യാർഥികൾ.</p>
      <p>
        <b>മൂന്നാം ക്ലാസിൽ ഒന്നാംക്ലാസ് പാമ്പ്</b>
      </p>
      <figure>
        <img src="https://img-mm.manoramaonline.com/content/dam/mm/local/malappuram/local-news/images/2019/11/23/malappuram-school-7.jpg"/>
        <figcaption>പട്ടിക്കാട് ജിഎൽപി സ്കൂളിലെ മൂന്നാം ക്ലാസിലെ ജനാലയിൽ പാമ്പ് ചുരുണ്ടുകൂടിയിരിക്കുന്നു (ഫയൽ ചിത്രം)</figcaption>
      </figure>
      <p>∙ പട്ടിക്കാട് ജിഎൽപി സ്കൂളിൽ മൂന്നാം ക്ലാസ് കുട്ടികളുടെ ക്ലാസ് മുറിയിൽ വെറും 2 മാസം മുൻപുണ്ടായ സംഭവത്തിന്റെ നേർക്കാഴ്ചയാണിത്. രാവിലെ ക്ലാസിലേക്കെത്തിയ കുരുന്നുകൾ ജനാലയിൽ ചുരുണ്ടുകൂടി കിടന്ന പാമ്പിനെക്കണ്ട് ഭയന്നോടി. തുടർന്ന് അധ്യാപകരെത്തി പാമ്പിനെ തല്ലിക്കൊന്നു. അതുവരെ കളിചിരികളോടെ ക്ലാസിലെത്തിയിരുന്ന കുട്ടികളുടെ നടുക്കംവിട്ടുമാറാൻ പിന്നെയും ദിവസങ്ങളെടുത്തു.</p>
      <p>മുൻപ് പട്ടിക്കാട് സ്കൂളിൽ‌ പ്രവർത്തിച്ചിരുന്ന പെരിന്തൽമണ്ണ ബിആർസി സെന്റർ രണ്ടുവർഷം മുൻപ് മറ്റൊരിടത്തേക്കു മാറ്റിയെങ്കിലും ബിആർസി വക അലമാരകളൊന്നും ഇതുവരെ ഇവിടെനിന്നു മാറ്റിയിട്ടില്ല.  സ്കൂളിലെ 2 ക്ലാസ് മുറികളിലായി ബിആർസിയുടെ പതിനെട്ടോളം അലമാരകൾ ഇപ്പോഴുമുണ്ട്. ഈ അലമാരയ്ക്കുള്ളിലും പിന്നിലുമൊക്കെയായി ഇഴ ജന്തുക്കളും പാമ്പുകളുമുണ്ടെന്നാണ് പറയുന്നത്. ഭീതി നിറഞ്ഞ മനസ്സോടെയാണ് ഇവിടെ ഓരോ ദിവസവും കുരുന്നുകൾ പുസ്തകം തുറക്കുന്നത്. </p>
      <p>
        <b>കാറ്റിൽ വീഴല്ലേ നന്മമരമേ...</b>
      </p>
      <figure>
        <img src="https://img-mm.manoramaonline.com/content/dam/mm/local/malappuram/local-news/images/2019/11/23/malappuram-school-8.jpg"/>
        <figcaption>പോരൂർ പട്ടണംകുണ്ട് ജിഎൽപി സ്കൂൾ വളപ്പിൽ ഉണങ്ങിനിൽക്കുന്ന വൻ മരം.</figcaption>
      </figure>
      <p>∙ കഴിഞ്ഞ പ്രളയ സമയത്ത് ഇതുപോലൊരു വൻ മരം വണ്ടൂർ പോരൂർ പട്ടണംകുണ്ട് ജിഎൽപി സ്കൂൾ കെട്ടിടത്തിനു മുകളിലേക്കു വീണിരുന്നു. അന്നു തലനാരിഴയ്ക്ക് അപകടം ഒഴിവായി. ഇപ്പോൾ ഉണങ്ങി നിൽ‌ക്കുന്ന ഈ മരവും ഏതു നിമിഷവും സ്കൂളിനു മുകളിലേക്കു പതിക്കാവുന്ന അവസ്ഥയിലാണ്.</p>
      <p>ഓരോ തവണ കാറ്റുവീശുമ്പോഴും ഉള്ളിൽ ഭീതിയാണെന്നു വിദ്യാർഥികൾ പറയുന്നു. മരം മുറിക്കുന്ന കാര്യം രക്ഷിതാക്കൾ ആവശ്യപ്പെട്ടെങ്കിലും വനംവകുപ്പിന്റെ അനുമതിയുടെ പേരു പറഞ്ഞ് സ്കൂൾ അധികൃതർ നടപടി വൈകിക്കുകയാണ്. </p>
    </article>
  </body>
</html>