<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/kek-hirek/helyi-kek-hirek/halalosan-megfenyegetett-egy-not-egy-pecsvaradi-ferfi-2139288/"/>
    <meta property="og:site_name" content="BAMA"/>
    <meta property="article:published_time" content="2019-11-23T09:42:00+00:00"/>
    <meta property="og:title" content="Halálosan megfenyegetett egy nőt egy pécsváradi férfi"/>
    <meta property="og:description" content="Ellene zaklatás miatt nyomoz a Komlói Rendőrkapitányság."/>
  </head>
  <body>
    <article>
      <h6 class="kicker">LETARTÓZTATTÁK</h6>
      <h1>Halálosan megfenyegetett egy nőt egy pécsváradi férfi</h1>
      <address><time datetime="2019-11-23T09:42:00+00:00">23 Nov 2019, 09:42</time> by <a rel="author">police.hu</a></address>
      <h4>Ellene zaklatás miatt nyomoz a Komlói Rendőrkapitányság.</h4>
      <p>A rendőrség kezdeményezésére az ügyészség indítványozta, majd a tegnapi napon a bíróság elrendelte a letartóztatását annak a férfinak, aki 2019. október 20-án este bántalmazással fenyegetett meg egy nőt Pécsváradon. A 26 éves helyi férfi másnap késő este ismét felkereste a nőt, majd a ház előtt halálosan megfenyegette őt és a vele lévő ismerősét azzal, hogy a nála lévő késsel fogja bántalmazni őket. A helyszínre érkező rendőrök ezt követően a zaklatónál megtalálták, majd lefoglalták azt a kést, amellyel az intézkedés előtt kiszúrta a nő ismerősének autógumiját. A férfi november 15-én egy közösségi oldalon keresztül további fenyegető üzeneteket küldött a nőnek, sőt annak ismerősének és édesapjának is.</p>
      <p>A rendőrök előállítását követően a férfit kihallgatták gyanúsítottként, amelynek során beismerő vallomást tett. A gyanúsítottat őrizetbe vették, és november 22-én kezdeményezték a letartóztatását. Ellene zaklatás miatt nyomoz a Komlói Rendőrkapitányság.</p>
    </article>
  </body>
</html>