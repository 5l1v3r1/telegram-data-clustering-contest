<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/sport/neymar-pri-navrate-prilis-neoslnil/431825-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T09:28:00+00:00"/>
    <meta property="og:title" content="Neymar pri návrate príliš neoslnil"/>
    <meta property="og:description" content="V priebehu druhého polčasu ho v zostave úradujúceho francúzskeho šampióna nahradil Kylian Mbappé."/>
  </head>
  <body>
    <article>
      <h1>Neymar pri návrate príliš neoslnil</h1>
      <h2>V priebehu druhého polčasu ho v zostave úradujúceho francúzskeho šampióna nahradil Kylian Mbappé.</h2>
      <address><time datetime="2019-11-23T09:28:00+00:00">23 Nov 2019, 09:28</time> by <a rel="author">TASR</a></address>
      <p>Paríž 23. novembra (TASR) - Tréner futbalistov Paríža Saint-Germain Thomas Tuchel nebol príliš spokojný s výkonom Neymara po takmer šesťtýždňovej absencii spôsobenej zranením stehenného svalu. Dvadsaťsedemročný útočník odohral v piatkovom domácom súboji Ligue 1 proti Lille (2:0) 64 minút. V priebehu druhého polčasu ho v zostave úradujúceho francúzskeho šampióna nahradil Kylian Mbappé.</p>
      <p><i>"Nečakal som od neho príliš veľa. Dlhý čas pauzoval, chýbala mu presnosť, časovanie prihrávok a celkovo pohybu,"</i> uviedol po zápase Tuchel. Ten v priebehu týždňa skritizoval najdrahšieho hráča planéty v súvislosti s jeho vycestovaním do Madridu na zápas finálového turnaja tenisového Davisovho pohára. Neymar sa podľa jeho slov nedostatočne pripravoval na dôležitý duel a svoj návrat po zranení. Po vystriedaní v druhom polčase piatkového zápasu Brazílčan ihneď smeroval do šatne namiesto toho, aby sa pripojil ku náhradníkom a strávil zvyšok duelu na lavičke. V tom však 46-ročný nemecký tréner problém nevidí. <i>"Veľa hráčov to robí podobne, nehľadal by som v tom nič kontroverzné. Niekto po vystriedaní naopak zostane na lavičke, no ja som ani nezaregistroval, že zamieril hneď do šatne. Sústredil som sa len na hru a potrebné zmeny,"</i> dodal Tuchel podľa agentúry AFP.</p>
      <p>Výhru PSG zabezpečili už v úvodnom dejstve Argentínčania Angel di Maria a Mauro Icardi. Druhý menovaný si pripísal už svoj desiaty presný zásah v predošlých deviatich dueloch vo všetkých súťažiach. Parížania vedú neúplnú tabuľku s 11-bodovým náskokom pred druhým Marseille, ktoré má však k dobru nedeľný súboj na ihrisku Toulouse. Lille je priebežne na 7. mieste.</p>
    </article>
  </body>
</html>