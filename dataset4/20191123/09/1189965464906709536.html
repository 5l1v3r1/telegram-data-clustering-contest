<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/260355/xios-oxi-toy-dimotikoy-symvoylioy-sti-dimioyrgia-neas-kleistis-domis-sto-nisi"/>
    <meta property="og:site_name" content="LiFO"/>
    <meta property="article:published_time" content="2019-11-23T09:52:00+00:00"/>
    <meta property="og:title" content="Χίος: «Όχι» του δημοτικού συμβουλίου στη δημιουργία νέας κλειστής δομής στο νησί"/>
    <meta property="og:description" content="Tο δημοτικό συμβούλιο Χίου διαφωνεί με τη δημιουργία νέας κλειστής δομής"/>
  </head>
  <body>
    <article>
      <h1>Χίος: «Όχι» του δημοτικού συμβουλίου στη δημιουργία νέας κλειστής δομής στο νησί</h1>
      <h2>Tο δημοτικό συμβούλιο Χίου διαφωνεί με τη δημιουργία νέας κλειστής δομής</h2>
      <address><time datetime="2019-11-23T09:52:00+00:00">23 Nov 2019, 09:52</time> by <a rel="author">NEWSROOM</a></address>
      <p>
        <b>Με ομόφωνη απόφασή του αργά χθες το βράδυ το δημοτικό συμβούλιο <a href="https://www.lifo.gr/tags/%CE%A7%CE%AF%CE%BF%CF%82">Χίου </a>διαφωνεί με τη δημιουργία νέας κλειστής δομής για <a href="https://www.lifo.gr/tags/%CE%A0%CF%81%CF%8C%CF%83%CF%86%CF%85%CE%B3%CE%B5%CF%82">πρόσφυγες</a> και <a href="https://www.lifo.gr/tags/%CE%9C%CE%B5%CF%84%CE%B1%CE%BD%CE%AC%CF%83%CF%84%CE%B5%CF%82">μετανάστες</a> στο νησί, που αποφάσισε η κυβέρνηση.</b>
      </p>
      <p>Ειδικότερα, στην αρχική του απόφαση για μία μόνο δομή 500 ατόμων και μόνο για καταγραφή και ταυτοποίηση, επέμεινε το Δημοτικό Συμβούλιο Χίου μετά από μία 4ωρη συνεδρίαση και παρά τα διχαστικά διλήμματα της Κυβέρνησης που επιχείρησε να φέρει τους κατοίκους του Χαλκειούς αντιμέτωπους με τους κατοίκους της Βόρειας Χίου κι αντίστροφα.</p>
      <p>Στις 23:10 το βράδυ της Παρασκευής το Δημοτικό Συμβούλιο αποφάσισε να διαφωνήσει με την κατασκευή της νέας υπερδομής όπως εξαγγέλθηκε από την κυβέρνηση ενώ στο ψήφισμα κατά πλειοψηφία εγκρίθηκε και η πρόταση ότι το σώμα εμμένει στην πρόσφατη απόφαση του Δ.Σ. για μία δομή για καταγραφή και ταυτοποίηση με ευθύνη της κυβέρνησης και δύναμη 500 ατόμων με καμία μόνιμη παραμονή στο νησί.</p>
      <p>Σύμφωνα με το politischios.gr, σε μία υποδειγματική διαδικασία, στην οποία δόθηκε αρκετός χρόνος στους ομιλητές να διατυπώσουν τις απόψεις τους, το Δημοτικό Συμβούλιο από την αρχή έδειξε τις προθέσεις του, με Επικεφαλής και Συμβούλους να διατρανώνουν την αντίθεσή τους στη δημιουργία μία νέας πόλης ανάμεσα σε Πιτυός, Συκιάδα και Λαγκάδα.</p>
      <p>Στην εισήγησή του ο Νότης Μηταράκης χαρακτήρισε τη νέα δομή ως ισχυρό όπλο αποτροπής νέων αφίξεων, προβάλλοντας ως επιχείρημα τόσο το άμεσο κλείσιμο της ΒΙ.ΑΛ. μέχρι το καλοκαίρι του 2020, όσο και την αβάσιμη άποψη ότι στον χώρο της νέας δομής θα δημιουργηθούν οι νέες Δικαστικές Φυλακές του νησιού, αποφεύγοντας όμως να πει πότε θα γίνει αυτό. Παράλληλα έδωσε ιδιαίτερη βάση στο κριτήριο της εντοπιότητας, λέγοντας ότι για τις θέσεις που θα προκηρυχθούν θα προτιμηθούν κάτοικοι του Πιτυούς.</p>
      <p>Για επιλογή απόγνωσης που στερείται κάθε λογικού επιχειρήματος έκανε λόγο βουλευτής Χίου του ΣΥΡΙΖΑ Ανδρέας Μιχαηλίδης, επισημαίνοντας ότι η θεωρία κλεισίματος της ΒΙ.ΑΛ. θα φανεί σύντομα ότι είναι κενή περιεχομένου με μοναδικό στόχο την εξαπάτηση των κατοίκων του Χαλκειούς. Ο ίδιος ανέφερε ότι οι σημερινές πολιτικές της κυβέρνησης είναι απόρροια των επιλογών της ΝΔ τα προηγούμενα χρόνια που χάιδευε αυτιά για πολιτικά συμφέροντας, αποφεύγοντας να δει την πραγματικότητα γύρω από το μεταναστευτικό.</p>
      <p>Με πληροφορίες από ΑΠΕ-ΜΠΕ / Politischios</p>
    </article>
  </body>
</html>