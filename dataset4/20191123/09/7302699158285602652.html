<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112515"/>
    <meta property="og:site_name" content="MGR Online"/>
    <meta property="article:published_time" content="2019-11-23T09:38:00+00:00"/>
    <meta property="og:title" content="เจ้าของอาคารถล่มทับคนงานเสียชีวิตยันพร้อมรับผิดชอบ เยียวยาคนเจ็บ-ตายเบื้องต้นแล้ว"/>
    <meta property="og:description" content="ศูนย์ข่าวภูเก็ต – เจ้าของอาคารยันพร้อมรับผิดชอบ ให้ความช่วยเหลือผู้บาดเจ็บและเสียชีวิต จากเหตุอาคารถล่มทับคนงานเสียชีวิตและบาดเจ็บเต็มที่ เบื้องต้นมอบเงินช่วยเหลือเยี่ยวยาแล้วบางส่วน"/>
  </head>
  <body>
    <article>
      <h1>เจ้าของอาคารถล่มทับคนงานเสียชีวิตยันพร้อมรับผิดชอบ เยียวยาคนเจ็บ-ตายเบื้องต้นแล้ว</h1>
      <address><time datetime="2019-11-23T09:38:00+00:00">23 Nov 2019, 09:38</time> by <a rel="author">ผู้จัดการออนไลน์</a></address>
      <p>
        <b>ศูนย์ข่าวภูเก็ต - เจ้าของอาคารยันพร้อมรับผิดชอบให้ความช่วยเหลือผู้บาดเจ็บและเสียชีวิต จากเหตุอาคารถล่มทับคนงานเสียชีวิตและบาดเจ็บเต็มที่ เบื้องต้น มอบเงินช่วยเหลือเยียวยาแล้วบางส่วน</b>
      </p>
      <figure>
        <img src="https://mpics.mgronline.com/pics/Images/562000011639701.JPEG"/>
      </figure>
      <p>จากกรณีอาคารที่อยู่ระหว่างการก่อสร้างในพื้นที่ หมู่ 1 ต.ศรีสุนทร อ.ถลาง จ.ภูเก็ต ถล่มลงมาและทับร่างของคนงานและผู้รับเหมา จนเป็นเหตุให้มีผู้เสียชีวิต จำนวน 7 ราย และบาดเจ็บ จำนวน 2 ราย โดยเหตุดังกล่าวเกิดเมื่อวันที่ 21 พ.ย.ที่ผ่านมา</p>
      <figure>
        <img src="https://mpics.mgronline.com/pics/Images/562000011639702.JPEG"/>
      </figure>
      <p>
        <b>ล่าสุด ทางเจ้าของโครงการได้ชี้แจงถึงการให้ความช่วยเหลือผู้ได้รับบาดเจ็บ และผู้ที่เสียชีวิต ว่า ตั้งแต่เกิดเหตุการณ์อาคารถล่ม ทางผู้ประกอบการไม่ได้นิ่งนอนใจ พยายามที่จะเข้าไปช่วยเหลือคนงานที่ติดอยู่ใต้ซากอาคารออกมา โดยส่งเครื่องมือ และรถแบ็กโฮเข้าช่วยเหลือทันที ส่วนเรื่องของการช่วยเหลือผู้เสียชีวิตและผู้บาดเจ็บ ได้ให้การช่วยเหลือมาโดยตลอด อย่างไรก็ตามทางโครงการรู้สึกเสียใจกับเหตุการณ์ที่เกิดขึ้น และพร้อมที่จะรับผิดชอบกับความเสียหายที่เกิดขึ้นอย่างเต็มที่</b>
      </p>
      <figure>
        <img src="https://mpics.mgronline.com/pics/Images/562000011639703.JPEG"/>
      </figure>
      <p>และหลังเกิดเหตุได้มอบหมายให้ตัวแทนของโครงการไปเยี่ยมผู้ที่ได้รับบาดเจ็บพร้อมมอบกระเช้าและเงินเยียวยาให้แก่ทั้ง 2 คน จำนวนหนึ่ง เพื่อเป็นค่ารักษาพยาบาลในเบื้องต้น นอกจากนั้น ยังได้มอบหมายตัวแทนของโครงการไปเยี่ยมให้กำลังใจญาติของผู้เสียชีวิตและมอบเงินค่าดำเนินการเคลื่อนย้ายศพและจัดงานศพของผู้เสียชีวิตในเบื้องต้น ซึ่งยืนยันว่าพร้อมที่จะรับผิดชอบกับเหตุการณ์ที่เกิดขึ้น และไม่เคยคิดหลบหนีไปไหน</p>
      <figure>
        <img src="https://mpics.mgronline.com/pics/Images/562000011639704.JPEG"/>
      </figure>
      <p>
        <b>ส่วนอาคารที่เกิดเหตุมีการทรุดตัวของฐานรากและพังลงมานั้น เป็นอาคารชั้นเดียว ขนาดกว้าง 5 ×10 เมตร พื้นหลังคาเป็นคอนกรีต และเป็นคนละส่วนกับอาคารที่ทางเทศบาลตำบลศรีสุนทรสั่งระงับการก่อสร้าง</b>
      </p>
      <figure>
        <img src="https://mpics.mgronline.com/pics/Images/562000011639705.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/south/photo-gallery/9620000112515"/>
      </related>
    </article>
  </body>
</html>