<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191123_04732399?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-23T09:38:00+00:00"/>
    <meta property="og:title" content="Terminale vrouw liet arm amputeren en heeft zo nog tijd om met vriend te trouwen"/>
    <meta property="og:description" content="Een vrouw die aan een zeldzame en terminale kanker lijdt, liet twee jaar geleden haar arm amputeren om zichzelf nog tijd te kopen. Dankzij die ingreep kon ..."/>
  </head>
  <body>
    <article>
      <h1>Terminale vrouw liet arm amputeren en heeft zo nog tijd om met vriend te trouwen</h1>
      <address>
        <time datetime="2019-11-23T09:38:00+00:00">23 Nov 2019, 09:38</time>
      </address>
      <p>
        <b>Een vrouw die aan een zeldzame en terminale kanker lijdt, liet twee jaar geleden haar arm amputeren om zichzelf nog tijd te kopen. Dankzij die ingreep kon ze vorige maand in het huwelijksbootje stappen met haar vriend.</b>
      </p>
      <p>In juli 2013 kreeg de Britse Shannon Lynch (21) te horen dat ze getroffen was door synoviosarcoom, kanker van de weke delen. Een jaar later werd de tumor succesvol verwijderd, maar in juli 2017 bleek na een controle dat er opnieuw een tumor was opgedoken in haar elleboog, één van graad 3. Om de uitzaaiing van de kanker te vertragen en Shannon nog zo lang mogelijk te laten leven, moest haar rechterarm geamputeerd worden. Dat gebeurde, in augustus 2017.</p>
      <p>In december 2018 leerde Shannon Ashley kennen, een vriend van haar broer. Ze begonnen te chatten met elkaar. Dat deden ze uiteindelijk elke dag, en toen ze voor het eerst ‘in het echt’ afspraken, waren ze meteen verliefd. Maar na enkele maanden kreeg Shannon opnieuw een verschrikkelijke klap. Haar longen vulden zich met bloed door drie nieuwe tumoren. De kanker was terug, en ditmaal was hij niet meer te genezen.</p>
      <p>“Mijn wereld stond op zijn kop”, vertelt Shannon aan Metro. “Ik was bang, want ik weet hoe moeilijk longkankers te behandelen zijn. Toen ik te horen kreeg dat ik nog maar een jaar te leven had, was ik in shock. Ik ging ervan uit dat ik nog langer had.”</p>
      <p>Dokters vertelden Shannon dat ze de tijd nog kon rekken met chemotherapie, maar dat die haar niet meer zou kunnen redden. Een maand later deed Ashley een aanzoek. “Hij zei dat hij de rest van mijn leven bij me wilde zijn, knielde en vroeg of ik met hem wilde trouwen. Ik zei ja en moest moeite doen om niet te beginnen wenen. Ik kon het niet geloven.”</p>
      <p>Ashley en Shannon trouwden vorige maand, op 26 oktober, voor 100 vrienden en familieleden. Als Ashley haar arm destijds niet had laten amputeren, waren de nieuwe tumoren allicht nog sneller opgedoken, nog voordat ze Ashley had ontmoet.</p>
      <p>Shannon ondergaat momenteel chemotherapie in de hoop de tijd met haar nieuwe echtgenoot te lengen. “Ik ben blij voor elk moment dat ik nog met mijn echtgenoot, mijn vrienden en familie mag meemaken.”</p>
      <figure>
        <iframe data-src="https://twitter.com/MetroUK_Life/status/1197998386500325377?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>bekijk ook</p>
      <p>
        <b>Hartverscheurend: vrouw trouwt met de “liefde van haar leven” een dag voor hij sterft door een tumor</b>
      </p>
      <p>
        <b>Jonge vrouw schrijft brief aan echtgenoot die ze 16 dagen na huwelijk verloor aan kanker: “Je bent een levende droom”</b>
      </p>
    </article>
  </body>
</html>