<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/iaul-pe-locul-al-doilea-in-toata-europa-in-clasamentul-ritmului-de-cretere-a-comunitailor-tech-148826.html"/>
    <meta property="og:site_name" content="Timpul.md"/>
    <meta property="article:published_time" content="2019-11-23T09:53:00+00:00"/>
    <meta property="og:title" content="Iașul, pe locul al doilea în toată Europa în clasamentul ritmului de creștere a comunităților tech"/>
    <meta property="og:description" content="Bucureștiul și Clujul sunt considerate, de obicei, principalii poli ai IT-ului, dar un raport privind starea tehnologiei în toată Europa publicat joi în Finlanda, la evenimentul de..."/>
  </head>
  <body>
    <article>
      <h1>Iașul, pe locul al doilea în toată Europa în clasamentul ritmului de creștere a comunităților tech</h1>
      <address>
        <time datetime="2019-11-23T09:53:00+00:00">23 Nov 2019, 09:53</time>
      </address>
      <p>Bucureștiul și Clujul sunt considerate, de obicei, principalii poli ai IT-ului, dar un raport privind starea tehnologiei în toată Europa publicat joi în Finlanda, la evenimentul de tehnologie Slush, remarcă ascensiunea Iașului la nivel european.</p>
      <p>Astfel, Iașul nostru se situează pe locul al doilea în toată Europa (50 de state suverane) în clasamentul ritmului de creștere a comunităților tech.</p>
      <p>„Europa continuă să cunoască diversitate geografică în top 20 al hub-urilor de tehnologie cu cea mai rapidă creștere. Iași, un oraș din România în care gigantul tech american Amazon și-a deschis birouri, se clasează pe locul al doilea în topul comunităților de tehnologie cu cea mai rapidă creștere”, se arată în raportul Starea Tehnologiei Europene, realizat de fondul de investiții britanic Atomico, unul dintre cei mai mari investitori în startup-uri de tehnologie europene.</p>
      <p>În topul european, Iașul are a doua cea mai rapidă creștere a numărului de participanți la evenimente meet-up de tehnologie – 111% în anul 2019 față de 2018. Ieșenii sunt întrecuți doar de Darmstadt, Germania.</p>
      <p>Tot Iașul este pe locul al doilea în Europa și ca rată de creștere a numărului membrilor activi în meet-up-uri de tehnologie (90% de la an la an).</p>
    </article>
  </body>
</html>