<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/gyvenimas/lietuvoje-rengiamasi-tobulinti-dronu-naudojimo-taisykles/"/>
    <meta property="og:site_name" content="Made in vilnius"/>
    <meta property="article:published_time" content="2019-11-23T09:56:18+00:00"/>
    <meta property="og:title" content="Lietuvoje rengiamasi tobulinti dronų naudojimo taisykles"/>
    <meta property="og:description" content="Augant bepiločių orlaivių skrydžių skaičiui, Lietuvoje planuojama atnaujinti šių aparatų naudojimo taisykles.  Valstybės įmonė „Oro navigacija“ šią savaitę paskelbė rinkos konsultaciją prieš atrenkant konsultantus teisinės bazės kūrimui, nurodoma Centriniame viešųjų pirkimų portale. Konsultantų paslaugų konkursą numatoma skelbti kitų metų pradžioje.  „Bepiločių orlaivių skrydžių skaičius auga kasdien. Siekiant užtikrinti, kad dronai nekeltų pavojaus skrydžių saugai, o..."/>
  </head>
  <body>
    <article>
      <h1>Lietuvoje rengiamasi tobulinti dronų naudojimo taisykles</h1>
      <address><time datetime="2019-11-23T09:56:18+00:00">23 Nov 2019, 09:56</time> by <a rel="author">BNS</a></address>
      <p>Augant bepiločių orlaivių skrydžių skaičiui, Lietuvoje planuojama atnaujinti šių aparatų naudojimo taisykles.</p>
      <p>Valstybės įmonė „Oro navigacija“ šią savaitę paskelbė rinkos konsultaciją prieš atrenkant konsultantus teisinės bazės kūrimui, nurodoma Centriniame viešųjų pirkimų portale. Konsultantų paslaugų konkursą numatoma skelbti kitų metų pradžioje.</p>
      <p>„Bepiločių orlaivių skrydžių skaičius auga kasdien. Siekiant užtikrinti, kad dronai nekeltų pavojaus skrydžių saugai, o dronų naudotojai žinotų, kaip teisėtai juos naudoti, „Oro navigacija“ inicijuoja teisės aktų peržiūrą“, – komentare BNS teigė įmonė.</p>
      <p>Lietuvos bepiločių orlaivių naudotojų asociacijos prezidentas Antanas Gedvilas teigė, kad šį mėnesį su „Oro navigacijos“ atstovais aptarė galimus pokyčius. Pasak jo, nors saugumas yra pagrindinis prioritetas, kai kurie dabartiniai reikalavimai atrodo pertekliniai.</p>
      <p>„Susirinkime išsakiau pastabą, kad šiandien mes tą oro erdvę galbūt per griežtai įvertiname (…) Ar reikėtų apribojimus daryti, jeigu savo kieme pakyli ne aukščiau savo namo stogo ar medžių viršūnių? Kad kažkam sutrukdys, tikrai nėra jokio pavojaus“, – BNS sakė A. Gedvilas.</p>
      <p>Kosmoso mokslo ir technologijų instituto mokslininkas Domantas Bručas sako, kad šiuo metu Lietuvoje stinga sistemingų taisyklių ir būtų pravartu kuo greičiau tokias turėti, jos svarbios ir verslui.</p>
      <p>„Vieningo europinio reglamentavimo kol kas dar nėra, žada kokius penkerius metus. Iš esmės, visas reglamentavimas nacionalinis. Kiekvienas sugalvoja, ką patys nori, kiekvienas pats sau, viskas yra labai padrika (…) Verslui gana sudėtinga investuoti, nes nėra aiškių taisyklių“, – BNS sakė D. Bručas.</p>
      <p>„Oro navigacijos“ teigimu, esamos tvarkos peržiūra bei naujų teisės aktų projektų parengimas nustatytų bepiločių orlaivių naudotojų bei kitų suinteresuotų šalių teises, pareigas ir atsakomybes, prisidėtų prie skaidrios verslo aplinkos. Tobulinti teisinę bazę įpareigoja ir Europos Sąjungos (ES) reglamentai.</p>
      <p>Pasak A. Gedvilo, keičiant reguliavimą, daug kas iš tiesų priklausys nuo ES priimtų sprendimų.</p>
      <p>„Manau, kad tas bendras supratimas (Lietuvoje – BNS) yra, tiktai vėlgi toks dalykas: šiandien mes nelabai galime daryti įtaką toms direktyvoms, kurios ruošiamos iš Europos Sąjungos. Jos jau praktiškai paruoštos ir mes norime to ar nenorime, bet turėsime jų laikytis. Jau kokios jos bus, tokios bus. Gal kažkokie pakeitimai bus leidžiami“, – sakė A. Gedvilas.</p>
      <p>D. Bručas atkreipė dėmesį, kad kol kas pasaulyje užfiksuota nedaug nelaimingų susidūrimo su dronais incidentų. Vis dėlto dalis jų naudotojų elgiasi neatsakingai.</p>
      <p>„Viena esminių problemų, kuri dabar yra minima, kad tie dronai naudojami neatsakingai: šalia oro uostų, oro uostuose. (…) Manau, kad reglamentavimas čia nelabai kažką pakeis – žmogus, kuris bando skristi oro uosto zonoje, dažniausiai pats supranta, ką daro“, – sakė D. Bručas.</p>
      <p>Anot jo, esama ir problemos, kad tam tikrose vietovėse susidūrimo vengimas užtikrinamas tik vizualiai. Kaip vieną iš išeičių ekspertas mato naujų technologijų diegimą, gerinant skraidymo aparatų vienas kito aptinkamumą.</p>
      <p>„Tai gerokai padėtų, bet kadangi aviacija inertiška, labai konservatyvi, niekas nenori tų technologijų taikyti“, – sakė D. Bručas.</p>
      <p>Lietuvos bepiločių orlaivių naudotojų asociacijos prezidentas A. Gedvilas užsiminė, kad Lietuvoje planuojama nauja aparatų sekimo sistema.</p>
      <p>„Ji tikriausiai naudos paprastą SIM kortelę, programėlę, kurioje galėsime labai greitai pažymėti savo skridimo vietą ir tuo pačiu galėsime matyti, ar ten niekas daugiau neskraido. (…) Jau prieš penkerius metus buvome padarę pirmuosius praktinius skridimus“, – tvirtino A. Gedvilas.</p>
      <p>Mokslininkas D. Bručas, paklaustas apie dronų pritaikymo galimybes, teigė, kad jos praktiškai beribės: kur tik galima efektyviai išnaudoti oro erdvę, ten bepiločiai aparatai gali būti naudingi, – nuo ryšio bokštų ar elektros oro linijų iki miškų patikros.</p>
      <p>„Oro navigacija“ pažymi, kad dabar dronų naudojimo tvarką reglamentuoja Bepiločių orlaivių naudojimo taisyklės, kurias nustato Lietuvos transporto saugos administracija. Neskraidymo zonos yra nustatytos susisiekimo ministro įsakymu, papildomai egzistuoja karinės ir savivaldybių nustatytos zonos, kuriose uždrausta skraidyti.</p>
      <p>
        <i>Autorius: Vytautas Budzinauskas</i>
      </p>
      <p>
        <i>Naujienų agentūros BNS informaciją skelbti, cituoti ar kitaip atgaminti visuomenės informavimo priemonėse bei interneto tinklalapiuose be raštiško UAB „BNS“ sutikimo neleidžiama.</i>
      </p>
      <figure>
        <img src="https://www.madeinvilnius.lt/wp-content/uploads/2017/06/BNS.jpg"/>
      </figure>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>1 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/gyvenimas/kita-savaite-vilniuje-laukiama-ukrainos-prezidento-v-zelenskio/"/>
        <a href="https://madeinvilnius.lt/naujienos/gyvenimas/vilniuje-vyksta-1863-1864-metu-sukilimo-vadu-valstybines-laidotuves/"/>
        <a href="https://madeinvilnius.lt/naujienos/gyvenimas/atsinaujinancios-istorines-rasu-kapines-pasiruosusios-priimti-sukilimo-vadus/"/>
        <a href="https://madeinvilnius.lt/naujienos/gyvenimas/vilniaus-meras-susitiko-su-policijos-generaliniu-komisaru-daugiausiai-demesio-skirta-eismo-saugumo-klausimams/"/>
        <a href="https://madeinvilnius.lt/naujienos/gyvenimas/seimo-rumuose-atsirado-siuolaikiska-poilsio-erdve-darbuotojams/"/>
        <a href="https://madeinvilnius.lt/naujienos/gyvenimas/prodiusere-rasa-miskinyte-dokumentinis-lietuvos-kinas-tampa-vis-zinomesnis-europoje/"/>
      </related>
    </article>
  </body>
</html>