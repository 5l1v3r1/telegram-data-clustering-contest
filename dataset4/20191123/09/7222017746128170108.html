<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tennis24.gr/tzokovits-echo-anagki-gia-diakopes/"/>
    <meta property="og:site_name" content="Tennis24"/>
    <meta property="article:published_time" content="2019-11-23T09:30:38+00:00"/>
    <meta property="og:title" content="Τζόκοβιτς: “Έχω ανάγκη για διακοπές”"/>
    <meta property="og:description" content="Απογοητευμένος με τον τρόπο που ολοκληρώθηκε η πορεία της Σερβίας στο Davis Cup, ο Νόβακ Τζόκοβιτς   Η χρονιά δεν τελείωσε με τον καλύτερο τρόπο για τον Νόβακ Τζόκοβιτς. Μετά τον πρόωρο αποκλεισμό από τους ομίλους του ATP Finals και την απώλεια του Νο1 απ’τον Ράφαελ Ναδάλ, ο Σέρβος υπεραθλητής δεν κατάφερε να οδηγήσει τη […]"/>
  </head>
  <body>
    <article>
      <h1>Τζόκοβιτς: “Έχω ανάγκη για διακοπές”</h1>
      <address>
        <time datetime="2019-11-23T09:30:38+00:00">23 Nov 2019, 09:30</time>
      </address>
      <h3>Απογοητευμένος με τον τρόπο που ολοκληρώθηκε η πορεία της Σερβίας στο Davis Cup, ο Νόβακ Τζόκοβιτς</h3>
      <p>Η χρονιά δεν τελείωσε με τον καλύτερο τρόπο για τον Νόβακ Τζόκοβιτς.</p>
      <p>Μετά τον πρόωρο αποκλεισμό από τους ομίλους του ATP Finals και την απώλεια του Νο1 απ’τον Ράφαελ Ναδάλ, ο Σέρβος υπεραθλητής δεν κατάφερε να οδηγήσει τη χώρα του στην κορυφή του κόσμου, γνωρίζοντας τον αποκλεισμό από τη Ρωσία στην προημιτελική φάση της Παρασκευής.</p>
      <p>Ο Σέρβος ήταν άψογος στις υποχρεώσεις του στα μονά, ωστόσο δεν είχε τους κατάλληλους συνοδοιπόρους και η συγκλονιστική ήττα στο καθοριστικό διπλό με τη Ρωσία, σήμανε τον αποκλεισμό της Σερβίας από τη συνέχεια της διοργάνωσης.</p>
      <p>“Ήρθα στη Μαδρίτη, με στόχο να δώσω τον καλύτερό μου εαυτό. Ο αγώνας ήταν αμφίρροπος, με πολλές ανατροπές, έντονα συναισθήματα και πολύ ένταση. Η ζωή συνεχίζεται. Είμαι εξαντλημένος και πλέον είμαι έτοιμος να κάνω τις διακοπές μου” δήλωσε ο Τζόκοβιτς.</p>
      <p>Στον προημιτελικό με τη Ρωσία, ο Νόλε ισοφάρισε την ήττα του Κραϊνοβιτς από τον Ρούμπλεφ, κερδίζοντας 6-3, 6-3 τον Κάρεν Κατσάνοφ.</p>
      <p>Στο διπλό, Τζόκοβιτς και Τροίτσκι απώλεσαν τρία match points και ηττήθηκαν με <b>6-4, 4-6, 7-6(8)</b> από τους Ρούμπλεφ/Κατσάνοφ.</p>
      <p>“Σίγουρα πονάει αυτή η ήττα. Μας πονάει πολύ σαν ομάδα και εμένα προσωπικά. Δεν μπορώ να πω άλλα. Τέτοιου είδους παιχνίδια, συμβαίνουν μια στις χίλιες κι αυτό ήταν. Η σεζόν τελείωσε και πρέπει να γυρίσουμε σελίδα. Αύριο το πρωί θα είναι καλύτερα” πρόσθεσε ο Τζόκοβιτς.</p>
      <p>Όταν ρωτήθηκε για το νέο format του Davis Cup, ο 32χρονος Σέρβος είπε: “Δεν θα απαντήσω σε αυτή την ερώτηση γιατί την έχω ήδη απαντήσει τις προηγούμενες ημέρες. Ανατρέξτε στις συνεντεύξεις μου να δείτε τι είπα”.</p>
      <p>Aπαρηγόρητος ήταν ο Βίκτορ Τροίτσκι που είχε κάποιες άστοχες επιλογές, στα κρίσιμα σημεία του αγώνα.</p>
      <p>“Νιώθω χειρότερα από ποτέ. Δεν έχω βιώσει τόσο άσχημη εμπειρία στην καριέρα μου, στη ζωή μου. Απογοήτευσα την ομάδα μου και θέλω να τους απολογηθώ, να ζητήσω συγνώμη” είπε ο Τροίτσκι που ήταν ο ήρωας της Σερβίας, στο 5ο και καθοριστικό rubber του τελικού το 2010 κόντρα στη Γαλλία.</p>
      <p>“Ήμασταν μπροστά στο tie break. Είχαμε ευκαιρίες να το τελειώσουμε. Δεν το κάναμε. Τα θαλάσσωσα στις κρίσιμες στιγμές. Δεν ξέρω. Ο Θεός με είχε κάνει ήρωα το 2010 και τώρα μου το πήρε πίσω. Είμαι πολύ απογοητευμένος με τον εαυτό μου. Είμαι απογοητευμένος που δεν μπόρεσα να διατηρήσω τη ψυχραιμία μου στο τέλος”</p>
      <p><a href="https://www.daviscupfinals.com/schedule/knockout">DAVIS CUP FINALS DRAW</a> | <a href="https://www.daviscupfinals.com/schedule/">OOP</a> (-1h) | <a href="https://bold.adman.gr/click?webspace=10031&amp;auto=1">TV Schedule</a></p>
    </article>
  </body>
</html>