<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/national-news-telugu/sharad-pawar-political-twists-surprises-maharastra-1-1-10610409.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T09:25:00+00:00"/>
    <meta property="og:title" content="శ‌ర‌ద్ ప‌వార్ థ్రిల్ల‌ర్‌.. !"/>
    <meta property="og:description" content="హైద‌రాబాద్‌: మ‌హారాష్ట్ర అసెంబ్లీలో 288 సీట్లు ఉన్నాయి. 145 సీట్లు ఎవ‌రికి వ‌స్తే.. ఆ పార్టీయే ప్ర‌భుత్వాన్ని ఏర్పాటు చేయాలి. అక్టోబ‌ర్ 21వ తేదీన జ‌రిగిన ఎన్ని"/>
  </head>
  <body>
    <article>
      <h1>శ‌ర‌ద్ ప‌వార్ థ్రిల్ల‌ర్‌.. !</h1>
      <address>
        <time datetime="2019-11-23T09:25:00+00:00">23 Nov 2019, 09:25</time>
      </address>
      <p>హైద‌రాబాద్‌: మ‌హారాష్ట్ర అసెంబ్లీలో 288 సీట్లు ఉన్నాయి. 145 సీట్లు ఎవ‌రికి వ‌స్తే.. ఆ పార్టీయే ప్ర‌భుత్వాన్ని ఏర్పాటు చేయాలి. అక్టోబ‌ర్ 21వ తేదీన జ‌రిగిన ఎన్నిక‌ల్లో బీజేపీ-శివ‌సేన పొత్తు పెట్టుకుని పోటీ చేశాయి. బీజేపీ 105, శివ‌సేన 56 సీట్లు గెలుచుకున్న‌ది. ఇక‌ ఎన్సీపీ 54, కాంగ్రెస్ 44 సీట్లు గెలుచుకున్నాయి. నిజానికి బీజేపీ-శివ‌సేన కూట‌మి మ్యాజిక్ మార్క్‌ను దాటింది. కానీ సీఎం ప‌ద‌వి విష‌యంలో ఆ రెండు పార్టీల మ‌ధ్య విబేధాలు వ‌చ్చాయి. సీఎం ప‌ద‌విని పంచుకోవాల‌ని శివ‌సేన ప‌ట్టుప‌ట్టింది. కానీ బీజేపీ ఆ ష‌ర‌తుకు అంగీక‌రించ‌లేదు. దీంతో మ‌హారాష్ట్ర‌లో ప్ర‌తిష్టంభ‌న నెల‌కొన్న‌ది. ఫ‌లితాలు వ‌చ్చి రెండు వారాలు దాటినా ప్ర‌భుత్వాన్ని ఏర్పాటు చేయ‌లేక‌పోయారు. దీంతో మ‌హారాష్ట్ర‌లో రాష్ట్ర‌ప‌తి పాల‌న విధించారు. మ‌రోవైపు ప్ర‌భుత్వ ఏర్పాటు కోసం శివ‌సేన అనేక ఎత్తుగ‌డ‌లు వేసింది. త‌మ డిమాండ్ల‌కు బీజేపీ ఎంత‌కీ అంగీక‌రించ‌క‌పోవ‌డంతో.. ఇర‌త పార్టీల‌తో జ‌త క‌ట్టేందుకు ఉవ్విళ్లు ఊరింది. ఆ పార్టీ ఎంపీ సంజ‌య్ రౌత్‌.. కాంగ్రెస్‌, ఎన్సీపీ నేత‌ల‌తో బిజీబిజీగా గ‌డిపారు. వికాశ్ కూట‌మి పేరుతో ఉద్ద‌వ్‌ను సీఎంగా చేస్తున్న‌ట్లు కూడా శుక్ర‌వార‌మే ప్ర‌క‌టించారు. కానీ తెల్ల‌వారేలోపే మ‌హాసీన్ మారింది. <br/><br/>సీఎంగా రెండ‌వ‌సారి ఫ‌డ్న‌వీస్ ప్ర‌మాణం చేయ‌డం.. శ‌ర‌ద్ ప‌వార్ ఇచ్చిన షాక్ ట్రీట్‌మెంట్ అని రాజ‌కీయ నిపుణులు భావిస్తున్నారు. ఇటీవ‌ల రాజ్య‌స‌భ‌లో 250వ సెష‌న్ సంద‌ర్భంగా ప్ర‌ధాని మోదీ త‌న ప్ర‌సంగంలో ఎన్సీపీ పార్టీని మెచ్చుకున్నారు. శ‌ర‌ద్ ప‌వార్‌కు చెందిన ఆ పార్టీ గ‌త స‌మావేశాల్లో ఎటువంటి అల్ల‌రి చేయ‌లేదన్నారు. వెల్‌లోకి దూసుకువెళ్ల‌కుండానే.. త‌మ డిమాండ్ల‌ను తీర్చుకున్న‌ట్లు ఆయ‌న గుర్తు చేశారు. ఎన్సీపీ ఇచ్చిన స‌పోర్ట్ మ‌రువ‌లేనిద‌ని మోదీ అన్నారు. ఆ త‌ర్వాత రోజే ప్ర‌ధాని మోదీ, శ‌ర‌ద్ ప‌వార్‌లు భేటీ అయ్యారు. ఆ భేటీలో మ‌హారాష్ట్ర ప్ర‌తిష్టంభ‌న ఓ కొలిక్కి వ‌స్తుంద‌ని భావించారు. కానీ ఎటువంటి ప్ర‌క‌ట‌న వెలుబ‌డ‌లేదు. కేవ‌లం రైతుల స‌మ‌స్య‌ల గురించి మాట్లాడిన‌ట్లు శ‌ర‌ద్ తెలిపారు. ఆ త‌ర్వాత శివ‌సేన చొర‌వ‌తో ఎన్సీపీ, కాంగ్రెస్‌లు .. మ‌హారాష్ట్ర‌లో ప్ర‌భుత్వ ఏర్పాటుకు ప్ర‌య‌త్నించాయి. కాంగ్రెస్ నేత సోనియాతోను కూడా శ‌ర‌ద్ ప‌వార్ క‌లిశారు. శుక్ర‌వారం రాత్రి కూడా ఈ మూడు పార్టీలు భేటీ అయ్యాయి. కానీ శ‌నివారం ఉద‌యం మ‌హారాష్ట్ర‌లో కొత్త ప్ర‌భుత్వం కొలువైంది. ఉద‌యం 8 గంట‌ల‌కు ఫ‌డ్న‌వీస్ సీఎంగా ప్ర‌మాణం చేశారు. డిప్యూటీగా అజిత్ ప‌వార్ ప్ర‌మాణ స్వీకారం చేశారు. వాస్త‌వానికి శ‌ర‌ద్ ప‌వార్ నుంచి అజిత్‌కు పూర్తి సంకేతాలు అందాయా లేదా అన్న విష‌యంపై ఇంకా క్లారిటీ లేదు. కానీ మ‌హా ప్ర‌జ‌ల‌తో పాటు దేశ ప్ర‌జ‌ల‌కు కూడా బీజేపీ షాకిచ్చింది. మ‌రోవైపు మ‌హా ప‌రిణామాల గురించి త‌న‌కు ఎటువంటి స‌మాచారం లేద‌ని ఉద్ద‌వ్‌తో శ‌ర‌ద్ ప‌వార్ పేర్కొన్న‌ట్లు తెలుస్తోంది.</p>
    </article>
  </body>
</html>