<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/obichajnite-zapodozreni-nosjat-pobeda-za-pszh-nad-lil.html"/>
    <meta property="og:site_name" content="bTV Новините"/>
    <meta property="article:published_time" content="2019-11-23T09:35:00+00:00"/>
    <meta property="og:title" content="Обичайните заподозрени носят победа за ПСЖ над &quot;Лил&quot;"/>
    <meta property="og:description" content="Шампионите имат комфортен аванс на върха в класирането"/>
  </head>
  <body>
    <article>
      <h1>Обичайните заподозрени носят победа за ПСЖ над "Лил"</h1>
      <h2>Шампионите имат комфортен аванс на върха в класирането</h2>
      <address>
        <time datetime="2019-11-23T09:35:00+00:00">23 Nov 2019, 09:35</time>
      </address>
      <p>Лидерът във френската футболна Лига 1 "Пари Сен Жермен" постигна 11-ата си победа за сезона. Шампионите в последните два сезона надиграха "Лил" с 2:0, а попаденията бяха дело на "обичайните заподозрени" - Мауро Икарди и Анхел ди Мария.</p>
      <p>Мачът от 14-ия кръг на шампионата се игра във френската столица, а за домакините Неймар се завърна в игра след почти 2 месеца извън терена заради поредната си контузия. Той игра 65 минути и беше заменен от Килиан Мбапе.</p>
      <p>Пристигналият от "Интер" в края на летния трансферен прозорец Мауро Икарди откри резултата в 17-ата минута. Капитанът на "Лил" Жозе Фонте не се ориентира добре при центриране и остави аржентинеца да отбележи на празна врата.</p>
      <figure>
        <img src="https://img.bg.sof.cmestatic.com/media/images/640x/Nov2019/2112030206.jpg"/>
        <figcaption>Снимка: Reuters</figcaption>
      </figure>
      <p>Само 14 минути по-късно в ПСЖ отново ликуваха. Този път Анхел ди Мария изработи страхотно положение, увенчано с попадение.</p>
      <p>Последва натиск на "Лил", но без резултат. Навас показа добри рефлекси и не даде на топката да премине голлинията му. Дракслер, Кавани и Неймар можеха да вкарат за ПСЖ, само че стреляха неточно.</p>
      <p>Така парижани продължават да имат комфортна преднина на върха в класирането - 33 точки. Вторият "Олимпик" Марсилия е с 22 и мач по-малко. "Лил" е на 7-ата позиция с 19 точки. Толкова имат още 4 отбора.</p>
    </article>
  </body>
</html>