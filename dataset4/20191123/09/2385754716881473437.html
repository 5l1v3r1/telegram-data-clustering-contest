<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598707/o-mpolton-katigorei-ton-lefko-oiko-oti-tou-apagoreftike-i-prosvasi-sto-twitter"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T09:12:00+00:00"/>
    <meta property="og:title" content="Ο Μπόλτον κατηγορεί τον Λευκό Οίκο ότι του απαγορεύτηκε η πρόσβαση στο Twitter"/>
    <meta property="og:description" content="Ο Τζον Μπόλτον, πρώην σύμβουλος του προέδρου Ντόναλντ Τραμπ για την εθνική ασφάλεια των ΗΠΑ, κατηγόρησε χθες τον Λευκό Οίκο με μία σειρά από tweets, πως του..."/>
  </head>
  <body>
    <article>
      <h1>Ο Μπόλτον κατηγορεί τον Λευκό Οίκο ότι του απαγορεύτηκε η πρόσβαση στο Twitter</h1>
      <address><time datetime="2019-11-23T09:12:00+00:00">23 Nov 2019, 09:12</time> by <a rel="author">sigmalive</a></address>
      <p>Ο Τζον Μπόλτον, πρώην σύμβουλος του προέδρου Ντόναλντ Τραμπ για την εθνική ασφάλεια των ΗΠΑ, κατηγόρησε χθες τον Λευκό Οίκο με μία σειρά από tweets, πως του απαγόρευσε να έχει πρόσβαση στον προσωπικό του λογαριασμό στο ίδιο μέσο κοινωνικής δικτύωσης μετά την απόλυσή του τον περασμένο Σεπτέμβριο.</p>
      <p>"Μετά την παραίτησή μου ως σύμβουλος εθνικής ασφάλειας, ο Λευκός Οίκος αρνήθηκε να μου ξαναεπιτρέψει πρόσβαση στον  προσωπικό λογαριασμό μου στο Twitter. Από φόβο μην πω τι;" έγραψε ο Μπόλτο, ο οποίος μετά τις 10 Σεπτεμβρίου οπότε και ο Αμερικανός πρόεδρος είχε ανακοινώσει την καθαίρεσή του, δεν είχε κάνει την παραμικρή δήλωση.<br/><br/>"Για όσους περίμεναν πως θα κρυφθώ, συγγνώμη που θα τους απογοητεύσω", πρόσθεσε.<br/><br/>Τις κατηγορίες του Μπόλτον διέψευσε ο Λευκός Οίκος, με την εκπρόσωπό του Στέφανι Γκρίσαμ να δηλώνει στο τηλεοπτικό δίκτυο Fox News πως συμβαίνει "ένα πρόσωπο προβεβηκυίας ηλικίας να μην κατανοεί πως θα πρέπει να επικοινωνήσει με το Twitter για να του επανενεργοποιήσει εκείνον τον κωδικό πρόσβασης που έχει ξεχάσει".<br/><br/>Ο Μπόλτον, χθες το πρωί είχε ανακοινώσει την επιστροφή του στο Twitter με ένα αινιγματικό μήνυμα: "χαίρομαι που επιστρέφω μετά δύο μήνες. Για να μάθετε τα παρασκήνια της ιστορίας μείνετε συνδεδεμένοι". "Ευχαριστώ το Twitter που στάθηκε πιστό στα πρότυπά του και μου ξαναέδωσε τον έλεγχο του λογαριασμού μου", πρόσθεσε ο Μπόλτον.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>