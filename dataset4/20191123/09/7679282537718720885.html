<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/story-union-minister-ramdas-athawale-said-about-bjp-led-government-in-maharashtra-bjp-plays-like-virat-kohli-2864101.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T09:26:43+00:00"/>
    <meta property="og:title" content="भाजपा बड़ी खिलाड़ी, कोहली की तरह खेलते है नेता : रामदास अठावले"/>
    <meta property="og:description" content="केंद्रीय सामाजिक न्याय एवं अधिकारिता मंत्री रामदास अठावले ने महाराष्ट्र में एनसीपी के अजित पवार के सहयोग से भाजपा के देवेंद्र फड़नवीस के नेतृत्व में सरकार गठन को क्रांतिकारी कदम बताया। उन्होंने कहा..."/>
  </head>
  <body>
    <article>
      <h1>भाजपा बड़ी खिलाड़ी, कोहली की तरह खेलते है नेता : रामदास अठावले</h1>
      <address><time datetime="2019-11-23T09:26:43+00:00">23 Nov 2019, 09:26</time> by <a rel="author">पटना हिन्दुस्तान टीम</a></address>
      <p>केंद्रीय सामाजिक न्याय एवं अधिकारिता मंत्री रामदास अठावले ने महाराष्ट्र में एनसीपी के अजित पवार के सहयोग से भाजपा के देवेंद्र फड़नवीस के नेतृत्व में सरकार गठन को क्रांतिकारी कदम बताया। उन्होंने कहा कि भाजपा बहुत बड़ी खिलाड़ी है, इसके नेता नरेंद्र मोदी व अमित शाह भी बड़े खिलाड़ी है। केंद्र सरकार में उनकी टीम में मैं भी एक खिलाड़ी हूं। वे विराट कोहली की तरह खेलते हैं। भाजपा ने बहुत शांति से सरकार का गठन किया। शिवसेना अबतक बातचीत ही कर रही थी जबकि देवेंद्र अपने काम में लगे थे। एक दिवसीय दौरे पर पटना पहुंचे श्री अठावले शनिवार को राजकीय अतिथिशाला में प्रेस कांफ्रेंस को संबोधित कर रहे थे। </p>
      <p>उन्होंने कहा कि इस सरकार के गठन से महाराष्ट्र के किसानों को लाभ होगा। केन्द्र भी सहयोग देगा। उन्होंने शायराना अंदाज में कहा कि भाजपा ने शिवसेना को लटका दिया, कांग्रेस पार्टी को झटका दिया और अजित पवार को अटका दिया। यह सरकार पूरे पांच साल काम करेगी।  उन्होंने कहा कि वे केंद्रीय मंत्री नीतिन गडकरी और बिहार के सीएम नीतीश कुमार से बात कर पटना बोधगया मार्ग को बेहतर बनाने की कोशिश करेंगे ताकि 100 किमी की दूरी एक से डेढ़ घंटे में तय हो सके। उन्होंने राज्य की एनडीए सरकार के कामकाज की तारीफ की। उन्होंने दलित उत्पीड़न की घटनाओं को सामाजिक बदलाव के माध्यम से दूर करने की आवश्यकता जताई। उन्होंने इस मौके पर दलित स्वराज्य पार्टी के रिपब्लिकन पार्टी ऑफ इंडिया (आरपीआई) (ए) में विलय और रवि के पटवा को पार्टी का बिहार प्रभारी बनाने की भी घोषणा की।</p>
      <p><b>हिंद सुराज एवं आरपीआई (ए) के प्रदेश कार्यालय का उद्धाटन किया </b><br/>केंद्रीय मंत्री रामदास अठावले ने एग्जीवीशन रोड स्थित गगन अपार्टमेंट में हिंद सुराज एवं रिपब्लिकन पार्टी ऑफ इंडिया (ए) के बिहार प्रदेश कार्यालय का उद्घाटन किया। इस मौके पर उन्होंने झलकारीबाई जयंती समारोह का भी उदघाटन किया। उन्होंने देश के लिए झलकारीबाई की वीरता पर चर्चा की। मौके पर आरपीआई के प्रदेश अध्यक्ष देव कुमार वर्मा,  दलित स्वराज पार्टी की अध्यक्ष विजयश्री प्रसाद सहित अन्य प्रमुख नेता व कार्यकर्ता मौजूद थे।</p>
    </article>
  </body>
</html>