<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/bjp-congratulated-fadanvis-and-ajit-pawar-with-tweet-later-deleted-it-scsg-91-2020986/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T09:31:45+00:00"/>
    <meta property="og:title" content="‘तो’ व्हिडिओ पोस्ट करत भाजपाने केले फडणवीस आणि पवारांचे अभिनंदन पण…"/>
    <meta property="og:description" content="भाजपा आणि राष्ट्रवादीचे सरकार राज्यात स्थापन झाले आहे"/>
  </head>
  <body>
    <article>
      <h1>‘तो’ व्हिडिओ पोस्ट करत भाजपाने केले फडणवीस आणि पवारांचे अभिनंदन पण…</h1>
      <h2>भाजपा आणि राष्ट्रवादीचे सरकार राज्यात स्थापन झाले आहे</h2>
      <address><time datetime="2019-11-23T09:31:45+00:00">23 Nov 2019, 09:31</time> by <a rel="author">लोकसत्ता ऑनलाइन</a></address>
      <p>राज्यातील सत्तास्थापनेला एका रात्रीत अचानक कलाटणी मिळाली आहे. शिवसेना, काँग्रेस आणि राष्ट्रवादी काँग्रेसचे सरकार सत्तेत येईल असं वाटत असतानाच आज सकाळी देवेंद्र फडणवीस यांनी राजभवनामध्ये मुख्यमंत्रीपदाची शपथ घेतली. तर राष्ट्रावादीचे नेते अजित पवार यांनी उपमुख्यमंत्रीपदाची शपथ घेतली. या शपथविधीनंतर सोशल मिडियावरही प्रतिक्रियांचा पाऊस पडताना दिसत आहे. त्याच भाजापाने एका व्हिडिओ ट्विट करत देवेंद्र फडणवीस आणि अजित पवारांचे अभिनंदन केले आहे.</p>
      <p>भाजपा आणि राष्ट्रवादी काँग्रेसचे सरकार महाराष्ट्रामध्ये स्थापन झाल्यानंतर महाराष्ट्र भाजपाच्या ट्विटर अकाऊंटवरुन देवेंद्र फडणवीस यांनी विधानसभेमध्ये सादर केलेली ‘मी पुन्हा येईन’ ही कविता पोस्ट केली होती. यामध्ये फडणवीस यांनी आपणच पुन्हा सत्तेत येणार असल्यासंदर्भात विश्वास व्यक्त केला होता. फडणवीस यांची ही कविता चांगली गाजली होती. मी पुन्हा येईन म्हणणारे फडणवीस खरोखरच पुन्हा सत्तेत आले असंच महाराष्ट्र भाजपाला सूचित करायचे होते. या ट्विटमध्ये देवेंद्र फडणवीस आणि अजित पवार यांना टॅग करुन त्याचे अभिनंदन करण्यात आले होते. मात्र नंतर हे ट्विट डिलीट करण्यात आले.</p>
      <p>मुख्यमंत्री म्हणाले…</p>
      <p>“मला राष्ट्रवादीचे नेते अजित पवार यांचे आभार मानायचे आहेत. त्यांनी राज्यामध्ये स्थिर सरकार देण्यासाठी पुढाकार घेत भाजपाबरोबर येण्याचा निर्णय घेतला. इतरही काही नेते आमच्यासोबत आले आहेत. त्यामुळे आम्ही सत्ता स्थापनेचा दावा केला आहे,” असं फडणवीस यांनी एनएनआयशी बोलताना म्हटलं आहे.</p>
      <p>उपमुख्यमंत्री म्हणाले</p>
      <p>“निकालापासून ते आजच्या तारखेपर्यंत कोणत्याही पक्षाला राज्यामध्ये सत्तास्थापनेचा दावा करता आला नाही. राज्यातील शेतकऱ्यांचे प्रश्न सोडवण्यासाठी सरकार येत असेल तर रस्ता काढण्यासाठी आम्ही हा निर्णय घेतला आणि आम्ही सरकार स्थापन केलं. शिवसेना, काँग्रेस आणि राष्ट्रवादी काँग्रेस हे तीन पक्ष एकत्र येऊन सरकार स्थापन करणं कठीण वाटत होतं,” अशी पहिली प्रतिक्रिया अजित पवार यांनी शपथ घेतल्यानंतर व्यक्त केली आहे.</p>
    </article>
  </body>
</html>