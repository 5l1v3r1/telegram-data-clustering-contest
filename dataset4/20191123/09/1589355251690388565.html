<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/lipsic-o-vysetrovani-vrazdy-kuciaka-neviem-o-com-hovori-kocnerov-obhajca.html"/>
    <meta property="og:site_name" content="TREND.sk"/>
    <meta property="article:published_time" content="2019-11-23T09:31:00+00:00"/>
    <meta property="og:title" content="Lipšic o vyšetrovaní vraždy Kuciaka: Neviem, o čom hovorí Kočnerov obhajca"/>
    <meta property="og:description" content="Prejednávanie obžaloby v prípade vraždy Jána Kuciaka a Martiny Kušnírovej vytýčili na 19. decembra"/>
  </head>
  <body>
    <article>
      <h1>Lipšic o vyšetrovaní vraždy Kuciaka: Neviem, o čom hovorí Kočnerov obhajca</h1>
      <address><time datetime="2019-11-23T09:31:00+00:00">23 Nov 2019, 09:31</time> by <a rel="author">TASR</a></address>
      <p>
        <b>Obhajca rodiny Kuciakovcov Daniel Lipšic nevie o procesných pochybeniach vo vyšetrovaní vraždy Jána Kuciaka. Predbežné prejednanie obžaloby je podľa neho odôvodnené aj rozsahom a závažnosťou celého prípadu.</b>
      </p>
      <p>D. Lipšic očakáva, že na verejnom zasadnutí oboznámi senát Ruženy Sabovej procesné strany s rozsahom dokazovania, ktoré chystá na hlavnom pojednávaní vykonať a potenciálne aj oznámi termín začiatku procesu. V stredu (20. 11.) obhajca Mariana Kočnera Marek Para informoval TASR, že hodlá na tomto zasadnutí predniesť súdu svoje výhrady voči vedeniu vyšetrovania.</p>
      <related>
        <a href="https://www.etrend.sk/ekonomika/lipsic-obvinuje-ruska-z-obstrukcii-nepozdava-sa-mu-lekarska-sprava.html"/>
        <a href="https://www.etrend.sk/ekonomika/vybrane-redakcie-dostanu-57-terabajtov-dat-k-vrazde-kuciaka.html"/>
      </related>
      <p>„Musím povedať, že neviem, o akých procesných pochybeniach pán kolega Para hovorí,“ uviedol D. Lipšic, ktorý dodal, že podľa jeho vedomostí namietala obhajoba Mariana Kočnera použiteľnosť Threemy. „O tej už rozhodol, aj keď iný senát Špecializovaného trestného súdu,“ vysvetlil. Narážal tak na pripustenie prepisov Threemy ako dôkazu v kauze falšovania zmeniek TV Markíza a marenia spravodlivosti.</p>
      <p>Podľa D. Lipšica je jediným dôvodom na vrátenie obžaloby prokurátorovi procesné pochybenie, a to najmä porušenie práva na obhajobu. „To, že sa obhajobe zdá, že je dôkazná situácia voči ich klientovi slabá, je názor obhajoby a majú naňho právo, ale to nie je dôvod na vrátenie veci,“ uzavrel D. Lipšic.</p>
      <p>Senát Špecializovaného trestného súdu v Pezinku vytýčil termín predbežného prejednania obžaloby v prípade vraždy Jána Kuciaka a Martiny Kušnírovej a piatich ďalších skutkov na 19. decembra. Obžaloba bola podaná pre šesť skutkov, z toho dve úkladné vraždy. Termín verejného zasadnutia s ďalším obvineným v prípade Zoltánom Andruskóm, ktorý uzavrel s prokurátorom dohodu o vine a treste, ešte nie je známy.</p>
      <p>Podľa obžaloby prokurátora Úradu špeciálnej prokuratúry (ÚŠP) si mal Marian Kočner objednať vraždu Jána Kuciaka u Aleny Zsuzsovej koncom roka 2017, respektíve začiatkom roka 2018 z dôvodu pomsty za články, ktoré odkrývali jeho ekonomickú trestnú činnosť.</p>
      <p>Okrem vraždy novinára čelia Miroslav Marček a Tomáš Szabó aj obžalobe z vraždy podnikateľa z Kolárova Petra Molnára. Toho mali podľa obžaloby ÚŠP zavraždiť v roku 2016 so zámerom lúpeže. Okrem dvoch spomínaných vrážd obviňuje prokurátor ÚŠP Miroslava Marčeka, Tomáša Szabóa a Mariana Kočnera aj z nedovoleného ozbrojovania.</p>
      <p>Jána Kuciaka a Martinu Kušnírovú zavraždili 21. februára 2018 v ich dome vo Veľkej Mači.</p>
    </article>
  </body>
</html>