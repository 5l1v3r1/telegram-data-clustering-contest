<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549302.html/%D8%AF%D9%88%D9%84%D8%AA-%D9%86%D8%A8%D8%A7%DB%8C%D8%AF-%DA%A9%D8%B4%D9%88%D8%B1-%D8%B1%D8%A7-%D8%AF%D8%B1-%DA%86%D8%A7%D9%87-FATF-%D8%A8%DB%8C%D9%86%D8%AF%D8%A7%D8%B2%D8%AF--%D9%81%D8%A7%D8%B5%D9%84%D9%87-%D8%B7%D9%88%D9%84%D8%A7%D9%86%DB%8C-%D8%AD%D8%B1%D9%81-%D8%AA%D8%A7-%D8%B9%D9%85%D9%84-%D9%85%D8%B3%D8%A6%D9%88%D9%84%D8%A7%D9%86-%D8%A7%D8%AC%D8%B1%D8%A7%DB%8C%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T09:36:00+00:00"/>
    <meta property="og:title" content="دولت نباید کشور را در چاه FATF بیندازد/ فاصله طولانی حرف تا عمل مسئولان اجرایی"/>
    <meta property="og:description" content="عضو فراکسیون نمایندگان ولایی مجلس گفت: دولت مراقب باشد تا کشور را در چاه FATF گرفتار نکند و اطلاعات تجاری ایران را در اختیار غربی ها نگذارد."/>
  </head>
  <body>
    <article>
      <h1>دولت نباید کشور را در چاه FATF بیندازد/ فاصله طولانی حرف تا عمل مسئولان اجرایی</h1>
      <h2>حاجی‌دلیگانی در گفتگو با مهر:</h2>
      <address>
        <time datetime="2019-11-23T09:36:00+00:00">23 Nov 2019, 09:36</time>
      </address>
      <p>عضو فراکسیون نمایندگان ولایی مجلس گفت: دولت مراقب باشد تا کشور را در چاه FATF گرفتار نکند و اطلاعات تجاری ایران را در اختیار غربی ها نگذارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسینعلی حاجی دلیگانی در گفتگو با مهر،  با بیان اینکه مسئولان اجرایی حرف هایی می زنند که با عمل آنان فاصله زیادی دارد، اظهار داشت: دولت در زمان امضای برجام تعریف و تمجید بسیار زیادی از این  قرارداد کرد، در حالی که ما فریاد زدیم برجام نه تنها سودی برای مردم نخواهد داشت بلکه مشکلاتی را هم برای آنان ایجاد خواهد کرد اما دولتی ها ما را با عناوینی چون افراطی، دلواپس و انزواطلب مورد خطاب قرار دادند.</p>
      <p>  وی افزود: دولت باید از تجربه شکست خورده برجام درس بگیرد چرا که امروز عراقچی معاون وزیر امور خارجه هم می گوید که برجام هیچ منفعتی برای کشور نداشته و طرف مقابل به هیچ یک از تعهداتش عمل نکرده است.   عضو فراکسیون نمایندگان ولایی مجلس با بیان اینکه دولت باید به اشتباهاتش در زمان برجام توجه کند و از تکرار مجدد آن دست بردارد، تصریح کرد: دولتمردان نه تنها از موضوع برجام عبرت نگرفته اند بلکه به دنبال آن هستند که کشور را در چاه دیگری یعنی FATF گرفتار کنند و اطلاعات تجاری کشور را در اختیار غربی ها بگذارند که باید مراقب باشند.   حاجی دلیگانی با انتقاد از عملکرد دولت در توجه به ظرفیت های داخلی کشور، بیان کرد: یکی از افتخارات جمهوری اسلامی همواره خودکفایی در تامین گندم بوده است اما با سیاست ها و برنامه ریزی های نادرست دولت و قیمت پایین خرید تضمینی گندم، امسال شاهد کمبود سه میلیون تن گندم در کشور بودیم و در این شرایط دولت گندم مورد نیاز کشور را وارد می‌کند.   وی متذکر شد: نرخ خرید تضمینی پایین گندم از سوی دولت با انتقاد کشاورزان رو به رو شد و آنان هم گندم خود را به دولت نفروختند و بر این اساس دولت باید هر چه سریعتر و برای جلوگیری از مشکلات دیگر، نرخ خرید تضمینی گندم را افزایش دهد تا ما مجبور نشویم برای تامین این محصول به واردات روی آوریم.   عضو کمیسیون برنامه و بودجه مجلس  تصریح کرد: متاسفانه شاهد قاچاق گندم از سوی برخی سودجویان هستیم که این اقدام هم به دلیل قصور دولت در تعیین نرخ تضمینی گندم رخ داده است و دولت باید راهکارهایی را برای برون رفت از این وضعیت اتخاذ کند. انتهای پیام/</p>
    </article>
  </body>
</html>