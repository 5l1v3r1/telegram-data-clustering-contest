<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/durporobash/article/1625885/%E0%A6%9C%E0%A6%BE%E0%A6%AA%E0%A6%BE%E0%A6%A8%E0%A7%87-%E0%A6%96%E0%A6%A8%E0%A7%8D%E0%A6%A6%E0%A6%95%E0%A6%BE%E0%A6%B0-%E0%A6%AB%E0%A6%9C%E0%A6%B2%E0%A7%81%E0%A6%B2-%E0%A6%B9%E0%A6%95%E0%A6%95%E0%A7%87-%E0%A6%B8%E0%A6%82%E0%A6%AC%E0%A6%B0%E0%A7%8D%E0%A6%A7%E0%A6%A8%E0%A6%BE-%E0%A6%A6%E0%A6%BF%E0%A6%B2%E0%A7%87%E0%A6%A8-%E0%A6%AA%E0%A7%8D%E0%A6%B0%E0%A6%AC%E0%A6%BE%E0%A6%B8%E0%A7%80%E0%A6%B0%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T09:16:00+00:00"/>
    <meta property="og:title" content="জাপানে খন্দকার ফজলুল হককে সংবর্ধনা দিলেন প্রবাসীরা"/>
    <meta property="og:description" content="প্রায় তিন যুগ ধরে জাপানপ্রবাসী বাংলাদেশি কমিউনিটিকে নিয়মিত বিনোদনের পাশাপাশি দেশীয় সংগীত, নৃত্য ও নাটক ইত্যাদি চর্চার সুযোগ করে দেওয়া হয়েছে। জাপানে বাংলা সাংস্কৃতিক পরিমণ্ডলে খন্দকার ফজলুল হক রতন (রতন খন্দকার) পরিচিত মুখ।"/>
  </head>
  <body>
    <article>
      <h1>জাপানে খন্দকার ফজলুল হককে সংবর্ধনা দিলেন প্রবাসীরা</h1>
      <address><time datetime="2019-11-23T09:16:00+00:00">23 Nov 2019, 09:16</time> by <a rel="author">গোলাম মাসুম, জাপান থেকে</a></address>
      <p>প্রায় তিন যুগ ধরে জাপানপ্রবাসী বাংলাদেশি কমিউনিটিকে নিয়মিত বিনোদনের পাশাপাশি দেশীয় সংগীত, নৃত্য ও নাটক ইত্যাদি চর্চার সুযোগ করে দেওয়া হয়েছে। জাপানে বাংলা সাংস্কৃতিক পরিমণ্ডলে খন্দকার ফজলুল হক রতন (রতন খন্দকার) পরিচিত মুখ।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/2b46938b7f1ccdd0303cceea5be3f213-5dd8f91b9f835.jpg"/>
        <figcaption>অনুষ্ঠানে সংগীত পরিবেশন করছেন খন্দকার ফজলুল হক। ছবি: গোলাম মাসুম</figcaption>
      </figure>
      <p>প্রবাসী বাংলাদেশি কমিউনিটি গত শনিবার (১৭ নভেম্বর) তাঁকে বিশেষভাবে সম্মানিত করেছে এক সংবর্ধনা ও একক সংগীতসন্ধ্যা আয়োজনের মাধ্যমে। রাজধানী টোকিওর কিতা শহরের অজি হক্তোপিয়ার স্কাই হলে বাংলাদেশ কমিউনিটি, জাপান এই অনুষ্ঠানের আয়োজন করে।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/b185aa19bc158e544fa6304d03686b28-5dd8f91bbc8d8.jpg"/>
        <figcaption>অনুষ্ঠানে বিশেষ এক মুহূর্তে খন্দকার ফজলুল হক। ছবি: গোলাম মাসুম</figcaption>
      </figure>
      <p>অনুষ্ঠানে বাংলাদেশি বিভিন্ন সংগঠনের নেতারা উপস্থিত থেকে এই গুণী শিল্পীকে সংবর্ধনা জানান। বাংলাদেশ কমিউনিটির পক্ষ থেকে ছালেহ মোহাম্মদ আরিফসহ কমিউনিটির নেতারা জাপানে বাংলা সাংস্কৃতিক পরিমণ্ডলে বিশেষ অবদানের জন্য খন্দকার ফজলুল হককে একটি সম্মাননা ক্রেস্ট উপহার দেন। এ সময় প্রবাসীদের ফুলেল শুভেচ্ছায় সিক্ত হন তিনি।</p>
      <figure>
        <img src="https://paloimages.prothom-alo.com/contents/cache/images/1600x0x0/uploads/media/2019/11/23/d60c9080f6a5692415ba03db5e42c820-5dd8f91b51539.jpg"/>
        <figcaption>উপস্থিতির একাংশ। ছবি: গোলাম মাসুম</figcaption>
      </figure>
      <p>উত্তরণ বাংলাদেশ কালচারাল গ্রুপের প্রতিষ্ঠাতা সদস্য খন্দকার ফজলুল হক অনুষ্ঠানে প্রায় ৩০টির বেশি গান গেয়ে উপস্থিত দর্শকদের মন জয় করেন। সংগীতানুষ্ঠানে তাঁকে সহযোগিতা করেন উত্তরণ বাংলাদেশ কালচারাল গ্রুপ ও ঝিঁঝি পোকা ব্যান্ডের সদস্যরা।</p>
      <p>স্বরলিপি কালচারাল একাডেমি টোকিওর অন্যতম সদস্য তনুশ্রী গোলদার বিশ্বাসের উপস্থাপনায় এই আয়োজনে শুভেচ্ছা বক্তব্য দেন কমিউনিটির নেতারা।</p>
      <p> </p>
    </article>
  </body>
</html>