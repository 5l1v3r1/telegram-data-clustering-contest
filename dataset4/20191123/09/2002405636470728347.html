<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291545,morawiecki-o-glosowaniu-w-sejmie-broni-decyzji-elzbiety-witek"/>
    <meta property="og:site_name" content="na:Temat"/>
    <meta property="article:published_time" content="2019-11-23T09:57:11+00:00"/>
    <meta property="og:title" content="Morawiecki idzie w zaparte. Właśnie przyznał, co sądzi o skandalu z Elżbietą Witek"/>
    <meta property="og:description" content="Wszystkie ręce na pokład. Tak można określić działanie polityków Prawa i Sprawiedliwości, którzy nie ustają w staraniach o dobre imię marszałek Sejmu. Na każdym kroku podkreślają, że Elżbieta Witek podczas głosowania nad kandydaturami do KRS zachowała się właściwie. Teraz do tego chóru przyłącza się premier Mateusz Morawiecki."/>
  </head>
  <body>
    <article>
      <h1>Morawiecki idzie w zaparte. Właśnie przyznał, co sądzi o skandalu z Elżbietą Witek</h1>
      <address><time datetime="2019-11-23T09:57:11+00:00">23 Nov 2019, 09:57</time> by <a rel="author">Aneta Olender</a></address>
      <p>Wszystkie ręce na pokład. Tak można określić działanie polityków Prawa i Sprawiedliwości, którzy nie ustają w staraniach o dobre imię marszałek Sejmu. Na każdym kroku podkreślają, że Elżbieta Witek podczas głosowania nad kandydaturami do KRS zachowała się właściwie. Teraz do tego chóru przyłącza się premier Mateusz Morawiecki.<br/><br/><br/>Mateusz Morawiecki w porannej rozmowie w RMF FM z Krzysztofem Ziemcem wyjaśniał, że marszałek Elżbieta Witek <a href="https://natemat.pl/291511,suski-wyjasnia-dlaczego-witek-anulowala-glosowanie-na-czlonkow-krs">podjęła dobrą decyzję anulując głosowanie</a>, ponieważ <a href="https://natemat.pl/291541,skandal-z-witek-cis-wyjasnia-co-zawiodlo-podczas-wyborow-do-krs">problemy techniczne</a> zgłaszali politycy PiS, jak i posłowie opozycji.<br/><br/>– Ja nie miałem kłopotów, ale widziałem, że kłopoty mieli posłowie opozycji, jak i z naszej partii. Jest rzeczą naturalną, że w takiej sytuacji można powtórzyć głosowanie po to, żeby nikt nie miał tych kłopotów i tak się stało. Pani marszałek postąpiła w najbardziej właściwy sposób – mówił.<br/><br/>Wskazał m.in na <a href="https://natemat.pl/291465,anulowane-glosowanie-ws-krs-poslowie-opozycji-o-systemie-glosowania">Iwonę Sledzińską-Katarasińską</a> z Platformy Obywatelskiej, która podchodziła do marszałek i "sugerowała kłopoty". – Widziałem wymachujących kartami posłów opozycji, którzy mówili, że są kłopoty z głosowaniem. Doszukiwanie się tutaj czegokolwiek niewłaściwego jest jak najbardziej nie na miejscu – dodał. <br/><br/><br/>– Marszałek Sejmu nie widzi wyników głosowania dopóki, nie pojawią się na tablicy. Sugerowanie, że były niekorzystne i dlatego zarządzono kolejne głosowanie... Nie było czegoś takiego – podkreślał w rozmowie Matusz Morawiecki.<br/><br/>Przypomnijmy, że po nocnym głosowaniu nad kandydaturami do KRS wciąż nie milkną komentarze, a cała sprawa nazywana jest skandalem. Jedną z bulwersujących sytuacji, która wzbudziła spore wątpliwości, są słowa posłanki PiS Joanny Borowiak: "Trzeba anulować, bo my przegramy". To m.in. po tej wypowiedzi marszałek Witek zdecydowała o anulowaniu głosowania.<br/><br/>W konsekwencji Lewica założyła zawiadomienie do prokuratury o możliwości popełnienia przestępstwa, a KO chce odwołania Witek z funkcji marszałka Sejmu. <br/><br/>Źródło: <a href="https://www.rmf24.pl/fakty/news-morawiecki-o-banasiu-jezeli-raport-cba-bedzie-niekorzystny-b,nId,3350545">RMF FM</a></p>
    </article>
  </body>
</html>