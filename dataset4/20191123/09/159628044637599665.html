<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/denizli/kent-genel/deskide-mahmud-gungor-donemi-sona-erdi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-23T09:16:00+00:00"/>
    <meta property="og:title" content="DESKİ’de Mahmud Güngör dönemi sona erdi"/>
    <meta property="og:description" content="Denizli Büyükşehir Su ve Kanalizasyon İdaresi Başkanı olarak görev yapan Mahmud Güngör görevinden ayrıldı. Başkan Osman Zolan, dün bir araya geldiği Mahmud Güngör’e hizmetlerinden dolayı teşekkür etti, Güngör’ün 13 yıldır devam eden Büyükşehir hizmeti sona erdi. "/>
  </head>
  <body>
    <article>
      <h1>DESKİ’de Mahmud Güngör dönemi sona erdi</h1>
      <h2>Denizli Büyükşehir Su ve Kanalizasyon İdaresi Başkanı olarak görev yapan Mahmud Güngör görevinden ayrıldı. Başkan Osman Zolan, dün bir araya geldiği Mahmud Güngör’e hizmetlerinden dolayı teşekkür etti, Güngör’ün 13 yıldır devam eden Büyükşehir hizmeti sona erdi. </h2>
      <address><time datetime="2019-11-23T09:16:00+00:00">23 Nov 2019, 09:16</time> by <a rel="author">Haber Merkezi</a></address>
      <p>Denizli Büyükşehir Belediyesi’nde sürpriz gelişme. 2008-2014 yılları arasında başkan yardımcısı, 2014 yılından bu yana da DESKİ Genel Müdürlüğü yapan Mahmud Güngör ile belediyenin yolları ayrıldı.</p>
      <p>Denizli Büyükşehir Belediye Başkanı Osman Zolan, dün Mahmud Güngör ile bir araya geldi. 13 yıldır birlikte hizmet ettiklerini belirten Başkan Zolan, Güngör’e teşekkür etti ve yollar ayrıldı.</p>
      <p>Karara ilişkin bir değerlendirme yapan Mahmud Güngör, 13 yıldır hizmet verdiğini belirterek, karşılıklı iyi niyet çerçevesinde yolların ayrıldığını söyledi. 2008-2014 yılları arasında görev yaptığı dönemde kadrosunun üniversitede olduğunu ve görevlendirmeyle çalıştığını dile getiren Mahmud Güngör, 2014 yılında DESKİ Genel Müdürü olduktan sonra da kadrosunun belediyeye geçtiğini kaydetti.</p>
      <p>Güngör, “DESKİ Genel Müdürlüğü görevimden ayrıldıktan sonra yeniden üniversiteye döndüm. Zaten bir süre önce profesör ünvanını aldığımda kadrom üniversiteye yeniden geçmişti. 13 yıldır belediye bünyesinde hizmet veriyorum. Bundan sonra hizmetlerime Pamukkale Üniversitesi çatısı altında devam edeceğim” dedi.</p>
      <p>Herhangi bir sorunun ya da kırgınlığın olmadığını anlatan Mahmud Güngör, “Karşılıklı olarak birbirimize teşekkür ettik, helalleştik” dedi.</p>
    </article>
  </body>
</html>