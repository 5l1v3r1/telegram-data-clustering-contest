<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/oikonomia/elliniki-oikonomia/220157_pro-ton-pylon-neo-asfalistiko"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T09:54:01+00:00"/>
    <meta property="og:title" content="Προ των πυλών το νέο ασφαλιστικό"/>
    <meta property="og:description" content="Ο υπουργός Εργασίας, Γιάννης Βρούτσης, αποκάλυψε ένα μέρος των ρυθμίσεων και εξήγησε τον ανταποδοτικό χαρακτήρα τους."/>
  </head>
  <body>
    <article>
      <h1>Προ των πυλών το νέο ασφαλιστικό</h1>
      <address><time datetime="2019-11-23T09:54:01+00:00">23 Nov 2019, 09:54</time> by <a rel="author">efsyn.gr</a></address>
      <p>
        <b>Ο υπουργός Εργασίας, Γιάννης Βρούτσης, δήλωσε πως τον Ιανουάριο θα κατατεθεί το νέο ασφαλιστικό νομοσχέδιο και παρουσίασε το νέο σύστημα εισφορών για τους 1,4 εκατομμύρια μη μισθωτούς, καθώς και τα ποσά για την κάθε μια από τις επτά κατηγορίες επαγγελματιών.</b>
      </p>
      <p>Στην τελική ευθεία βρίσκεται το υπουργείο Εργασίας που μέχρι τον Ιανουάριο καλείται να καταθέσει το ασφαλιστικό νομοσχέδιο. Ο υπουργός Εργασίας, Γιάννης Βρούτσης, αποκάλυψε ένα μέρος των ρυθμίσεων και εξήγησε τον ανταποδοτικό χαρακτήρα τους. Παράλληλα γνωστοποίησε τα ποσά των εισφορών για τους μη μισθωτούς και στις έξι κατηγορίες.</p>
      <p>Ήδη η αποσύνδεση των ασφαλιστικών εισφορών από το εισόδημα για ελεύθερους επαγγελματίες και αυτοαπασχολούμενους έχει εξαγγελθεί από τον πρωθυπουργό και έχουν δει το φως της δημοσιότητας τα σενάρια για την ελεύθερη επιλογή των ασφαλιστικών κλάσεων.</p>
      <p>Ο υπουργός Εργασίας, Γιάννης Βρούτσης, δήλωσε (<u><a href="https://www.skai.gr/news/politics/yp-ergasias-ston-skai-ton-ianouario-katatithetai-to-neo-asfalistiko">ΣΚΑΪ</a></u>) πως τον Ιανουάριο θα κατατεθεί το νέο ασφαλιστικό νομοσχέδιο και παρουσίασε το νέο σύστημα εισφορών για τους 1,4 εκατομμύρια μη μισθωτούς, καθώς και τα ποσά για την κάθε μια από τις επτά κατηγορίες επαγγελματιών.</p>
      <p>
        <b>Ειδικότερα, οι νέες εισφορές διαμορφώνονται:</b>
      </p>
      <pre>   •  Έως 5 έτη: 126 ευρώ<br/>   •  Α επίπεδο: 210 ευρώ<br/>   •  Β επίπεδο: 252 ευρώ<br/>   •  Γ επίπεδο: 302 ευρώ <br/>   •  Δ επίπεδο: 363 ευρώ <br/>   •  Ε επίπεδο: 435 ευρώ<br/>   •  ΣΤ επίπεδο: 566 ευρώ<br/></pre>
      <p>Ο υπουργός, εξήγησε ότι στις αρχές κάθε νέου έτους, ο επαγγελματίας θα μπορεί να επιλέγει το επίπεδο της εισφοράς και να το αλλάζει αν το επιθυμεί, καθώς το σύστημα θα είναι απόλυτα ελεύθερο. Μιλώντας για τον ανταποδοτικό χαρακτήρα του νέου ασφαλιστικού εξήγησε ότι ένας εργαζόμενος, ο οποίος εργάζεται ως μισθωτός αλλά και ως ελεύθερος επαγγελματίας, θα έχει παράλληλη ασφάλιση όπως και τώρα, αλλά θα πάρει μεγαλύτερη σύνταξη.</p>
      <p>Όσον αφορά τα αναδρομικά, ο Γ. Βρούτση, είπε πως τα μόνα αναδρομικά που αυτή τη στιγμή είναι δεδομένα και βεβαιωμένα πως θα λάβουν οι συνταξιούχοι, «είναι αυτά που έχουν προκύψει στην τελευταία απόφαση του ΣτΕ από τις 4-10-2019 και μετά, όσον αφορά τις κύριες συντάξεις και τη βελτίωση της ανταποδοτικότητας, και όσον αφορά και τις επικουρικές συντάξεις και αυτές που έχουν κοπεί πάνω από τα 1.300 ευρώ».</p>
      <p>Ο υπουργός Εργασίας, διαβεβαίωσε ότι δεν θα θιγούν τα όρια ηλικίας συνταξιοδότησης των ασφαλισμένων ενώ σχετικά με την εθνική σύνταξη, δήλωσε ότι «παραμένει ίδια».</p>
      <p>Τέλος, είπε ότι μακροχρόνια επιδίωξη της κυβέρνησης, είναι να εκδίδονται ηλεκτρονικά όλες οι συντάξεις.</p>
      <related>
        <h4>Σχετικά Άρθρα</h4>
        <a href="https://www.efsyn.gr/oikonomia/elliniki-oikonomia/219390_o-broytsis-grafei-neo-asfalistiko"/>
        <a href="https://www.efsyn.gr/oikonomia/elliniki-oikonomia/205441_akonizei-psalidia-o-giannis-broytsis"/>
        <a href="https://www.efsyn.gr/oikonomia/elliniki-oikonomia/3156_mahairi-kai-stis-kyries-syntaxeis"/>
        <a href="https://www.efsyn.gr/oikonomia/elliniki-oikonomia/219680_antidraseis-agroton-gia-ton-diplasiasmo-tis-katotatis-eisforas"/>
        <a href="https://www.efsyn.gr/oikonomia/elliniki-oikonomia/217811_hamilonei-penalti-gia-ergazomenoys-syntaxioyhoys"/>
        <a href="https://www.efsyn.gr/node/214697"/>
      </related>
    </article>
  </body>
</html>