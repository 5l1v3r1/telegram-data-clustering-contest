<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200701/%D8%AA%D8%B4%D9%88%DB%8C%D9%82-%D8%A8%D8%B1%D8%A7%D9%86%DA%A9%D9%88-%DA%A9%D8%A7%D8%B1-%D8%AE%D9%88%D8%A8%DB%8C-%D9%86%D8%A8%D9%88%D8%AF-%D8%A8%D8%A7%DB%8C%D8%AF-%D8%A7%D8%B2-%DA%A9%D8%A7%D9%84%D8%AF%D8%B1%D9%88%D9%86-%D8%AD%D9%85%D8%A7%DB%8C%D8%AA-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:21:25+00:00"/>
    <meta property="og:title" content="تشویق برانکو کار خوبی نبود/ باید از کالدرون حمایت کرد"/>
    <meta property="og:description" content="بازیکن سابق تیم فوتبال پرسپولیس معتقد است، تشویق سرمربی سابق این تیم در ورزشگاه آزادی، کار خوبی نبود."/>
  </head>
  <body>
    <article>
      <h6 class="kicker">بازیکن پیشین پرسپولیس به ایسنا گفت:</h6>
      <h1>تشویق برانکو کار خوبی نبود/ باید از کالدرون حمایت کرد</h1>
      <address><time datetime="2019-11-23T09:21:25+00:00">23 Nov 2019, 09:21</time> by <a rel="author">مهدی روزخوش</a></address>
      <p>بازیکن سابق تیم فوتبال پرسپولیس معتقد است، تشویق سرمربی سابق این تیم در ورزشگاه آزادی، کار خوبی نبود.</p>
      <p>حسن خان‌محمدی در گفت‌وگو با ایسنا، درباره شکست پرسپولیس برابر نفت‌ مسجدسلیمان اظهار کرد: من این بازی را در ورزشگاه دیدم. باید بگویم پرسپولیس به  هماهنگی لازم نرسیده و مشکلاتی در نحوه بازی این تیم وجود دارد که باید بررسی شود. عملکرد تیم نشان می‌دهد، کالدرون شناخت کافی از تیم ندارد و همین امر باعث شده شاهد تغییرات زیادی در ترکیب تیم باشیم. در بازی برابر نفت مسجدسلیمان برای من سوال بود که چرا پرسپولیس در ورزشگاه آزادی باید با دو هافبک دفاعی برابر حریف بازی کند. چرا این تیم نباید بازی هجومی ارائه کند؟</p>
      <p>وی افزود: متاسفانه پرسپولیس مشکلات زیادی از نظر نوع بازی دارد که مربیان این تیم باید این مشکلات را بررسی و برای رفع آن تلاش کنند. وقتی می‌بینیم در یک بازی شجاع خلیل‌زاده در پست دفاع راست بازی می‌کند و گاهی سیامک نعمتی در این پست بازی می‌کند، نشان می‌دهد کالدرون برای هر پست بازیکن مشخصی را مد نظر ندارد. اینکه یک بازیکن دائم تغییر پست بدهد باعث می‌شود بازیکن با استرس بالا، بازی کند. همین امر هم در نهایت باعث می‌شود تیم با هماهنگی لازم بازی نکند.</p>
      <p>خان‌محمدی ادامه داد: تا نیم فصل نمی‌توان ارزیابی دقیقی از عملکرد کالدرون داشت. او در حال حاضر سرمربی تیم است و باید از او حمایت شود. البته بیان انتقادادات هم می‌تواند به تیم کمک کند اما این انتقادادات نباید برای تخریب مطرح شود. من در ورزشگاه آزادی شنیدم برانکو را تشویق کردند، این موضوع، اصلا کار درستی نیست. برانکو مربی بسیار خوبی بود اما الان سرمربی تیم کالدرون است.</p>
      <p>پیشکسوت تیم فوتبال پرسپولیس اضافه کرد: مشکل اصلی پرسپولیس این است که هماهنگی لازم را ندارد. این تیم باید هر چه زودتر به هماهنگی لازم برسد. گفته می‌شود باشگاه قصد جذب بازیکن خارجی را دارد، درباره این موضوع باید بگویم در این شرایط اقتصادی جذب مهاجم خارجی درجه یک، دور از ذهن است چون بازیکنان خارجی قیمت زیادی دارند. من فکر می‌کنم مشکل پرسپولیس اصلا گلزنی نیست بلکه رسیدن به هماهنگی است.</p>
      <p>انتهای پیام</p>
    </article>
  </body>
</html>