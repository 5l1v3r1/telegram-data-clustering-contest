<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/1561061/apozimiosi-elaioparagogon-ti-proekupse-apo-sunadisi-me-to-maki-voridi/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T09:22:00+00:00"/>
    <meta property="og:title" content="Αποζημιώσεις ελαιοπαραγωγών: Τι προέκυψε από συνάντηση με το Μάκη Βορίδη;"/>
    <meta property="og:description" content="Πολύ δύσκολος χειμώνας μετά την τεράστια καταστροφή της σοδειάς"/>
  </head>
  <body>
    <article>
      <h1>Αποζημιώσεις ελαιοπαραγωγών: Τι προέκυψε από συνάντηση με το Μάκη Βορίδη;</h1>
      <address><time datetime="2019-11-23T09:22:00+00:00">23 Nov 2019, 09:22</time> by <a rel="author">Παπαδάκης Χριστόφορος</a></address>
      <p>
        <b>Πολύ δύσκολος χειμώνας μετά την τεράστια καταστροφή της σοδειάς</b>
      </p>
      <p>«Ερευνούμε όλους τους δυνατούς τρόπους αποζημίωσης των ελαιοκαλλιεργητών της Κρήτης», δεσμεύτηκε προς τους αντιπεριφερειάρχες και τα αγροτικά στελέχη του νησιού χθες ο υπουργός Αγροτικής Ανάπτυξης και Τροφίμων Μάκης Βορίδης, ενώ δεν αποκλείεται να έχει και συγκεκριμένες απαντήσεις στις 5 Δεκεμβρίου, <a href="https://www.neakriti.gr/article/kriti/1560931/stin-kriti-o-voridis-me-fodo-ton-gia-to-dako/">όταν θα βρεθεί στο Ηράκλειο</a> και θα συμμετάσχει σε σύσκεψη στην Περιφέρεια Κρήτης.</p>
      <p>Στην πολύωρη συνάντηση που πραγματοποιήθηκε χθες, τέθηκαν από πλευράς κρητικής αντιπροσωπίας όλα τα ζητήματα που αφορούν τις καταστροφές της ελαιοπαραγωγής της Κρήτης και τονίστηκε με κάθε τρόπο η αναγκαιότητα να εξασφαλιστούν χρηματοδοτήσεις για τη βιωσιμότητα των αγροτικών νοικοκυριών, που φέτος θα βιώσουν έναν πολύ δύσκολο χειμώνα μετά την τεράστια καταστροφή της σοδειάς τους τόσο από τον δάκο όσο και από τους μύκητες. Το θέμα αυτό το έθεσε ο πρόεδρος της Ομάδας Αμπελουργών και Ελαιοκαλλιεργητών Κρήτης Πρίαμος Ιερωνυμάκης, ο οποίος και ξεκαθάρισε ότι την ίδια ώρα δε θα πρέπει να σταματήσουν και οι πιέσεις στην Ευρωπαϊκή Ένωση για την όσο γίνεται πιο μεγάλη αποζημίωση όλων των ελαιοκαλλιεργητών της Κρήτης λόγω κλιματικής αλλαγής.</p>
      <p>«Είναι πολύ σημαντικό που για πρώτη φορά Έλληνας υπουργός Αγροτικής Ανάπτυξης και Τροφίμων μεταβαίνει στις Βρυξέλλες και θέτει θέμα μόνο για την Κρήτη, αναγνωρίζοντας τις ιδιαιτερότητες του νησιού μας ως προς την κλιματική αλλαγή και τις καταστροφές που βιώνουμε. Μην ξεχνάμε ότι, ενώ βρισκόμαστε λίγο πριν από τα Χριστούγεννα, ο καιρός στην Ανατολική Κρήτη θυμίζει ακόμα μέχρι και σήμερα καλοκαίρι. Με τέτοιες καιρικές συνθήκες, αναπτύσσονται όλες αυτές οι αρρώστιες που καταστρέφουν την αγροτική παραγωγή» ήταν η δήλωση που έκανε, στο περιθώριο της συνάντησης με τον Μάκη Βορίδη, ο πρόεδρος της Ομάδας Αμπελουργών και Ελαιοκαλλιεργητών Κρήτης. <br/>Στη συνέχεια, ο κ. Βορίδης εξέφρασε την πρόθεσή του να πράξει ό,τι είναι δυνατόν ώστε να βρεθούν τρόποι αποζημίωσής τους τόσο από το ελληνικό κράτος όσο και από την Ευρωπαϊκή Ένωση.</p>
      <p>
        <b>«Υποκριτικό το ενδιαφέρον»</b>
      </p>
      <p>Σκληρή ανακοίνωση εξέδωσε όμως χθες η “Λαϊκή Συσπείρωση” στο Ηράκλειο. <br/>«Σε 100 εκατομμύρια ευρώ εκτίμησε ο περιφερειάρχης τις ζημιές των ελαιοπαραγωγών από τον δάκο. Χωρίς κουβέντα για τις ευθύνες του, μίλησε για την ανάγκη να δοθούν αποζημιώσεις. Ο υπουργός δεν αμφισβήτησε την καταστροφή, αλλά επίσης, χωρίς κουβέντα για τις ευθύνες της κυβέρνησης, έριξε τις ευθύνες στην Περιφέρεια. Από κοντά διάφοροι βουλευτές και παράγοντες των αστικών κομμάτων ρίχνουν ευθύνες ο ένας στον άλλο. Υποκρισία, θράσος, προκλητικότητα... Τι άλλο να πει κανείς γι’ αυτούς που είναι δική τους ΟΛΗ η ευθύνη της καταστροφής και τώρα κάνουν πως δεν ξέρουν τίποτα για το έγκλημα;</p>
      <p>Κυβέρνηση και Περιφέρεια, χρόνια τώρα, κάνουν πως δεν ακούν τις προτάσεις του ΚΚΕ και της “Λαϊκής Συσπείρωσης”, ότι δε φτάνουν και πρέπει να αυξηθούν τα κονδύλια του κράτους για τη δακοκτονία (και άλλες ασθένειες της ελιάς), χωρίς μάλιστα να πληρώνουν οι παραγωγοί την αισχρή παρακράτηση του 2% στον τζίρο τους. Ποτέ οι κυβερνήσεις ΠΑΣΟΚ, ΣΥΡΙΖΑ και Ν.Δ. δε συμφώνησαν, αντίθετα συνέχισαν κάθε χρόνο τις περικοπές. Για την Κρήτη, από 12 περίπου εκατ. ευρώ το 2012, έδωσαν περίπου 8 εκατ. ευρώ φέτος. <br/>Ποτέ ο περιφερειάρχης και οι συνεργάτες του των άλλων παρατάξεων - εκτός από τη “Λαϊκή Συσπείρωση” - δε διεκδίκησαν αύξηση της κρατικής χρηματοδότησης. Εκτός από λόγια του αέρα, ακόμη και την περασμένη εβδομάδα στη συνεδρίαση της Περιφέρειας, την ίδια μέρα που συζητήθηκε η καταστροφή του φετινού λαδιού, ΟΛΟΙ μαζί ψήφισαν τον προϋπολογισμό του 2020, που προβλέπει ακόμη μεγαλύτερες περικοπές για τη δακοκτονία! Μαζί στην Περιφέρεια ΚΙΝ.ΑΛ., ΣΥΡΙΖΑ και ΝΔ!<br/>Αυτοί που κάθε χρόνο απορρίπτουν τις προτάσεις του ΚΚΕ και της “Λαϊκής Συσπείρωσης” να γίνεται η δακοκτονία με τρόπο ολοκληρωμένο, επιστημονικά άρτιο, χωρίς εργολάβους, με ευθύνη του κράτους και της κυβέρνησης κεντρικά, με την άμεση πρόσληψη στις αρμόδιες υπηρεσίες όλου του απαραίτητου επιστημονικού-τεχνικού προσωπικού, με πλήρη ασφαλιστικά και μισθολογικά δικαιώματα, με εξασφάλιση και των απαραίτητων μέτρων προστασίας, τώρα παριστάνουν πως “συμπαραστέκονται” στους αγρότες», αναφέρει, μεταξύ άλλων, η παράταξη.</p>
      <p>
        <b>Ετοιμάζεται ο φάκελος που θα κατατεθεί στις Βρυξέλλες</b>
      </p>
      <p>Στην πολύωρη συνάντηση τέθηκαν όλα τα ζητήματα που μπορούν να οδηγήσουν σε μια ουσιαστική αρωγή προς τους ελαιοκαλλιεργητές, και ο κ. Βορίδης εξέφρασε την πρόθεσή του να πράξει ό,τι είναι δυνατόν ώστε να βρεθούν τρόποι αποζημίωσής τους τόσο από το ελληνικό κράτος, όσο και από την Ευρωπαϊκή Ένωση. <br/>Παράλληλα, δεσμεύτηκε να συζητήσει και πάλι το θέμα κατά την επίσκεψή του στην Κρήτη στις 5 Δεκεμβρίου, ώστε να έχουν προλάβει οι αρμόδιες υπηρεσίες του υπουργείου, αλλά και αυτές της Περιφέρειας Κρήτης να συγκεντρώσουν τα στοιχεία από τις ζημιές που υπέστησαν οι ελαιοκαλλιεργητές, απόρροια της κλιματικής αλλαγής. <br/>Υπενθυμίζεται ότι ο υπουργός είχε θέσει το θέμα στο ανώτατο επίπεδο στην Ε.Ε., εκτός ημερήσιας διάταξης, κατά τη διάρκεια σχετικής τοποθέτησής του στη Σύνοδο των Υπουργών Γεωργίας στις Βρυξέλλες την περασμένη Δευτέρα.</p>
      <p>Στη συνάντηση το “παρών” έδωσαν ο υφυπουργός Μεταφορών Γιάννης Κεφαλογιάννης, ο ευρωβουλευτής Μανόλης Κεφαλογιάννης, οι τέσσερις χωρικοί αντιπεριφερειάρχες της Κρήτης, ο αρμόδιος θεματικός αντιπεριφερειάρχης και αγροτικά στελέχη του νησιού. <br/>Οι εκπρόσωποι του νησιού υπογράμμισαν ότι η Κρήτη διαθέτει ιδιαίτερες κλιματολογικές συνθήκες, αλλά και ότι η τοπική παραγωγή “πληρώνει” τις επιπτώσεις της κλιματικής αλλαγής. Και αναχώρησαν από το υπουργείο “παίρνοντας μαζί τους” τη διαβεβαίωση του Μάκη Βορίδη ότι ήδη ξεκινάει με ταχύτατους ρυθμούς και με τη συνεργασία της Περιφέρειας Κρήτης και των αρμόδιων επιστημονικών φορέων ο φάκελος εκείνος που με στοιχεία τεκμηριωμένα θα κατατεθεί στις Βρυξέλλες και θα αφορά αποκλειστικά και μόνο στην εξεύρεση κονδυλίων για την αποζημίωση των ελαιοπαραγωγών της Κρήτης.</p>
      <figure>
        <iframe src="https://www.youtube.com/embed/pN3Lg6M2jCU" width="640" height="360" data-service="Youtube" scrolling="no"/>
      </figure>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/lasithi/1560938/dakos-katastrafikan-oi-paragogoi-pou-poloun-to-ladi-eos-170-to-kilo/"/>
        <a href="https://www.neakriti.gr/article/kriti/rethimno/1560794/apelpisia-brosta-stin-oloklirotiki-katastrofi-o-dakos-kai-i-kakokairia-katestrepsan-ti-sodeia-sto-rethumno/"/>
        <a href="https://www.neakriti.gr/article/kriti/1560931/stin-kriti-o-voridis-me-fodo-ton-gia-to-dako/"/>
      </related>
    </article>
  </body>
</html>