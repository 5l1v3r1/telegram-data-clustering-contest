<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/forma-1/2019/11/23/f1-mindent-tisztaztak-a-ferrarinal/"/>
    <meta property="og:site_name" content="Vezess"/>
    <meta property="article:published_time" content="2019-11-23T09:38:49+00:00"/>
    <meta property="og:title" content="F1: Mindent tisztáztak a Ferrarinál"/>
    <meta property="og:description" content="A Ferrarinál állítólag mindent tisztáztak Sebastian Vettellel és Charles Leclerc-rel a brazíliai ütközés után. Tiszta lappal indulnak Abu-Dzabiba."/>
  </head>
  <body>
    <article>
      <h1>F1: Mindent tisztáztak a Ferrarinál</h1>
      <address><time datetime="2019-11-23T09:38:49+00:00">23 Nov 2019, 09:38</time> by <a rel="author" href="https://www.vezess.hu/author/baka-gabor/" target="_blank">Baka Gábor</a></address>
      <p>
        <b>A Ferrarinál állítólag mindent tisztáztak Sebastian Vettellel és Charles Leclerc-rel a brazíliai ütközés után. Tiszta lappal indulnak Abu-Dzabiba.</b>
      </p>
      <p>A Ferrari pilótáinak rivalizációja balesetbe torkollott a múlt vasárnapi Forma-1-es Brazil Nagydíjon, a futam záró szakaszában a 4-5. helyen küzdő Charles Leclerc és Sebastian Vettel összeért és defektet kapott, amikor a monacói sikeres előzése után a német visszatámadott.</p>
      <p>A főnök, Mattia Binotto a futam után azt mondta, a héten Maranellóban elbeszélget majd a versenyzőkkel, mert a dupla nullázás elfogadhatatlan a csapat szempontjából.</p>
      <p>Úgy tűnik, a “csúcstalálkozó”, a “szembesítés” elmaradt, a főnök végül külön-külön rendezte az ügyet a pilótákkal.</p>
      <p>“Múlt vasárnap óta Mattia minden nap beszélt a versenyzőkkel, ahogy amúgy is tenné” – közölte a BBC-vel a Ferrari szóvivője.</p>
      <p>“Hivatalos találkozó vagy videokonferencia nem volt. De az ügyet teljes mértékben tisztázták, most már Abu-Dzabira koncentrálunk” – tette hozzá.</p>
      <p>Azt nem tudni, miről volt szó, milyen következtetéseket vontak le, de valószínű, hogy a szezonzárón és 2020-ban már nem lesz olyan szabad a verseny a két pilóta között, mint Interlagosban volt.</p>
      <figure>
        <img src="https://vezess2.p3k.hu/app/uploads/2019/11/vettel_braz-700x467.jpg"/>
      </figure>
      <footer>Forrás: Fotó: Getty Images</footer>
    </article>
  </body>
</html>