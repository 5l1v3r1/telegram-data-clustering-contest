<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.finanzaonline.com/notizie/trading-a-commissioni-zero-charles-schwab-inquieta-i-colossi-degli-etf"/>
    <meta property="og:site_name" content="FinanzaOnline"/>
    <meta property="article:published_time" content="2019-11-23T09:01:00+00:00"/>
    <meta property="og:title" content="Trading a commissioni zero, Charles Schwab tenta colpaccio TD Ameritrade e inquieta i colossi degli ETF"/>
    <meta property="og:description" content="Una fusione tra Charles Schwab e TD Ameritrade potrebbe portare a una maggiore concorrenza tra gli Exchange Traded Fund (ETF) con gli emittenti più piccoli che cercano di catalizzare l’attenzione. …"/>
  </head>
  <body>
    <article>
      <h1>Trading a commissioni zero, Charles Schwab tenta colpaccio TD Ameritrade e inquieta i colossi degli ETF</h1>
      <address><time datetime="2019-11-23T09:01:00+00:00">23 Nov 2019, 09:01</time> by <a rel="author">Alessandra Caparello</a></address>
      <p>Una fusione tra Charles Schwab e TD Ameritrade potrebbe portare a una maggiore concorrenza tra gli Exchange Traded Fund (ETF) con gli emittenti più piccoli che cercano di catalizzare l’attenzione. Charles Schwab è in trattative per acquistare TD Ameritrade per<b> 26 miliardi di dollari</b> e secondo quanto riportato dalla stampa americana, le nozze porterebbero alla creazione di un <b>gigante da 5.000 miliardi di dollari</b> pronto affrontare le sfide del comparto dell’intermediazione.</p>
      <h3>Da nozze un colosso agguerrito sul fronte ETF</h3>
      <p>Schwab e TD Ameritrade sono i due maggiori discount broker quotati in borsa. Il primo ha una capitalizzazione di mercato di 57,5 miliardi di dollari e il secondo di 22,4 miliardi di dollari. La loro fusione “creerebbe un Golia nel Wealth Management”, ha detto l’analista senior di Wells Fargo Mike Mayo. Schaw in particolare ha nel mirino l<b>‘industria statunitense degli ETF</b> che complessivamente ha un patrimonio di 4 trilioni di dollari ed è dominata da BlackRock, che con iShares si accaparra una fetta pari al 39% del mercato, seguito da Vanguard con il 25% e State Street con il 16%. Invesco è al 4° posto e Schwab al 5° posto. TD Ameritrade non offre invece ETF.<br/>Schwab non fa mistero di voler crescere ancora nel settore dei fondi a gestione passiva quotati in borsa, dove si è fatta spazio a colpi di commissioni ridotte all’osso fino alla decisione dei mesi scorsi di proporre agli investitori commissioni zero. La fusione a detta degli analisti amplificherà il potere di Schwab di promuovere i propri ETF. Al contempo i grandi nomi come BlackRock e quelli non affiliati con una piattaforma ad hoc dovranno lavorare più duramente in quanto Schwab potrebbe andare ad assumere una posizione di predominio con una maggiore capacità di distribuzione. <b>BlackRock potrebbe reagire a sua volta</b> creando o acquistando delle piattaforme. Secondo Adam Bernstein, analista di Gitterman Wealth Management, la fusione proposta tra Schwab e TD Ameritrade  renderà la vita più facile ai consulenti.</p>
      <h3>Commissioni zero sono realtà</h3>
      <p>In ogni caso, un accordo tra Schwab e TD Ameritrade consoliderebbe un settore come quello del collocamento dei prodotti finanziari. Negli ultimi mesi, tutte le principali agenzie di intermediazione hanno annunciato piani per portare a zero le commissioni e Schwab è stato il primo dei principali attori a fare una tale mossa, eliminando le commissioni ad inizio di ottobre. ″È stata una sorta di soluzione finale per gli investitori” – ha detto il mese scorso Charles Schwab, presidente e fondatore dell’omonima società. “Abbiamo molto da offrire agli investitori. Puoi acquistare e vendere azioni senza commissioni”.<br/>I concorrenti di Schwab, tra cui Fidelity e TD Ameritrade, hanno seguito a ruota. Una decisione maturata quando nel 2013  la start-up della Silicon Valley Robinhood ha offerto gratis il trading azionario. Da allora, Vanguard Group ha ridotto le commissioni, già basse, sui suoi Etf e una mossa simile negli Usa ha realizzato J.P. Morgan Chase offrendo senza costi la propria app di trading. La questione è che, se da una parte questo taglio delle commissioni giova ai risparmiatori, dall’altra però esercita una forte pressione sulle società di gestione e finanziarie che devono trovare fonti alternative per preservare i profitti.</p>
    </article>
  </body>
</html>