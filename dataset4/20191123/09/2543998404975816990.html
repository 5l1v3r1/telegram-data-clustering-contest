<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/hronika/hronika/170690/ovo-aleksandar-kojeg-oteli-pirati"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T09:34:00+00:00"/>
    <meta property="og:title" content="Ovo je Aleksandar kojeg su oteli pirati!"/>
    <meta property="og:description" content="Pomorac Aleksandar Terek iz Zrenjanina otet je zajedno sa još šestoricom kolega sa broda koji je namirnicama snabdevao naftnu platformu u vodama Ekvatorijalne Gvineje, što je potom zvanično potvrdilo i Ministartsvo spoljnih poslova Srbije."/>
  </head>
  <body>
    <article>
      <h1>Ovo je Aleksandar kojeg su oteli pirati!</h1>
      <h2>Pomorac Aleksandar Terek iz Zrenjanina otet je zajedno sa još šestoricom kolega sa broda koji je namirnicama snabdevao naftnu platformu u vodama Ekvatorijalne Gvineje, što je potom zvanično potvrdilo i Ministartsvo spoljnih poslova Srbije.</h2>
      <address><time datetime="2019-11-23T09:34:00+00:00">23 Nov 2019, 09:34</time> by <a rel="author">blic.rs</a></address>
      <p>Prema nezvaničnim saznanjima, Ministarstvo inostranih poslova Ekvatorijalne Gvineje dostavilo je juče diplomatskim kanalima zvaničnicima u Srbiji informaciju u kojoj se navodi da je do otmice došlo 20. novembra ujutru na brodu "Vorden", koji snabdeva naftne platforme na nalazištu "Safir". Brod je napustio naftno polje smešteno na 12 nautičkih milja od obale i krenuo je prema Lubi, lučkom gradu na južnom ostrvu Bioko, kada je napadnut.</p>
      <p>- Platformu su napali pirati koji su krenuli ka luci Luba i oteli sedmoricu članova posade. Među njima je i jedan srpski državljanin, Aleksandar Terek - kaže naš izvor.</p>
      <p>Naše ministarstvo spoljnih poslova zatražiće od ambasade Ekvatorijalne Gvineje zvanične podatke, a o ovoj informaciji obavešten je i srpski počasni ambasador Vlastimir Radović.</p>
      <p>Za sada nema detalja o otmičarima i njihovim motivima.</p>
      <h3>Iskusan pomorac</h3>
      <p>Terek više od 10 godina unazad radi na prekookeanskim plovidbama. Pomorski fakultet završio je u Kotoru, a osim za američku kompaniju "Ekson mobajl", na čijem se brodu nalazio kada je kidnapovan,radio je i za poznatu turistički orijentisanu kompaniju MSC, koja putnike vodi na krstarenja širom planete. Pre nekoliko godina je i u srpskim medijima govorio o svojim iskustvima na plovidbama.</p>
      <p>- U ovom poslu je najvažnije da poslodavci steknu poverenje u tebe, jer dok si na brodu odgovoran si za velike vrednosti. Brodovi na kojima radim tovare od 5.000 do 14.000 kontejnera, što znači da nose teret iznad 100.000 bruto registarskih tona. Svaki propust u mašinskom odeljenju mogao bi skupo da me košta. Nema tu mnogo filozofije, radnici na brodu su tu zbog zarade, a poslodavci ih drže kako bi ih sa što manje troškova što bolje iskoristili. Teretnjak je primer globalizacije i ukrštanje interesa jačih i slabijih – rekao je prvi brodski mašinac Terek pre nekoliko godina za "Politiku".</p>
      <p>"Ekson mobajl" jedna je od najvećih multinacionalnih kompanija koje se bave naftom i gasom. Prošle godine su imali prihod od 279 milijardi dolara.</p>
      <related>
        <h4>Pročitajte još:</h4>
        <a href="http://republika.rs/hronika/hronika/170682/Ministarstvo-potvrdilo-otmicu-Srbina-brodu-Gvineji-Cinimo-sve-sto-mozemo"/>
        <a href="http://republika.rs/hronika/hronika/147055/NESTAO-BEZ-TRAGA-Miroslava-porodica-trazi-danima-otisao-motoru-vise-nikome-nije-javio"/>
        <a href="http://republika.rs/hronika/hronika/136306/FOTO-Ovo-brod-kojem-skrivao-trostruki-ubica-Novog-Sada-Goran-posle-krvavog-pira-tri-dana-boravio-jezivom-plovilu"/>
        <a href="http://republika.rs/hronika/hronika/115797/Dva-mladica-uhapsena-Smederevu-treci-bacio-reku-nestao-bez-traga"/>
      </related>
    </article>
  </body>
</html>