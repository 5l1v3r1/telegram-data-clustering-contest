<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/916057.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-23T09:10:00+00:00"/>
    <meta property="og:title" content="Бруно преди дербито: Дано съдийството е точно и да не стане фактор"/>
    <meta property="og:description" content="Лудогорец разполага с много силен отбор и не случайно е на върха в класирането. Имат страхотни играч..."/>
  </head>
  <body>
    <article>
      <h1>Бруно преди дербито: Дано съдийството е точно и да не стане фактор</h1>
      <address>
        <time datetime="2019-11-23T09:10:00+00:00">23 Nov 2019, 09:10</time>
      </address>
      <p>Лудогорец разполага с много силен отбор и не случайно е на върха в класирането. Имат страхотни играчи, равностойни футболисти за два състава. Това заяви треньорът на Локомотив Пд <a href="https://www.plovdiv24.bg/sport/persons/5205.html">Бруно Акрапович</a> преди днешния сблъсък с Лудогорец. Дербито в Първа лига е от 17,30 часа на стадиона в Разград.</p>
      <p>"На всяка позиция имат поне по двама класни изпълнители. Ако Анисе не е готов - имат Горалски и Дяков. Ако Моци не е готов - имат <a href="https://www.plovdiv24.bg/sport/persons/2114.html">Георги Терзиев</a>, Форстър и Григоре. Ако <a href="https://www.plovdiv24.bg/sport/persons/2247.html">Пламен Илиев</a> не е във форма, имат Ренан и Браун... Така е на всеки пост.</p>
      <p>Чака ни сериозно изпитание. Имат много опит и качество и са играли куп сериозни срещи. Ние обаче ще се опитаме да направим всичко възможно да им нанесем първа загуба. Надявам се след мача в графата им за поражения да стои 1", сподели босненският специалист пред "Тема спорт".</p>
      <p>Относно двубоя преди година, в който Локо Пловдив би Лудогорец с 1:0 в Разград, той каза:</p>
      <p>"Ситуацията е различна сега. Преди година ние бяхме в криза и успехът ни помогна много да излезем от нея. Сега обаче среща ще си дадат първият и вторият, а това винаги е дерби.</p>
      <p>Очакванията са големи, но ние трябва да докажем, че заслужено сме в челото. Искаме да покажем, че можем да продължаваме така, да затвърдим втората позиция. Надявам се съдийството да е точно и то трябва да е такова и да не е фактор", категоричен бе <a href="https://www.plovdiv24.bg/sport/persons/5205.html">Бруно Акрапович</a>.</p>
    </article>
  </body>
</html>