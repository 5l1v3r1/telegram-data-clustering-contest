<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/basketbaliste-chicaga-nestacili-doma-na-miami/1824340?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T09:17:00+00:00"/>
    <meta property="og:title" content="Basketbalisté Chicaga nestačili doma na Miami"/>
    <meta property="og:description" content="Chicago - Basketbalisté Chicaga nestačili doma na Miami a druhému týmu Východní konference NBA podlehli 108:116. Tomáš Satoranský strávil na palubovce 21 minut, nasbíral šest bodů, pět asistencí a dva doskoky. Bulls prohráli jedenáctý zápas z šestnácti a propadli se v konferenční tabulce na 12. místo. V dresu Miami Heat nastřílel svému bývalému klubu 27 bodů Jimmy Butler."/>
  </head>
  <body>
    <article>
      <h1>Basketbalisté Chicaga nestačili doma na Miami</h1>
      <address><time datetime="2019-11-23T09:17:00+00:00">23 Nov 2019, 09:17</time> by <a rel="author" href="http://www.ctk.cz/" target="_blank">ČTK</a></address>
      <p>Chicago - Basketbalisté Chicaga nestačili doma na Miami a druhému týmu Východní konference NBA podlehli 108:116. Tomáš Satoranský strávil na palubovce 21 minut, nasbíral šest bodů, pět asistencí a dva doskoky. Bulls prohráli jedenáctý zápas z šestnácti a propadli se v konferenční tabulce na 12. místo. V dresu Miami Heat nastřílel svému bývalému klubu 27 bodů Jimmy Butler.</p>
      <slideshow>
        <figure>
          <img src="https://i3.cn.cz/6/1574415117_P201911220377501.jpg"/>
        </figure>
        <figure>
          <img src="https://i3.cn.cz/6/1574415056_P201911220375001.jpg"/>
        </figure>
        <figure>
          <img src="https://i3.cn.cz/6/1574414897_P201911220373401.jpg"/>
        </figure>
        <figure>
          <img src="https://i3.cn.cz/6/1574236206_P201911200290001.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3360">Fotogalerie: Basketbalová NBA 2019/20</a>
        </figcaption>
      </slideshow>
      <p>Chicago nezačalo dobře. Poprvé se domácí tým prosadil až po pěti minutách při hrůzném skóre 0:15, přičemž dvakrát nepřesně střílel i český rozehrávač Satoranský. Naopak při chuti byl Kendrick Nunn a v první čtvrtině dal 13 ze svých celkových 21 bodů.</p>
      <p>Mizerný úvod donutil kouče Jima Boylena brzy střídat. "Nebojovali. Zach (LaVine) a Lauri (Markkanen) i další členové základu musí hrát líp, abychom mohli pomýšlet na výsledky, které bychom si přáli," řekl Boylen.</p>
      <p>Satoranský se vrátil na hřiště v 18. minutě a odehrál svůj nejlepší úsek zápasu. Sice začal ztrátou, ale pak dvakrát získal míč, hru týmu režíroval čtyřmi asistencemi a před odchodem do kabin dal oba trestné hody. I tak ale Bulls prohrávali o 24 bodů.</p>
      <p>Ve druhé půli manko ještě narostlo a brzy dostali prostor opět náhradníci. Čtyři a půl minuty před koncem prohrávali 81:103, ale po sérii 20:5 se dotáhli na sedm bodů. Hráči Miami si nicméně páté vítězství v řadě pohlídali.</p>
      <p>"V prvním poločase jsme hráli výborný basket, jenže ve druhé půli přišlo zase mentální polevení. Takhle to nejde," zlobil se Butler, který hájil dres Chicaga v letech 2011 až 2017.</p>
      <p>V překonávání rekordů pokračuje dvacetiletý Slovinec Luka Dončič. K vysoké výhře Dallasu nad Clevelandem 143:101 pomohl 30 body a 14 asistencemi a stal se nejmladším hráčem v historii, který ve třech duelech po sobě zaznamenal alespoň 30 bodů a přes deset nahrávek.</p>
      <p>Nejlepší tým soutěže Los Angeles Lakers zvítězili v Oklahomě 130:127. LeBron James se postaral o 23 bodů a 14 asistencí, pivot Anthony Davis měl 33 bodů a 11 doskoků. Denver si doma poradil 96:92 s Bostonem, kterému se zranil rozehrávač Kemba Walker. Po srážce se spoluhráčem a s podezřením na otřes mozku zamířil do nemocnice. V dresu Nuggets zaznamenal triple double za 18 bodů, 16 doskoků a 10 asistencí srbský pivot Nikola Jokič.</p>
      <p>Nečekaným úprkem z haly skončil zápas v Salt Lake City, v němž domácí Utah porazil Golden State 113:109. Policie po utkání objevila podezřelé zavazadlo a nařídila vyklidit arénu. Většina fanoušků už byla v té době pryč. Basketbalisté domácího týmu, někteří z nich stále v dresech, zamířili okamžitě ke svým vozům, hosté byli urychleně evakuováni v týmovém autobusu. Nakonec se ale ukázalo, že šlo o planý poplach.</p>
      <h3>Výsledky NBA:</h3>
      <p>Brooklyn - Sacramento 116:97, Chicago - Miami 108:116 (za domácí <b>Satoranský</b> 6 bodů, 5 asistencí, 2 doskoky), Dallas - Cleveland 143:101, Denver - Boston 96:92, Detroit - Atlanta 128:103, LA Clippers - Houston 122:119, Oklahoma City - LA Lakers 127:130, Philadelphia - San Antonio 115:104, Utah - Golden State 113:109, Washington - Charlotte 125:118.</p>
      <h3>Tabulky NBA:</h3>
      <p>
        <b>Východní konference:</b>
      </p>
      <p>
        <b>Atlantická divize:</b>
      </p>
      <ul>
        <li>1. | Boston | 15 | 11 | 4 | 73,3</li>
        <li>2. | Toronto | 14 | 10 | 4 | 71,4</li>
        <li>3. | Philadelphia | 15 | 10 | 5 | 66,7</li>
        <li>4. | Brooklyn | 15 | 7 | 8 | 46,7</li>
        <li>5. | New York | 15 | 4 | 11 | 26,7</li>
      </ul>
      <p>
        <b>Centrální divize:</b>
      </p>
      <ul>
        <li>1. | Milwaukee | 15 | 12 | 3 | 80,0</li>
        <li>2. | Indiana | 14 | 8 | 6 | 57,1</li>
        <li>3. | Detroit | 15 | 5 | 10 | 33,3</li>
        <li>4. | Chicago | 16 | 5 | 11 | 31,3</li>
        <li>5. | Cleveland | 15 | 4 | 11 | 26,7</li>
      </ul>
      <p>
        <b>Jihovýchodní divize:</b>
      </p>
      <ul>
        <li>1. | Miami | 14 | 11 | 3 | 78,6</li>
        <li>2. | Orlando | 14 | 6 | 8 | 42,9</li>
        <li>3. | Washington | 13 | 5 | 8 | 38,5</li>
        <li>4. | Charlotte | 16 | 6 | 10 | 37,5</li>
        <li>5. | Atlanta | 15 | 4 | 11 | 26,7</li>
      </ul>
      <p>
        <b>Západní konference:</b>
      </p>
      <p>
        <b>Jihozápadní divize:</b>
      </p>
      <ul>
        <li>1. | Houston | 16 | 11 | 5 | 68,8</li>
        <li>2. | Dallas | 15 | 10 | 5 | 66,7</li>
        <li>3. | New Orleans | 15 | 6 | 9 | 40,0</li>
        <li>4. | Memphis | 14 | 5 | 9 | 35,7</li>
        <li>5. | San Antonio | 16 | 5 | 11 | 31,3</li>
      </ul>
      <p>
        <b>Severozápadní divize:</b>
      </p>
      <ul>
        <li>1. | Denver | 14 | 11 | 3 | 78,6</li>
        <li>2. | Utah | 15 | 10 | 5 | 66,7</li>
        <li>3. | Minnesota | 15 | 8 | 7 | 53,3</li>
        <li>4. | Oklahoma City | 15 | 5 | 10 | 33,3</li>
        <li>5. | Portland | 16 | 5 | 11 | 31,3</li>
      </ul>
      <p>
        <b> Pacifická divize:</b>
      </p>
      <ul>
        <li>1. | LA Lakers | 15 | 13 | 2 | 86,7</li>
        <li>2. | LA Clippers | 16 | 11 | 5 | 68,8</li>
        <li>3. | Phoenix | 14 | 7 | 7 | 50,0</li>
        <li>4. | Sacramento | 14 | 6 | 8 | 42,9</li>
        <li>5. | Golden State | 17 | 3 | 14 | 17,6</li>
      </ul>
    </article>
  </body>
</html>