<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/economics/ako-vlyazat-v-tolsistemata-avtobusnite-prevozi-mozhe-da-poskapnat.html"/>
    <meta property="og:site_name" content="News.bg"/>
    <meta property="article:published_time" content="2019-11-23T09:34:47+00:00"/>
    <meta property="og:title" content="Ако влязат в толсистемата, автобусните превози може да поскъпнат"/>
    <meta property="og:description" content="Още няма решение"/>
  </head>
  <body>
    <article>
      <h1>Ако влязат в толсистемата, автобусните превози може да поскъпнат</h1>
      <address>
        <time datetime="2019-11-23T09:34:47+00:00">23 Nov 2019, 09:34</time>
      </address>
      <p><b>Автобусите да останат извън толсистемата</b>. За това призова пред Нова телевизия Магдалина Милтенова от Конфедерацията на автобусните превозвачи.</p>
      <p><b>Автобусните превозвачи готвят протест</b>. Една от причините е, че е възможно заради предстоящото въвеждане на толтаксите и за тях, да поскъпнат цените на превозите.</p>
      <p><b>Вече има призиви за стачни действия на 12 декември</b> и спиране на автобусни линии на 13 януари 2020 г.. Според разчетите, автобусите над 12 тона трябва да плащат между 5 и 9 стотинки на километър, а тези, които са под това тегло - между 4 и 8 стотинки. </p>
      <p>"В момента заплащаме между 1 и 1,5 стотинки за километър пробег. Предлаганото увеличение е в тежест и за бранша, и за потребителите на услугата. Ние няма как да предоговаряме условията по договорите и обществените поръчки, така че <b>при всички случаи автобусите трябва да останат извън толсистемата</b>. Това няма да бъде прецедент, това е европейска практика", обясни Магдалина Милтенова.</p>
      <p>По думите й <b>готвеният протест не е обвързан с въвеждането на толсистемата</b>. "Това е поредният проблем, който ще добавим към действията ни. <b>Основният е, че през месец февруари на <a href="https://news.bg/politics/borisov-razporedi-proverka-za-rayonite-bez-obshtestven-transport.html">среща при премиера </a>Бойко Борисов бяха поети ангажименти за законодателни промени</b>, борба с <b>нелегалния превоз</b>, субсидиите за малките населени места. 10 месеца по-късно нито един от тези проблеми не е решен", каза тя. </p>
      <p>Автобусните превозвачи имат и проблем с автогаровото обслужване, каза Милтенова. Тя предупреди, че <b>ако те не бъдат извадени от толсистемата, ще има фалити на автобусни фирми</b>. За последните години от 3000 компании, около 1500 са фалирали.</p>
      <p>"Протестът е неотложен. Ние така или иначе ще спрем. Дали ще спрем на 13 януари, за да осигурим превоз на гражданите, или няколко месеца след това, защото ще сме фалирали. Резултатът ще е един и същи. <b>Транспорт няма да има</b>", коментира представителката на Конфедерацията на автобусните превозвачи. </p>
      <p>Според разчетите на правителството услугите ще поскъпнат със 7%.</p>
      <p>Според проф. Олег Асенов, член на УС на АПИ <b>няма категорично становище</b>, че тол системата ще обхване <a href="https://news.bg/society/iskat-avtobusite-ot-redovnite-linii-da-badat-osvobodeni-ot-tol-taksi.html">автобусните превозвачи</a>. "Притесненията на автобусните превозвачи са важни за нас. В момента сме в режим на обществени консултации", обясни проф. Асенов.</p>
      <p>Той очаква, че <b>по време на консултациите ще се намери решение, което да осигури реформа</b>. </p>
    </article>
  </body>
</html>