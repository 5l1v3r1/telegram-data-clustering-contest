<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/buitenland/minderjarig-slachtoffer-in-britse-koeltruck-liep-weg-uit-opvangcentrum-dat-hem-beschermde-tegen-mensensmokkelaars~ab9062f9/"/>
    <meta property="og:site_name" content="HLN"/>
    <meta property="article:published_time" content="2019-11-23T09:48:17+00:00"/>
    <meta property="og:title" content="Minderjarig slachtoffer in Britse koeltruck liep weg uit opvangcentrum dat hem beschermde tegen mensensmokkelaars"/>
    <meta property="og:description" content="Een van de 39 Vietnamezen die vorige maand dood werden aangetroffen in een koeltruck in Engeland, verbleef voor zijn overtocht in Nederland. De minderjarige jongen liep er weg uit een extra bescher..."/>
  </head>
  <body>
    <article>
      <h1>Minderjarig slachtoffer in Britse koeltruck liep weg uit opvangcentrum dat hem beschermde tegen mensensmokkelaars</h1>
      <address><time datetime="2019-11-23T09:48:17+00:00">23 Nov 2019, 09:48</time> by <a rel="author">AW</a></address>
      <p>
        <b>Een van de 39 Vietnamezen die vorige maand dood werden aangetroffen in een koeltruck in Engeland, verbleef voor zijn overtocht in Nederland. De minderjarige jongen liep er weg uit een extra beschermde opvanglocatie voor kwetsbare asielzoekers.</b>
      </p>
      <p>Dat bevestigt asielopvangorganisatie COA aan onze collega’s van AD. De COA-woordvoerder wil vanwege privacy niet de naam van het slachtoffer bevestigen.</p>
      <related>
        <h4>Lees ook</h4>
        <a href="https://www.hln.be/nieuws/buitenland/opnieuw-arrestatie-in-onderzoek-naar-koelwagendrama-in-essex~ab94d8bd/"/>
      </related>
      <p>Afgelopen augustus verdwenen er in totaal zes Vietnamese jongeren die in een asielcentrum verbleven in het Nederlandse Limburg. Zij werden daar geplaatst om hen te beschermen tegen mensensmokkelaars. Uit onderzoek blijkt nu dat een van de Vietnamese slachtoffers in Essex eveneens wegvluchtte uit datzelfde opvangtehuis. Het COA wil niet zeggen of het om hetzelfde incident gaat. “Maar het spreekt voor zich dat dit een groot drama is‘’, zegt een woordvoerder van het COA.</p>
      <p>Enkele medewerkers van het Nederlandse opvangcentrum hadden op 16 augustus al wel het vermoeden dat de groep van zes Vietnamese jongeren er vandoor zou gaan, maar zij konden en mochten hen niet tegenhouden. Een zoektocht van de politie, met behulp van een helikopter, leverde die avond ook niets meer op.</p>
      <h3>‘Mama, ik hou zoveel van je'</h3>
      <p>De koeltruck met de lichamen werd op 23 oktober op een bedrijfsterrein in Essex, Engeland, aangetroffen. De container was een dag eerder in Zeebrugge op de veerboot gezet. Het is nog onduidelijk waar de Vietnamese migranten (31 mannen en 8 vrouwen, 36 volwassenen, 3 minderjarigen) precies in de koeltruck zijn geklommen. Ze hebben in ieder geval urenlang in de container gezeten en zijn omgekomen door kou en gebrek aan zuurstof. Een slachtoffer stuurde vanuit de container nog een tekstbericht aan haar moeder: “Het spijt me, mama. Mijn reis zal niet slagen. <u><a href="https://www.hln.be/de-krant/-ik-ben-aan-het-sterven-mama-en-papa-ik-krijg-geen-lucht-meer~aa651606/">Mama, ik hou zo veel van je. Ik sterf omdat ik geen adem krijg.</a></u>”</p>
      <p>Familieleden in Vietnam hebben in Britse media verteld dat ze geen geld hebben om de lichamen van hun kinderen terug te halen en te begraven. In Engeland moet maandag de chauffeur van de truck, die de container in Engeland oppikte, voor het eerst voor de rechter verschijnen.</p>
      <h3>Uitgebuit in nagelstudio's of wietkwekerijen</h3>
      <p>De mensensmokkel van Vietnamezen naar Europa en vooral Groot-Brittannië is al jarenlang een groot probleem. De jongeren vertrekken uit hun thuisland op zoek naar een betere toekomst, maar lopen een groot risico dat ze in een illegaal circuit belanden waar ze worden uitgebuit in nagelstudio’s en prostitutie (meisjes) of wietkwekerijen (jongens).</p>
      <h3>Bekijk hier het verhaal van een van de Vietnamese slachtoffers:</h3>
    </article>
  </body>
</html>