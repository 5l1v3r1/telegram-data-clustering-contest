<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vurderer-a-gi-seg-pa-stortinget/71852831"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T09:43:51+00:00"/>
    <meta property="og:title" content="Vurderer å gi seg på Stortinget"/>
    <meta property="og:description" content="Bård Hoksrud har vært en av Frps mest profilerte politikere i en årrekke. Nå vurderer han å gi seg."/>
  </head>
  <body>
    <article>
      <h1>Vurderer å gi seg på Stortinget</h1>
      <h2>Bård Hoksrud har vært en av Frps mest profilerte politikere i en årrekke. Nå vurderer han å gi seg.</h2>
      <address><time datetime="2019-11-23T09:43:51+00:00">23 Nov 2019, 09:43</time> by <a rel="author">Torun Støbakk</a></address>
      <p>- Jeg vurderer det, og mener det er naturlig etter så mange år i politikken som jeg har hatt. Jeg skal bruke de neste månedene på å ha dialog med familien min, partifellene og ikke minst velgerne i Telemark, og har ikke konkludert ennå, sier Bård Hoksrud (46) til Dagbladet.</p>
      <p>
        <b>Hoksrud var i et halvår i fjor landbruks- og matminister, og har sittet på Stortinget i fjorten år så langt.</b>
      </p>
      <p>- Det er noen som sier at ingen bør sitte mer enn to perioder på Stortinget, og jeg har altså snart det dobbelte. Da kan det være naturlig å gjøre opp status, og det skal jeg bruke de neste månedene på, sier han.</p>
      <h3>Har to barn</h3>
      <p>Han påpeker at jobben som stortingsrepresentant kan være krevende, og at han innimellom kjenner at det kan gå utover andre ting, som familie.</p>
      <p>- Det er en jobb som krever ganske mye hvis du vil, og hvis du ikke liker å si nei, for man blir jo invitert til mye hele tiden. Det er jo noen det har gått utover, som man kanskje begynner å kjenne litt på, sier han.</p>
      <p>Hoksrud har to barn på tolv og fjorten år.</p>
      <p><b>- Du merker innimellom at du ikke er til stede på ting som man kanskje burde vært på. Men jeg har som sagt ikke konkludert. Dette handler bare om at det er naturlig å gjøre opp en slags status.</b> <b>Hvis man skal gjøre noe annet, er det kanskje på tide å tenke på det nå, sier han.</b></p>
      <p>- Uansett har jeg to år til hvor jeg skal stå på 110 prosent for Frp, sier han.</p>
      <h3>Lang karriere bak seg</h3>
      <p>Nominasjonsarbeidet til neste stortingsvalg, starter trolig sitt arbeid en gang før sommeren, og Hoksrud vil tenke på om han skal ta gjenvalg eller ikke fram til da.</p>
      <p>Han har en lang karriere bak seg i Frp - også i lokalpolitikken i hjemkommunen Bamble, hvor han ble valgt inn i kommunestyret allerede som 18-åring.</p>
      <p>Det var lokalavisa Varden som først meldte om saken.</p>
    </article>
  </body>
</html>