<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743205"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T09:30:00+00:00"/>
    <meta property="og:title" content="สิบล้อฮึ่ม!นัดรวมตัว26พ.ย. ขอความเป็นธรรมคดี'ยัดยา'"/>
    <meta property="og:description" content="สิบล้อใต้นัดรวมตัวหน้าโรงพักสามร้อยยอด 26 พ.ย.นี้ ขอความเป็นธรรมคดีคนขับรถสิบล้ออ้างถูกยัดยาบ้า ยืนยันไม่มีการปิดถนนเพชรเกษม สร้างความเดือดร้อนให้ประชาชน"/>
  </head>
  <body>
    <article>
      <h1>สิบล้อฮึ่ม!นัดรวมตัว26พ.ย. ขอความเป็นธรรมคดี'ยัดยา'</h1>
      <address>
        <time datetime="2019-11-23T09:30:00+00:00">23 Nov 2019, 09:30</time>
      </address>
      <p>
        <b>สิบล้อใต้นัดรวมตัวหน้าโรงพักสามร้อยยอด 26 พ.ย.นี้ ขอความเป็นธรรมคดีคนขับรถสิบล้ออ้างถูกยัดยาบ้า ยืนยันไม่มีการปิดถนนเพชรเกษม สร้างความเดือดร้อนให้ประชาชน</b>
      </p>
      <p>กรณีเพจเฟซบุ๊ก Nalinee Vongsavas ขอความเป็นธรรม หลังจากบิดามีอาชีพรับจ้างขับรถบรรทุกสิบล้อ ทะเบียน 70-2434 ชุมพรตกเป็นผู้ต้องหาคดียาเสพติด ที่ สภ.สามร้อยยอด จ.ประจวบคีรีขันธ์ เหตุเกิดเมื่อเวลา 02.00 น.วันที่ 13 พ.ย. ที่ผ่านมา<br/><br/>ความคืบหน้าเมื่อวันที่ 23 พ.ย.เพจเฟซบุ๊ก “สานฝันพ่อ ส.แท่นทองขนส่ง โอเคนะ “ ได้โพสต์ข้อความระบุว่า“ มันคงถึงเวลาแล้วที่พวกเราต้องเคลื่อนไหวหาความเป็นธรรม เพราะตอนนี้พวกเราหวาดกลัวกับการผ่านด่านจริงๆ  ผมขอนัดพี่น้องครอบครัวรถบรรทุกทั้งหมดไปรวมตัวกันที่สภ ด่านสามร้อยยอด เพื่อสอบถามข้อเท็จจริงกับเรื่องที่เกิดขึ้นตามคลิป และเรียกร้องความเป็นธรรมให้กับอีกหลายๆคดี ขอความกระจ่าง และความชัดเจนให้พวกเราด้วย ใครเห็นด้วยกับผม และทีมงานให้ไปเจอกันในวันที่ 26 พ.ย.นี้ นัดรวมตัวกันตั้งแต่ช่วงเช้าขาขึ้นเจอกันตลาดสามร้อยยอด และขาลงเจอกันตลาดปราณบุรี และเคลื่อนตัวพร้อมกันเวลาบ่าย 2 ของวันที่ 26 พ.ย.นี้ใครเห็นด้วยช่วยกันคนละหนึ่งแชร์นะครับ และช่วยกันสละเวลามารวมพลังกันให้เห็นถึงความเข้มแข็งของคนทำงานอย่างพวกเราด้วย<br/><br/>โดยนายสุรเชษฐ์ แท่นทอง  อายุ 33 ปี เจ้าของเพจดังกล่าว เปิดเผยว่า   หลังจากโพสต์ข้อความชักชวนผู้มีอาชีพขับรถบรรทุกสิบล้อใน  14 จังหวัดภาคใต้ เดินทางไปยื่นหนังสือเรียกร้องความเป็นธรรมที่ สภ.สามร้อยอด จ.ประจวบคีรีขันธ์ ในวันที่ 26 พ.ย.นี้ ปรากฏว่าได้รับความสนใจเป็นอย่างมาก มีกระแสตอบรับที่ดีจากสมาชิกในเพจกว่า 2,000 คน และเครือข่ายสิบล้อทั่วประเทศ   นอกจากนั้นมีสมาชิกในเพจ ที่เป็นผู้เดือดร้อนจากการกระทำของเจ้าหน้าที่บางราย  ที่ด่านสามร้อยยอดจะมีการร้องเรียนปัญหาจากการตรวจค้น ซึ่งได้แจ้งให้รวบรวบรวมพยานหลักฐานไปแจ้งความดำเนินคดี  รวมทั้งจะให้ทางตำรวจรื้อคดีที่น้องชายเคยโดนคดีครอบครองยาบ้า 1 เม็ดด้วย</p>
      <figure>
        <img src="https://www.dailynews.co.th/admin/upload/20191123/news_wihqtuSaTD162211_533.jpg?v=20191123188?v=5208"/>
      </figure>
      <p>“ ขอยืนยันว่าในวันที่ 26 พ.ย.ไม่มีการชุมนุมปิดถนนเพชรเกษม สร้างความเดือดร้อนให้ผู้ใช้รถใช้ถนน ตามที่บางฝ่ายตั้งข้อสังเกต และขณะนี้ยังไม่ได้ขออนุญาตตาม พ.ร.บ.การชุมนุมในที่สาธารณะ แต่ล่าสุดรองผู้บังคับการตำรวจภูธร จ.ประจวบคีรีขันธ์  รักษาการ ผกก.สภ.สามร้อยยอด ได้ติดต่อทางโทรศัพท์ขอทราบรายละเอียดและขอให้ไปพบล่วงหน้า  เพื่อเจรจาแนวทางในการแจ้งความร้องทุกข์ โดยยืนยันจะให้ความเป็นธรรมกับทุกฝ่าย"นายสุรเชษฐ์ กล่าว</p>
      <figure>
        <img src="https://www.dailynews.co.th/admin/upload/20191123/news_bKIBGAjEWp162424_533.jpg?v=20191123188?v=2566"/>
      </figure>
      <p>ด้านพ.ต.อ.วิธิวัฒน์ ศรีทองจ้อย รองผู้บังคับการตำรวจภูธร จ.ประจวบคีรีขันธ์ รักษาการผกก.สามร้อยยอด กล่าวว่า  ขณะนี้ สภ.สามร้อยยอด ยังไม่มีแผนในการเตรียมกำลังเจ้าหน้าที่ เพื่อรับมือการชุมนุมดังกล่าว เนื่องจากมีเพียงการโพสต์เฟซบุ๊กไม่มั่นใจว่า จะมีการชุมนุมจริงหรือไม่  ส่วนการขออนุญาตตาม พ.ร.บ.การชุมนุมในที่สาธารณะต้องดูว่ามีการชุมนุมในลักษณะใด</p>
      <figure>
        <img src="https://www.dailynews.co.th/admin/upload/20191123/news_LEuawXDlzU162544_533.jpg?v=20191123188?v=1614"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/regional/743013">10ล้อร้อง'บิ๊กแป๊ะ'ถูกยัดยา ตร.ประจวบสั่งห้ามโต้โซเชียล</a>...</p>
    </article>
  </body>
</html>