<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/giorgos-oikonomou/asist-ston-pitino.5644961.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-23T09:24:00+00:00"/>
    <meta property="og:title" content="Ασίστ στον Πιτίνο"/>
    <meta property="og:description" content="Ο Γιώργος Οικονόμου γράφει για την υπογραφή του Γιώργου Βόβορα στην αλλαγή συναισθημάτων στον Παναθηναϊκό και την καλύτερη πάσα στον Ρικ Πιτίνο."/>
  </head>
  <body>
    <article>
      <h1>Ασίστ στον Πιτίνο</h1>
      <h2>Ο Γιώργος Οικονόμου γράφει για την υπογραφή του Γιώργου Βόβορα στην αλλαγή συναισθημάτων στον Παναθηναϊκό και την καλύτερη πάσα στον Ρικ Πιτίνο.</h2>
      <address><time datetime="2019-11-23T09:24:00+00:00">23 Nov 2019, 09:24</time> by <a rel="author">Γιώργος Οικονόμου</a></address>
      <p>Αποστολή εξετελέσθη! Σε μία πολύ δύσκολη εβδομάδα που γινόταν δυσκολότερη αν αναλογιστούμε τι είχε προηγηθεί, ο Παναθηναϊκός παίρνει άριστα. Για τον τρόπο που διαχειρίστηκε την κρίση που είχε νωρίς στη σεζόν, ώστε να βγάλει θετικό αποτέλεσμα στο παρκέ.</p>
      <p>Το γεγονός ότι βγήκε από τη διπλή αγωνιστική με το απόλυτο του δίνει το δικαίωμα να ονειρεύεται καλύτερες μέρες. Για να φτάσουμε ως εδώ βέβαια, έγιναν πολλά. Για την ακρίβεια όμως, έγιναν όσα έπρεπε, ώστε οι "πράσινοι" ν’ αλλάξουν "τσιπάκι", όλο και περισσότεροι παίκτες ένιωσαν χρήσιμοι και<a href="https://www.sport24.gr/Basket/Euroleague/mpagern-panathhnaikos-75-87-apolaystikos-kai-thriamveyths.5644830.html"> είδαμε ξανά μία ομάδα που είχε αυτοπεποίθηση στο παρκέ</a>.</p>
      <p>Σαφώς είχε και μεγάλη πίεση ν’ αποδείξει,<a href="https://www.sport24.gr/Basket/OmadesBasket/A1Panathinaikos/panathhnaikos-sklhros-kai-isorrophmenos.5643163.html"> κάτι το οποίο φάνηκε αρχικά στο Κάουνας</a> αλλά τα κατάφερε με τον καλύτερο τρόπο. Σε αυτό το αποτέλεσμα έχει βάλει την υπογραφή του ο Γιώργος Βόβορας ο οποίος ανέλαβε τον Παναθηναϊκό σε μία δύσκολη κατάσταση αγωνιστικά και ψυχολογικά κι έφτασε να δίνει την καλύτερη ασίστ στον Ρικ Πιτίνο, απ’ όλες τις απόψεις αφού έφερε εις πέρας την αποστολή με συνέπεια να έχει κερδίσει πολύ καλά σχόλια απ’ όσου παρακολουθούν του "πράσινους".</p>
      <p>Μάλιστα, ο έμπειρος τεχνικός έρχεται να πάρει τη σκυτάλη ξανά στην τεχνική ηγεσία με μία μεγάλη διαφορά,<a href="https://www.sport24.gr/Basket/OmadesBasket/A1Panathinaikos/panathhnaikos-opap-ntempouto-pitino-me-mpaskonia.5643954.html"> ότι αναλαμβάνει το "τριφύλλι" σε καλύτερη κατάσταση απ’ ότι ήταν πέρσι </a>όταν διαδέχθηκε τον Τσάβι Πασκουάλ. Πλέον στον Παναθηναϊκό δικαιούνται να αισιοδοξούν για το μέλλον. Η τεράστια προσωπικότητα του Πιτίνο θα μπει μπροστά κι εφόσον διορθώσει κάποιες ανορθογραφίες που υπάρχουν ακόμα, οι "πράσινοι" έχουν πολλές δυνατότητες και πιθανότητες να μπουν στα playoffs. Και από εκεί βέβαια να κοιτάξουν όσο πιο ψηλά μπορούν. Πάντα βήμα-βήμα. Άλλωστε πριν από λίγες ημέρες όλα έδειχναν να στραβώνουν, όμως τα δύο "διπλά" του αλλάζουν τη ζωή!</p>
      <h3>ΕΤΣΙ ΤΗΝ ΕΚΑΝΕ ΚΟΜΠΑΡΣΟ</h3>
      <p>Σαφώς κι έχει μεγαλύτερη σημασία η επόμενη μέρα στους "πράσινους" αλλά αξίζει να σταθούμε πως φτάσαμε μέχρι εδώ. Δηλαδή, ο Παναθηναϊκός <a href="https://www.sport24.gr/Basket/Euroleague/mpagern-panathhnaikos-75-87-apolaystikos-kai-thriamveyths.5644830.html">να έχει ακόμα ένα σημαντικό "διπλό" στις αποσκευές του</a>, παρότι τα τελευταία χρόνια δεν μας είχε συνηθίσει με τέτοια συνέπεια στις εκτός έδρας αναμετρήσεις. Με εμφάνιση μάλιστα, που θύμιζε παλιές εποχές. Χωρίς να είναι στο 100%, έδειχνε απόλυτη συγκέντρωση στην τακτική και το πλάνο και με την εξαιρετική του άμυνα έστελνε μήνυμα νικητή χωρίς έχει κάνει μεγάλες αλλαγές στον τρόπο προσέγγισης.</p>
      <p>Αυτό που ξεχωρίσαμε και δικαίως έχει γίνει μεγάλη αναφορά είναι η απόδοση για το δίδυμο Μπεν Μπέντιλ-Ντίνος Μήτογλου στους ψηλούς. Είχε γίνει ξανά και με τον Αργύρη Πεδουλάκη αλλά αυτή τη φορά το δούλεψε περισσότερο, με αποτέλεσμα να έχει τον έλεγχο των ριμπάουντ και να προστατέψει τη ρακέτα. Τα περισσότερα καλάθια των γηπεδούχων ήρθαν πάνω στον Τόμας, στο ένας εναντίον ενός.</p>
      <p>Στο δεύτερο μέρος πήγε μόνο με τον Νικ Καλάθη ή τον αρχηγό του "τριφυλλιού" και τον Ράις στην περιφέρεια καθώς ήθελε να "ματσάρει" τα ψηλά κορμιά των παικτών της Μπάγερν. Η γενικότερη φιλοσοφία σε σχέση με τον Πεδουλάκη δεν άλλαξε <a href="https://www.sport24.gr/Basket/Euroleague/eb-news/eb_panathinaikos/vovoras-prin-apo-to-paixnidi-provlhthhke-video-me-omilia-toy-rik-pitino.5644916.html">κάτι το οποίο παραδέχτηκε στις δηλώσεις του ο Βόβορας</a>, ωστόσο αυτή τη φορά οι παίκτες είχαν μεγαλύτερη διάθεση και πάλεψαν περισσότερο στην άμυνα. Δεν δέχτηκαν εύκολους πόντους από αιφνιδιασμό όπως συνήθιζαν στα πρώτα παιχνίδια. Μοναδικές περιπτώσεις όταν γινόταν λάθος, όχι μετά από καλάθι ή χαμένο σουτ.</p>
      <p>Επίσης, μετά το Κάουνας (86 πόντοι), είχε 87 πόντους στο Μόναχο που είναι πολύ υψηλά νούμερα σε δύο δύσκολες έδρες. Επί της ουσίας, πέρα από ένα μικρό διάστημα δεν επέτρεψε τους Βαυαρούς να τον απειλήσουν κι έγιναν κομπάρσοι μέσα στο "σπίτι" τους. Τώρα λοιπόν, ο Παναθηναϊκός μπαίνει σε μία άλλη διαδικασία καθώς ετοιμάζεται να υποδεχτεί τον Πιτίνο. Έχει πολύ καλές βάσεις για να συνεχίσει κι ένα μεγάλο πλεονέκτημα. Ο 68χρονος τεχνικός έχει την απόλυτη εμπιστοσύνη απ’ όλους κι έτσι τόσο ο ίδιος θα προσθέσει τα κομμάτια που θέλει και η ομάδα του θα δουλέψει με μεγαλύτερη ηρεμία, ώστε να μπορέσει να παρουσιάσει το πρόσωπο που μπορεί και θέλει την επόμενη μέρα.</p>
    </article>
  </body>
</html>