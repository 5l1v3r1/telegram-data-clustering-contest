<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/johaug-utklasset-rivalene---fossesholm-forbloffet/71852729"/>
    <meta property="og:site_name" content="Dagbladet.no"/>
    <meta property="article:published_time" content="2019-11-23T09:03:00+00:00"/>
    <meta property="og:title" content="Johaug utklasset rivalene - Fossesholm forbløffet"/>
    <meta property="og:description" content="Therese Johaug vant sesongåpningen med over minuttet, mens 18 år gamle Helene Marie Fossesholm tok skalpen på stjerner som Jessica Diggins, Sadie Bjornsen og Astrid Uhrenholdt Jacobsen."/>
  </head>
  <body>
    <article>
      <h1>Johaug utklasset rivalene - Fossesholm forbløffet</h1>
      <h2>Therese Johaug vant sesongåpningen med over minuttet, mens 18 år gamle Helene Marie Fossesholm tok skalpen på stjerner som Jessica Diggins, Sadie Bjornsen og Astrid Uhrenholdt Jacobsen.</h2>
      <address><time datetime="2019-11-23T09:03:00+00:00">23 Nov 2019, 09:03</time> by <a rel="author">Øyvind Godø</a></address>
      <p>BEITOSTØLEN (Dagbladet): Therese Johaug vant sesongåpningen på Beitostølen i snøværet i 10 kilometer klassisk intervallstart.</p>
      <p>Forrige sesongs suverene verdensener bekreftet at rapportene stemmer: Johaugs kapasitet er enda bedre enn forrige vinter, da Johaug var i en egen klasse i distanserenn.</p>
      <p>
        <b>Til slutt vant Johaug med over minuttet, nærmere bestemt ett minutt og tre sekunder foran Heidi Weng, som virker å være tilbake til god, gammel form.</b>
      </p>
      <figure>
        <img src="https://dbstatic.no/71852871.jpg?imageId=71852871&amp;width=1024&amp;height=615"/>
        <figcaption><b>I EN EGEN KLASSE:</b> Therese Johaug smadret konkurrentene i sesongåpningen på Beitostølen. Foto: Bjørn Langsem / Dagbladet Vis mer</figcaption>
      </figure>
      <p>
        <i>- Hva tror du folk synes om at du er så overlegen?</i>
      </p>
      <p>
        <b>- Jeg skjønner jo at enkelte kanskje synes at det er litt kjedelig. Samtidig, som utøver ville jeg heller prøvd å fokusert på hva jeg skulle gjøre for å minke det forspranget, men for seere så blir det kanskje litt mer kjedelig, jeg ser jo det. Men ingen lurer meg til å gå saktere, sier Johaug og ler høyt.</b>
      </p>
      <p>Stortalentet 18 år gamle Helene Marie Fossesholm imponerte stort med den siste pallplassen bak Johaug og Weng.</p>
      <p>Dermed slo Fossesholm løpere i verdenstoppen som Jessica Diggins, Sadie Bjornsen og Astrid Uhrenholdt Jacobsen.</p>
      <ul>
        <li>
          <i>Dette sa hun etter superløpet:</i>
        </li>
      </ul>
      <h3>Johaug: - Hun minner om meg</h3>
      <p>Fossesholm seiler opp som et minst like stort talent som det Johaug var i samme alder.</p>
      <figure>
        <img src="https://dbstatic.no/71852905.jpg?imageId=71852905&amp;width=1024&amp;height=615"/>
        <figcaption><b>I STORSLAG:</b> Therese Johaug triumferte foran Heidi Weng og Helene Marie Fossesholm. Foto: Bjørn Langsem / Dagbladet Vis mer</figcaption>
      </figure>
      <p>I et intervju med Dagbladet allerede tilbake i april 2018 trakk Johaug fram den da 16 år gamle Fossesholm:<br/><br/><b>- Jeg har fulgt med henne i hele vinter, og det er sykt imponerende det hun gjør i så ung alder. Når jeg har sett hvor suveren hun er, har jeg bare tenkt:</b> <b>«Wow.» </b><b>Det er vanvittig rått, sa Therese Johaug til Dagbladet allerede den gang.</b></p>
      <p>- Jeg kjenner meg igjen i henne. Jeg var 18 år da jeg slo gjennom på seniornivå internasjonalt, og snart kan hun gjøre det samme. På den måten minner hun om meg. Kanskje skjer det allerede neste sesong for Helene. Jeg gleder meg til å følge med på utviklingen hennes videre. Hun er utrolig god.</p>
      <h3>Smadret konkurrentene</h3>
      <p>Heidi Weng så ut til å ha gjort en meget god åpning da hun distanserte storløpere som Sadie Bjornsen, Jessica Diggins og Astrid Uhrenholdt Jacobsen på åpningspunktet.</p>
      <p>Men så kom Johaug.</p>
      <p>
        <b>31-åringen passerte hele 8,4 sekunder foran Weng på åpningspunktet 2,2 kilometer - og enda mer foran de øvrige.</b>
      </p>
      <p>Johaug så seg aldri tilbake.</p>
      <p>Etter fem kilometer var ledelsen økt til 33 sekunder.</p>
      <p>
        <b>Én kilometer seinere passerte Johaug hele 40,9 sekunder foran Weng.</b>
      </p>
      <p>Ved passeringspunktet 7,2 kilometer var avstanden 46 sekunder mellom Johaug og Weng.</p>
      <p>I mål var Johaug hele ett minutt og tre sekunder foran Weng.</p>
      <p>Frida Karlsson, Krista Pärmäkoski, Natalja Neprjajeva og co. er herved advart.</p>
    </article>
  </body>
</html>