<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714847-nea-stoicheia-sthn-ypothesh-kathhghth-moysikhs-poy-kathgoreitai-pos-aselghse-se-9chrono.html"/>
    <meta property="og:site_name" content="madata.gr"/>
    <meta property="article:published_time" content="2019-11-23T09:37:00+00:00"/>
    <meta property="og:title" content="Νέα στοιχεία στην υπόθεση καθηγητή μουσικής που κατηγορείται πως ασέλγησε σε 9χρονο"/>
    <meta property="og:description" content="Νέα στοιχεία προκύπτουν στην υπόθεση της καταγγελλόμενης ασέλγειας, σε βάρος ενός 9χρονου αγοριού, από καθηγητή μουσικής στον Κορυδαλλό. Όπως μετέδωσε το Star, ο ίδιος ο καθηγητής"/>
  </head>
  <body>
    <article>
      <h1>Νέα στοιχεία στην υπόθεση καθηγητή μουσικής που κατηγορείται πως ασέλγησε σε 9χρονο</h1>
      <address>
        <time datetime="2019-11-23T09:37:00+00:00">23 Nov 2019, 09:37</time>
      </address>
      <p>Νέα στοιχεία προκύπτουν στην υπόθεση της καταγγελλόμενης ασέλγειας, σε βάρος ενός 9χρονου αγοριού, από καθηγητή μουσικής στον Κορυδαλλό.</p>
      <p>Όπως μετέδωσε το Star, ο ίδιος ο καθηγητής ισχυρίζεται πως η μητέρα του 9χρονου και ο σύντροφός της τον κατήγγειλαν για ασέλγεια, προκειμένου να κρύψουν ότι τον λήστεψαν.</p>
      <p>Σύμφωνα με την καταγγελία του παιδιού ο καθηγητής αποπειράθηκε να το κακοποιήσει σεξουαλικά στο τρίτο μάθημα μέσα στο σπίτι του. Η συμπεριφορά του άρχισε να αλλάζει και τα είπε όλα στον πατέρα του, ο οποίος πήγε στο σπίτι του καθηγητή και τον ξυλοκόπησε. Η υπόθεση έφθασε στην αστυνομία και στη συνέχεια στον ανακριτή.</p>
      <p>Ο καθηγητής όμως δίνει μία άλλη διάσταση στα γεγονότα. «Με κατήγγειλαν ψευδώς γιατί προηγουμένως η μάνα και ο σύντροφός της μαζί με έναν άλλο άντρα μπήκαν στο σπίτι μου και με λήστεψαν, αφαιρώντας πέντε πολύτιμες κιθάρες η αξία των οποίων υπερβαίνει τα 10.000 ευρώ» υποστήριξε. Ο ίδιος συνέχισε: «Είναι ψέματα ότι ο πατέρας του παιδιού με χτύπησε. Αυτός που με χτύπησε είναι ο σύντροφος της μητέρας ο οποίος και με λήστεψε. Για να καλύψουν την άγρια ληστεία σε βάρος μου πήγαν και κατήγγειλαν ψευδώς ότι ασέλγησα στο παιδί. Από την άγρια συμπεριφορά τους κινδύνευσε η ζωή μου. Ο σύντροφος της μητέρας μου έβγαλε και όπλο».</p>
      <p>Η καταγγελία έγινε αρχές Νοεμβρίου και ο καθηγητής μετά τον ξυλοδαρμό υπέβαλε μήνυση. Σύμφωνα με αποκλειστικές πληροφορίες του Star, η ιατροδικαστική εξέταση του παιδιού δεν πιστοποίησε κακοποίηση. Ο καθηγητής μουσικής προφυλακίστηκε πριν από δύο ημέρες με την κατηγορία της ασέλγειας σε ανήλικο κάτω των 12 ετών, αλλά αρνείται κάθε κατηγορία. Έχει αναπηρία 80% και παραμένει σε νοσηλεία από τα τραύματα που έχει υποστεί μετά τον ξυλοδαρμό του.</p>
      <figure>
        <iframe src="https://www.youtube.com/embed/jKNR5m2bFHg" width="560" height="315" data-service="Youtube" scrolling="no"/>
      </figure>
    </article>
  </body>
</html>