<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/kitayskiy-shpigun-rozpoviv-avstraliji-pro-zakordonni-operaciji-knr-novini-svitu-50055279.html"/>
    <meta property="og:site_name" content="НВ"/>
    <meta property="article:published_time" content="2019-11-23T09:41:00+00:00"/>
    <meta property="og:title" content="Китайський шпигун розповів Австралії про закордонні операції КНР — ЗМІ"/>
    <meta property="og:description" content="Китайський шпигун здався владі Австралії і просить політичного притулку."/>
  </head>
  <body>
    <article>
      <h1>Китайський шпигун розповів Австралії про закордонні операції КНР — ЗМІ</h1>
      <h2>Китайський шпигун здався владі Австралії і просить політичного притулку.</h2>
      <address>
        <time datetime="2019-11-23T09:41:00+00:00">23 Nov 2019, 09:41</time>
      </address>
      <p>Про це повідомляє <a href="https://www.radiosvoboda.org/a/news-kytayskyi-shpyhun-v-avstralii/30287943.html">Радіо Свобода</a> з посиланням на австралійські ЗМІ.</p>
      <p>Чоловіка ідентифікували як Вонга «Вільяма» Лік'янґа. Він нібито надав австралійській контррозвідці дані про те, як Пекін здійснює свої розвідувальні операції за кордоном.</p>
      <p>Також Вонг, за повідомленнями, розкрив особи командування китайської розвідки, що працює в Гонконгу, де зараз тривають антикитайські протести.</p>
      <p>Як журналісти передають зі слів Вонга, він був особисто задіяний в операціях із проникнення та підривної роботи у Гонконгу, Тайвані та Австралії.</p>
      <p>Він також «детально описав», як Китай таємно контролює публічні компанії для фінансування розвідувальної діяльності.</p>
      <p>Наразі Вонг мешкає в Сіднеї, куди раніше приїхав до дружини та маленького сина. Він має туристичну візу і подав запит на надання політичного притулку, повідомляють ЗМІ.</p>
      <p>В інтерв'ю місцевому телеканалу чоловік повідомив, що його стратять, якщо він повернеться до Китаю.</p>
      <p>«Щойно я повернуся, мені кінець», — сказав він через перекладача в ефірі місцевої програми «60 хвилин».</p>
      <p>Голова казначейства Австралії Джош Фріденберг назвав свідчення Вонга «дуже тривожними», проте не уточнив, чи отримає той політичний притулок, повідомляє <a href="https://www.smh.com.au/politics/federal/treasurer-josh-frydenberg-says-china-spy-revelations-are-very-disturbing-20191123-p53df7.html">The Sydney Morning Herald</a>.</p>
    </article>
  </body>
</html>