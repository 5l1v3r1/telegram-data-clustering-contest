<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/caraunione/2019/11/23/noi-malati-oncologici-che-sopravviviamo-in-un-mondo-che-offre-poc-127-956143.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-23T09:51:19+00:00"/>
    <meta property="og:title" content="&quot;Noi, malati oncologici che sopravviviamo in un mondo che offre poco o niente&quot;"/>
    <meta property="og:description" content="#CaraUnione - Approfondisci su L'Unione Sarda.it"/>
  </head>
  <body>
    <article>
      <h6 class="kicker">la lettera del giorno</h6>
      <h1>"Noi, malati oncologici che sopravviviamo in un mondo che offre poco o niente"</h1>
      <h2>Una lettrice raccolta il suo calvario di lotta contro il cancro</h2>
      <address>
        <time datetime="2019-11-23T09:51:19+00:00">23 Nov 2019, 09:51</time>
      </address>
      <p>"Cara Unione,</p>
      <p>sono una delle tante voci bianche nel mondo. Vorrei raccontarvi come un malato oncologico deve sopravvivere ad un mondo che ti offre poco e niente. Nel 2014, dopo un carcinoma al seno, ho dovuto seguire tutta una prassi per poter avere riconosciuta l'invalidità. Quando il secondo ricorso mi è stato accettato mi è stato riconosciuto il 100% di invalidità.</p>
      <p>Dopo un anno è sceso al 75%, anche se il mio braccio non è più lo stesso. Ho dolori in tutta la fascia muscolare ascellare e per tutta la vita non potrò portare più di un kg e non potranno più farmi prelievi perché sono stati prelevati linfonodi. Nel frattempo non sono guarita e non sto guarendo, non mi sono svegliata da un sonno profondo e ciò che mi e successo è tutto vero.</p>
      <p>Eppure il mio 75% di invalidità è diventato 46%. Sono certa che ciò che scrivo non importa a nessuno, soprattutto a una commissione medica che non esamina attentamente i problemi causati dal cancro. Il cancro oltre a renderti invalido ti rende fragile e debole. Inoltre il corpo distrutto da chemio e radio deve poi combattere con tutti i problemi che le medicine causeranno. Arriveranno altre malattie che al momento della valutazione medica, alla quale ogni anno bisogna sottoporsi, non verranno considerate.</p>
      <p>Non importa se, oltre a non poter usare il braccio invalidato, anche l'altro ormai lo è diventato perché ha la maggior parte delle vene bruciate dalla chemioterapia. Non importa a nessuno che tu debba continuare una cura pesante per più dei 5 anni. Non importa a nessuno se tu nel frattempo sei caduto in depressione, se la chemioterapia ti ha assottigliato l'osso dentale, se hai già perso due denti e se altri sono in procinto di cadere. Non importa a nessuno se nel frattempo le patologie sono aumentate e la tiroide non funziona bene, se il tuo cuore è costantemente sotto controllo. Loro ti guardano senza capire veramente ciò che vivi e di cosa ha bisogno. Guardandoti dal di fuori vedono un corpo dove il cancro non è visibile a occhio nudo ma può essere nascosto e pronto a distruggerti ancora di più.</p>
      <p>Noi siamo un numero e, tramite la commissione medica, lo Stato finisce di ammazzarci. Vorrei dire che c'è un cancro molto più grande e molto più subdolo ed è rappresentato dalle leggi che non ci tutelano".</p>
      <p>
        <b>Vergognosamente Italiana - provincia di Cagliari*</b>
      </p>
      <p>(*le generalità, a conoscenza della redazione, vengono omesse nel rispetto della privacy e secondo la normativa vigente)</p>
      <p>***</p>
      <p>Potete inviare le vostre lettere, segnalazioni e contenuti multimediali a redazioneweb@unionesarda.it specificando il vostro nome e cognome e un riferimento telefonico. Nell'oggetto dell'email chiediamo di inserire la dicitura #CaraUnione.</p>
      <p>(La redazione si limita a dar voce ai cittadini che esprimono opinioni, denunciano disservizi o anomalie e non necessariamente ne condivide il contenuto)</p>
    </article>
  </body>
</html>