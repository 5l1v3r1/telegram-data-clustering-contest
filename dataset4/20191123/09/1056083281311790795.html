<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200707/%DB%B2%DB%B2%DB%B0-%D9%85%D8%AF%D8%B1%D8%B3%D9%87-%D8%AA%D8%AE%D8%B1%DB%8C%D8%A8%DB%8C-%D9%87%D8%B1%D9%85%D8%B2%DA%AF%D8%A7%D9%86-%D8%AF%D8%B1-%D9%88%D8%B6%D8%B9%DB%8C%D8%AA-%D8%AE%D8%B7%D8%B1%D9%86%D8%A7%DA%A9-%D9%85%D9%86%D8%A7%D8%B7%D9%82-%D8%A2%D8%B2%D8%A7%D8%AF-%DB%8C%DA%A9-%D9%85%D8%AA%D8%B1-%D9%87%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:25:48+00:00"/>
    <meta property="og:title" content="۲۲۰ مدرسه تخریبی هرمزگان در وضعیت خطرناک/مناطق آزاد یک متر هم مدرسه نساخته اند"/>
    <meta property="og:description" content="ایسنا/هرمزگان مدیرکل سابق نوسازی، توسعه و تجهیز مدارس استان هرمزگان گفت: ۶۰۷ مدرسه و سه هزار کلاس درس تخریبی در استان هرمزگان وجود دارد که ۲۲۰ مدرسه در وضعیت خطرناک قرار دارند."/>
  </head>
  <body>
    <article>
      <h6 class="kicker">مدیرکل سابق نوسازی، توسعه و تجهیز مدارس استان هرمزگان:</h6>
      <h1>۲۲۰ مدرسه تخریبی هرمزگان در وضعیت خطرناک/مناطق آزاد یک متر هم مدرسه نساخته اند</h1>
      <address><time datetime="2019-11-23T09:25:48+00:00">23 Nov 2019, 09:25</time> by <a rel="author">امير حسين طالبي</a></address>
      <p>ایسنا/هرمزگان مدیرکل سابق نوسازی، توسعه و تجهیز مدارس استان هرمزگان گفت: ۶۰۷ مدرسه و سه هزار کلاس درس تخریبی در استان هرمزگان وجود دارد که ۲۲۰ مدرسه در وضعیت خطرناک قرار دارند.</p>
      <p>نوید احمدی صبح امروز در آئین تکریم و معارفه مدیرکل نوسازی، توسعه و تجهیز مدارس استان هرمزگان، افزود: امروز هشتمین مسئولیتم در بیست سال از خدمتم در دولت را به اتمام رساندم.</p>
      <p>وی با بیان اینکه با کمترین امکانات و دریافتی کارکنان نوسازی، توسعه و تجهیز مدارس استان هرمزگان در حال خدمت هستم، تصریح کرد: مدرسه‌سازی یکی از بزرگ‌ترین چالش‌های پیشروست و باید به این نکته توجه کنیم که توسعه کشور بدون توسعه آموزش‌وپرورش محقق نمی‌شود و از طرفی توسعه آموزش‌وپرورش بدون توسعه فضاهای آموزشی و استانداردسازی محقق نمی‌شود.</p>
      <p>احمدی با اشاره به اینکه در بدو حضورم به اداره کل نوسازی، توسعه و تجهیز مدارس استان هرمزگان به شناسایی چالش‌ها پرداختم، خاطرنشان کرد: مناطقی همچون بشاگرد با مشکلات بعد مسافت و نیاز به مدارس شبانه‌روزی روبه‌رو است.</p>
      <p>وی با بیان اینکه جزایر مشکلات خاص خود را دارند، اظهار کرد: در بحث مناطق آزاد همچون قشم و کیش در طول چهار سال گذشته یک متر مدرسه‌سازی علی‌رغم تکلیف قانونی صورت نگرفته است و هر دو منطقه با چالش‌های جدی مواجه‌اند.</p>
      <p>مدیرکل سابق نوسازی، توسعه و تجهیز مدارس استان هرمزگان با اشاره به اینکه ۸۰ پروژه خیر ساز شناسایی که فاقد ردیف اعتباری هستند و امیدوارم این چالش هر چه زودتر برطرف شود.</p>
      <p>وی با بیان اینکه ۴۰۷ هزار دانش‌آموز در چهار هزار و ۵۰۰ مدرسه و ۱۷ هزار کلاس درس مشغول به تحصیل هستند، خاطرنشان کرد: از این تعداد ۶۰۷ مدرسه و سه هزار کلاس درس تخریبی هستند که ۲۲۰ مدرسه در وضعیت خطرناک قرار دارند.</p>
      <p>احمدی با اشاره به اینکه مدارس سنگی و سقف چوبی در هرمزگان در هر با زلزله و بارندگی با مشکل مواجه هستند، اضافه کرد: سرانه فضای آموزشی استان هرمزگان ۵.۷ مترمربع است که البته ناهمگون است؛ در منطقه‌ای با سرانه ۱۲ مترمربعی و در منطقه‌ای دیگر با سرانه ۴ مترمربعی مواجه هستیم.</p>
      <p>وی در پایان با بیان اینکه اردوگاه دانش‌آموزی در جزیره هرمز شناسایی کردیم که نیمه‌تمام مانده بود و در حال به سرانجام رسیدن است، تصریح کرد: در این مدت ۳۲۰ مدرسه، ۲۶ کلاس درس و ۱۹۰ هزار مترمربع تحویل دانش‌آموزان داده شد.</p>
      <p>انتهای پیام  </p>
    </article>
  </body>
</html>