<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/ikonomika-i-politika/332/a/donald-trymp-shte-obsyjda-s-boiko-borisov-korupciiata-v-bylgariia-293745/"/>
    <meta property="og:site_name" content="Investor.bg"/>
    <meta property="article:published_time" content="2019-11-23T09:28:00+00:00"/>
    <meta property="og:title" content="Доналд Тръмп ще обсъжда с Бойко Борисов корупцията в България"/>
    <meta property="og:description" content="Двамата ще се срещнат в понеделник, а сред темите ще бъде и възможността за износ на втечнен газ за страната ни"/>
  </head>
  <body>
    <article>
      <h1>Доналд Тръмп ще обсъжда с Бойко Борисов корупцията в България</h1>
      <h2>Двамата ще се срещнат в понеделник, а сред темите ще бъде и възможността за износ на втечнен газ за страната ни</h2>
      <address><time datetime="2019-11-23T09:28:00+00:00">23 Nov 2019, 09:28</time> by <a rel="author">Ралица Пейчева</a></address>
      <p>За Белия Дом от изключително значение за българо-американските отношения е ангажимента на София за увеличаване приноса към бюджета за отбрана. Това заяви официално високопоставено лице по повод визитата на премиера Бойко Борисов във Вашингтон. Борисов ще гостува на президента Доналд Тръмп в понеделник, припомня БНР.</p>
      <p>Американският президент Доналд Тръмп ще обсъди възможността за износ на втечнен газ за България, когато се срещне с лидера на страната следващата седмица, докато Вашингтон се стреми да намали енергийната доминация на Русия в Източна Европа, заяви високопоставения представител на Белия дом в конферентен разговор вчера, съобщава на страницата си Радио Свободна Европа/Радио Свобода (RFE/RL).</p>
      <p>Тръмп също така ще насърчи българския премиер Бойко Борисов да увеличи разходите за отбрана на страната, когато двамата се срещнат на 25 ноември в Белия дом. България, както и много от нейните източноевропейски съседи, внася по-голямата част от необходимия й петрол и газ от Русия, което според САЩ дава на Кремъл значително влияние над тези страни, отбелязва медията, като напомня, че САЩ преживяват безпрецедентен бум на производство на природен газ и американските енергийни компании търсят нови експортни пазари, включително в Европа и Азия.</p>
      <p>Българската енерегийна индустрия предлага "огромен инвестиционен потенциал за американските компании", подчерта представителят на Белия дом. "Ние със сигурност прояваваме интерес към възможностите за износ на втечнен природен газ (LNG) за България и други страни в региона".</p>
      <p>Борисов се срещна с хърватския си колега само дни преди предстоящата среща с Тръмп. Хърватия има амбицията да построи плаващ терминал, който потенциално може да снабдява някои страни в региона с американски втечнен газ. Борисов нарече "важен" хърватския проект, припомня медията.</p>
      <p>Срещата на Тръмп с Борисов в Белия дом ще бъде поредната от срещите с лидери от Централна и Източна Европа тази година. Преди това президентът се срещна с лидерите на Полша, Унгария, Румъния, Словакия, Австрия и Чехия, посочи представителят на американската администрация, уточнява БТА. Дневният ред на срещите беше фокусиран върху същите проблеми на енергетиката, сигурността и икономическия растеж, допълни той.</p>
      <p>Тръмп ще насърчи Борисов да постигне препоръчания от Алианса минимум разходи за отбрана от 2% от БВП.</p>
      <p>"България е член на НАТО от 15 години. Време е да покаже допълнителна мотивация, увеличавайки разходите си за отбрана и участвайки в различни мисии на НАТО", заяви американският представител.<br/>България неотдавна договори покупка на изтребители F-16. Представителят на Белия дом нарече сделката "съществен жалон" в модернизацията на отбраната на страната и "важен знак", че тя "приема сериозно" обещанието да увеличи разходите за отбрана.</p>
      <p>Тръмп ще повдигне също темата за борбата с корупцията и защитата срещу "активността" на Русия, като например опитите да повлияе върху резултатите от избори, допълни той.</p>
      <p>Представителят на Белия дом не каза дали Тръмп ще повдигне и въпроса за свободата на пресата на срещата с Борисов, отбелязва Радио Свободна Европа/Радио Свобода. Бившият посланик на САЩ в България Джеймс Пардю заяви, че страната е "дълбоко засегната от широкоразпространена корупция" в публикация в изданието "Хил" (The Hill) от 22 ноември. В личното си мнение Пардю говори и за упадък на медийната свобода. По думите му резултатът от потискането на свободната преса в България е изкривил медийния сектор, ерозирал е общественото доверие в пресата и е произвел национална политическа среда без сериозна опозиция срещу настоящото правителство.</p>
      <p>
        <i>По статията работи: <a href="https://www.investor.bg/ikonomika-i-politika/332/a/donald-trymp-shte-obsyjda-s-boiko-borisov-korupciiata-v-bylgariia-293745/znvygb:e.crvpurin@tznvy.pbz">Ралица Пейчева</a></i>
      </p>
      <related>
        <h4>Още по темата</h4>
        <a href="https://www.investor.bg/sasht/337/a/trymp-moje-da-prisystva-na-parada-za-denia-na-pobedata-v-moskva-292900/"/>
        <a href="https://www.investor.bg/energetika/472/a/borisov-i-trymp-obsydiha-energiinata-diversifikaciia-230411/"/>
      </related>
      <related>
        <a href="https://www.investor.bg/sasht/337/a/maik-pens-poseti-amerikanski-voinicite-v-irak-293758/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/boian-durankev-ideite-na-upravliavashtite-za-bylgarite-v-chujbina-sa-dobri-293755/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/na-fokus/441/a/koi-i-kolko-sa-raboteshtite-bedni-293744/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/bloomberg-tv/461/a/ekspert-demokratite-v-sasht-niamat-obediniavashta-figura-sled-obama-293742/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/boiko-borisov-vsichko-za-shengen-e-napraveno-293694/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/analizi/91/a/kitai-ne-razpolaga-s-ikonomicheski-oryjiia-sreshtu-sasht-293645/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/novini/261/a/obikolkata-na-trymp-i-kuk-publichna-zaiavka-za-blizkite-im-otnosheniia-293638/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/brankov-nacionalnata-programa-za-razvitie-do-2030-g-triabva-da-se-preraboti-293610/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/kadyr-na-denia-za-20-noemvri-293594/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>