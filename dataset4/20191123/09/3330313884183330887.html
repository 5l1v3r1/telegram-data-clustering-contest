<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904832/advocaat-in-de-bres-voor-feyenoord-ajax-stond-op-het-punt-trainers-te-ontslaan-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-23T09:09:00+00:00"/>
    <meta property="og:title" content="Advocaat in de bres voor Feyenoord: 'Ajax stond op het punt trainers te ontslaan'"/>
    <meta property="og:description" content="De jeugdopleiding van Feyenoord krijgt de wind van voren, maar Dick Advocaat ziet de toekomst van de Rotterdammers niet zo somber in. De 72-jarige trainer vindt dat er wel degelijk talent is en wijst in gesprek met De Telegraaf op Orkun Kökcü. &quot;Kökcü is echt een groot talent. Hij is pas achttien jaar maar in veel opzichten toont hij zich al heel volwassen. Ik heb bewondering voor hoe hij zich manifesteert. Als je dat soort spelers op hun achttiende al in het eerste elftal kan zetten, mag je dankbaar zijn&quot;, zegt Advocaat in de ochtendkrant. Kuyt 'schrapte trainingen' bij Feyenoord O19: 'We zijn volledig voorbijgestreefd' Felle reactie Feyenoord op te verschijnen artikel in AD: 'Is kwalijk te noemen'"/>
  </head>
  <body>
    <article>
      <h1>Advocaat in de bres voor Feyenoord: 'Ajax stond op het punt trainers te ontslaan'</h1>
      <address>
        <time datetime="2019-11-23T09:09:00+00:00">23 Nov 2019, 09:09</time>
      </address>
      <p>
        <b>De jeugdopleiding van Feyenoord krijgt de wind van voren, maar Dick Advocaat ziet de toekomst van de Rotterdammers niet zo somber in. De 72-jarige trainer vindt dat er wel degelijk talent is en wijst in gesprek met De Telegraaf op Orkun Kökcü.</b>
      </p>
      <p>"Kökcü is echt een groot talent. Hij is pas achttien jaar maar in veel opzichten toont hij zich al heel volwassen. Ik heb bewondering voor hoe hij zich manifesteert. Als je dat soort spelers op hun achttiende al in het eerste elftal kan zetten, mag je dankbaar zijn", zegt Advocaat in de ochtendkrant.</p>
      <p>Dat het vooralsnog bij Kökcü blijft, ziet de oud-bondscoach niet als een probleem. Hij spreekt van golfbewegingen. "Een paar jaar terug sprak ik met mensen van Ajax. Toen hadden ze het daar bij de jeugd heel moeilijk. Ze stonden op het punt trainers te ontslaan, er was wrijving in de hele jeugdafdeling en het was over de hele linie kommer en kwel. We zijn een paar jaar verder en iedereen praat alleen maar over Ajax."</p>
      <p>"Dat kan bij Feyenoord ook gebeuren", benadrukt Advocaat. "Feyenoord is net als Ajax een grote club en neem van mij aan dat het hier straks ook zo weer andersom kan zijn met de talenten of een generatie. Soms doe je een paar aankopen, die de jeugd bij de hand nemen zoals bij Ajax en dan valt het in een keer weer allemaal goed."</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904812/jeugdspelers-van-feyenoord-hebben-genoeg-gezien-zijn-volledig-voorbijgestreefd-.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/904787/felle-reactie-feyenoord-op-te-verschijnen-artikel-in-ad-is-kwalijk-te-noemen-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>