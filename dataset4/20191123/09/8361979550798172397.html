<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/avariya-tankera-pid-odesoyu-likviduvati-naslidki-zavazhaye-shtorm-novini-ukrajini-50055277.html"/>
    <meta property="og:site_name" content="НВ"/>
    <meta property="article:published_time" content="2019-11-23T09:03:00+00:00"/>
    <meta property="og:title" content="Аварія танкера під Одесою: ліквідувати наслідки заважає шторм"/>
    <meta property="og:description" content="Екологічні служби через шторм не можуть розпочати ліквідацію витоку паливно-мастильних матеріалів у місці аварії танкера Delfi поблизу Одеси."/>
  </head>
  <body>
    <article>
      <h1>Аварія танкера під Одесою: ліквідувати наслідки заважає шторм</h1>
      <h2>Екологічні служби через шторм не можуть розпочати ліквідацію витоку паливно-мастильних матеріалів у місці аварії танкера Delfi поблизу Одеси.</h2>
      <address>
        <time datetime="2019-11-23T09:03:00+00:00">23 Nov 2019, 09:03</time>
      </address>
      <p>Про це <a href="http://www.uspa.gov.ua/pres-tsentr/novini/novini-ampu/17321-tanker-delfi-ryatuvalna-operatsiya-zavershena-na-cherzi-likvidatsiya-naslidkiv-avariji">повідомили</a> у Адміністрації морських портів України.</p>
      <p>«Зараз на місці аварії зберігаються несприятливі погодні умови — швидкість вітру 12−14 м/с, хвилі 3 бали. Як тільки вщухне шторм, екологічні служби АМПУ встановлять навколо аварійного буксиру бонові загородження, щоб уникнути поширення плям паливно-мастильних матеріалів у море», — зазначили у АМПУ.</p>
      <p>Після цього вирішуватимуть, як очистити забруднені ділянки та запобігти розповсюдженню нафтопродуктів у морській воді.</p>
      <p>Зокрема, обстежать корпус судна із залученням водолазів. Якщо буде можливість відновити плавучість танкера, то пробоїни закриють, а воду відкачають.</p>
      <p>Після цього зможуть визначитися, яким чином прибрати Delfi від міського пляжу і транспортувати його у безпечне місце.</p>
      <p>Танкер Delfi подав сигнал SOS 20 листопада неподалік від порту Южний. 22 листопада танкер сів на мілину біля одеського пляжу Дельфін.</p>
      <p><a href="https://nv.ua/ukr/ukraine/events/bilya-odesi-zaznav-avariji-tanker-foto-video-novini-ukrajini-50055065.html">Капітан корабля спочатку відмовлявся подавати сигнал SOS і проводити евакуацію</a> екіпажу без дозволу судновласника.</p>
      <p>Зрештою водолазам <a href="https://nv.ua/ukr/ukraine/events/moryakiv-z-tankera-delfi-vryatuvali-foto-novini-odesi-50055141.html">вдалося евакуювати і доставити на сушу екіпаж танкера</a> в складі трьох осіб. Капітан судна перебуває у важкому стані.</p>
    </article>
  </body>
</html>