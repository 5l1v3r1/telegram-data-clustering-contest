<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058169_gyanusitott-lehet-az-ordog-ugyvedje-is"/>
    <meta property="og:site_name" content="Népszava"/>
    <meta property="article:published_time" content="2019-11-23T09:58:00+00:00"/>
    <meta property="og:title" content="Gyanúsított lehet az ördög ügyvédje is"/>
    <meta property="og:description" content="Miközben sorra szüntetik meg a Borkai Zsolt ügyében indult nyomozásokat, a hatóságok kiemelten foglalkoznak az őt lebuktató blog szerzőivel."/>
  </head>
  <body>
    <article>
      <h1>Gyanúsított lehet az ördög ügyvédje is</h1>
      <address><time datetime="2019-11-23T09:58:00+00:00">23 Nov 2019, 09:58</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Miközben sorra szüntetik meg a Borkai Zsolt ügyében indult nyomozásokat, a hatóságok kiemelten foglalkoznak az őt lebuktató blog szerzőivel.</b>
      </p>
      <p>Hamis vád és nagy nyilvánosság miatt elkövetett rágalmazásért hamarosan meggyanúsíthatják az „ördög ügyvédjét”, aki nem magányos elkövető, hanem több személy egy ellenzéki párthoz közelálló körből - állítja a <a href="https://magyarnemzet.hu/belfold/a-nyomozok-celkeresztjeben-van-mar-az-ordog-ugyvedje-7520522/">Magyar Nemzet</a>, bár azt nem árulják el, hogy melyik párt lenne érintett az ügyben.</p>
      <p>A lap emlékeztet, hogy az „ördög ügyvédje” blog tette közzé azt a titokban készült szexvi­deót, amin többek között Borkai Zsolt volt győri polgármester és ügyvéd barátja, Rákosfalvy Zoltán látható egy jachtos orgián, és ami a politikus bukását okozta.  </p>
      <h3>Miféle bűncselekmények?</h3>
      <p>A szexjelenetek kommentálása mellett a blog szerzője vagy szerzői egy sor bűncselekményről is beszéltek, így kokainfogyasztásról, illetve közpénzek ellopásáról, amelyekről bizonyítékokat is ígértek, de ezek a mai napig nem kerültek elő – jegyzi meg a kormánypárti lap. Hozzáteszik, hogy ügyészség bizonyítékok hiányában megszüntette a hivatali visszaélés és kábítószer-használat gyanújával indított nyomozásokat, melyeket a Borkai-botrány kapcsán Tényi István és a győri Párbeszéd feljelentései után indítottak. </p>
      <p>A Magyar Nemzet kitér arra is, hogy zsarolással gyanúsítják a nyomozók azt a két nőt, akik prostituáltként szolgáltattak Borkainak és az ügyvédnek a horvátországi hajóúton, és Póczik József volt válogatott labdarúgót is. Póczik állítása szerint úgy került kapcsolatba a Borkai-üggyel, hogy ő vitt el néhány, ismeretlenektől kapott szexfotót a volt győri polgármesternek - nem azért hogy zsarolja (ezt a gyanúsítást vissza is utasítja), hanem, hogy figyelmeztesse és segítsen neki.</p>
      <blockquote>A kormánypárti lap felsorolásából úgy tűnhet, mintha Borkai Zsolt csak elszenvedője és nem aktív előidézője lenne a korrupciógyanút is felvető országos botránynak</blockquote>
      <p>Az pedig egyértelműen látszik, hogy az <a href="https://nepszava.hu/3057976_nem-egyforma-lelkesedessel-zajlik-a-nyomozas-borkai-megzsarolasa-es-a-felelossege-ugyeben">ügyészség nem egyforma lelkesedéssel nyomoz</a> Borkai megzsarolása és felelőssége ügyében.</p>
      <h3>Több Borkai-közeli vállalkozót is kihallgattak</h3>
      <p>Arra azonban nem térnek ki, hogy <a href="https://nepszava.hu/3058156_hazkutatas-casting-csotores--ket-honap-mulva-derul-ki-hogy-ki-lesz-borkai-utodja">gyanúsítottá váltak a Borkai köréhez sorolt vállalkozók</a> is. a Magyar Hang úgy értesült, hogy gazdasági ügyek miatt tartottak házkutatást két, Borkai érdekköréhez tartozó üzletembernél, Szabó Ervinnél és Neumann Zoltánnál, és mindkettőjüket Budapestre szállították gyanúsítotti kihallgatásra. </p>
      <p>Mint arról a Népszava is többször írt, a nyilvánosságra került szexvideón Borkai mellett látható barátja, az ügyvéd Rákosfalvy Zoltán és – ruhában – a győri étterem tulajdonos, Szabó Ervin is. Neumann nem látható a videón, őt a Borkai érdekkör meghatározó háttéremberének tartják. Szabó Ervin kegyelt helyzetben volt Győrben, hiszen – mint arról az Index írt – a városban közpénzből rendezett Európai Ifjúsági Olimpiai Fesztiválon például a vesztes ajánlatnál négyszer drágábban, 896 millió forintért nyerte el az étkeztetés feladatait. Azt már lapunk szúrta ki, hogy Borkai lánya 2014-ben vett Szabótól egy céget, amelynek bejelentett címe a most kihallgatott vállalkozó</p>
      <p>Csak emlékeztetőül: Borkai fia Rákosfalvynak köszönhet sokat, az ő érdekeltségébe tartozó, lényegében bevétel nélküli cégnél dolgozott havi egymilliós fizetésért. Rákosfalvy kapcsán a Magyar Hang azt írta: különös módon nemrég csőtörés volt irodájában, aminek következtében dokumentumok semmisültek meg.</p>
    </article>
  </body>
</html>