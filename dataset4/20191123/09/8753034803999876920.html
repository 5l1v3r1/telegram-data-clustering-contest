<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/aweXr4/deilig-doesig-oppfoelger"/>
    <meta property="og:site_name" content="Aftenbladet"/>
    <meta property="article:published_time" content="2019-11-23T09:01:35+00:00"/>
    <meta property="og:title" content="Deilig, døsig oppfølger"/>
    <meta property="og:description" content="Med Soft Rides solfylte psych-country-pop i ørene skimter du fort sommerferiens late dager."/>
  </head>
  <body>
    <article>
      <h1>Deilig, døsig oppfølger</h1>
      <h2>Med Soft Rides solfylte psych-country-pop i ørene skimter du fort sommerferiens late dager.</h2>
      <address><time datetime="2019-11-23T09:01:35+00:00">23 Nov 2019, 09:01</time> by <a rel="author">Anette Basso</a></address>
      <figure>
        <img src="https://sa.mnocdn.no/images/73bcb926-9301-43ff-ba70-f5e78fe98e7a?fit=crop&amp;q=80&amp;w=480"/>
      </figure>
      <aside>1 2 3 4 5 6</aside>
      <p><b>Soft Ride:</b> <i>«Lisbon lights» (Eget Selskap)</i></p>
      <p>Duoen med tilknytning til Bergen leverer en fin oppfølger til 2017-albumet «Burgundy».</p>
      <p>Tekstene skildrer relasjoner og reiser, en optimistisk søken etter tilhørighet. Et diffust «hjem» i døsige «Half-Awake». Et møte i «Out West». Vokalist Arne Håkon Tjelle synger om klokker som tikker bakover, sene netter og lange morgener.</p>
      <p>Tempoet skrus opp med singelen «Wasteful nights», hvor en gleder seg over å sløse bort tid sammen med en man er glad i. Er ikke det en deilig følelse, i en tid hvor nettopp tiden er en dyrebar ressurs?</p>
      <p>Det er smakfullt produsert. Instrumentalpartiene drevet fram av gitarist Øystein Braut er akkurat lange nok til å huke deg på, samtidig som tankene får tid til å drive av gårde, før Tjelle drar oss med videre. Etter hvert savner en kanskje litt variasjon, og motivene i tekstene framstår snarlike hverandre.</p>
      <p>«Lisbon Lights» er like fullt en behagelig lytteopplevelse, også når sluddet slår mot ruta.</p>
      <p><b>Beste spor: </b>«Wasteful nights», «Out West».</p>
    </article>
  </body>
</html>