<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/23/michael-j-pollard-morto/"/>
    <meta property="og:site_name" content="Il Post"/>
    <meta property="article:published_time" content="2019-11-23T09:20:58+00:00"/>
    <meta property="og:title" content="È morto l’attore statunitense Michael J. Pollard, diventato famoso per il suo ruolo in “Gangster Story”"/>
    <meta property="og:description" content="L'attore statunitense Michael J. Pollard è morto mercoledì 20 novembre e 80 anni per un arresto cardiaco. La notizia è stata data venerdì dai giornali statunitensi. Dopo i primi anni di carriera fatti di piccoli ruoli secondari, Pollard era diventato famoso per la sua interpretazione di Clarence W. Moss in Gangster"/>
  </head>
  <body>
    <article>
      <h1>È morto l’attore statunitense Michael J. Pollard, diventato famoso per il suo ruolo in “Gangster Story”</h1>
      <address>
        <time datetime="2019-11-23T09:20:58+00:00">23 Nov 2019, 09:20</time>
      </address>
      <p>L’attore statunitense Michael J. Pollard è morto mercoledì 20 novembre e 80 anni per un arresto cardiaco. La notizia è stata data venerdì dai giornali statunitensi. Dopo i primi anni di carriera fatti di piccoli ruoli secondari, Pollard era diventato famoso per la sua interpretazione di Clarence W. Moss in <i>Gangster Story</i>, il film del 1967 sulla storia della coppia di rapinatori di banche “Bonnie e Clyde”, in cui recitò insieme a Warren Beatty, Faye Dunaway e Gene Hackman. Pollard ricevette una nomination agli Oscar e vinse un premio BAFTA e dopo quel film, come aveva raccontato più volte lui stesso, la sua carriera cambiò: il suo particolare stile di recitazione cominciò ad essere apprezzato e richiesto e gli furono offerti ruoli in diversi film importanti dei decenni successivi.</p>
      <figure>
        <iframe src="https://www.youtube.com/embed/SLC0omm3N98" width="675" height="380" data-service="Youtube" scrolling="no"/>
      </figure>
      <p>Pollard recitò in commedie e film drammatici, ottenendo ruoli importanti in <i>Lo spavaldo</i> del 1970, con Robert Redford, <i>Le pistolere, </i>del 1971, con Claudia Cardinale e Brigitte Bardot, <i>Una volta ho incontrato un</i> miliardario, del 1980 e<i> Roxanne </i>del 1987. Dopo aver recitato in decine di film, la carriera cinematografica di Pollard si concluse con un ruolo in <i>La casa dei 1000 corpi</i>, nel 2003. Si era sposato ed aveva divorziato due volte e aveva due figli. Tra le molte scene per cui è ricordato, il <i>New York Times</i> cita anche questa, per un episodio del 1966 di <i>Star Trek, </i>in cui Pollard interpreta il leader di una sorta di setta che occupa un pianeta abitato solo da bambini.</p>
      <figure>
        <iframe src="https://www.youtube.com/embed/Rm6gjQBwPFM" width="675" height="380" data-service="Youtube" scrolling="no"/>
      </figure>
    </article>
  </body>
</html>