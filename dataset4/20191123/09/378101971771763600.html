<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvblog.it/post/1687373/rai-nomine-direzioni-di-genere-day-time-prime-time-vita-in-diretta-rai1-geo"/>
    <meta property="og:site_name" content="Tvblog"/>
    <meta property="article:published_time" content="2019-11-23T09:34:21+00:00"/>
    <meta property="og:title" content="I retroscena di Blogo: Rai, le nomine, il day time, la Vita in diretta e quel Geo perfetto per Rai1"/>
    <meta property="og:description" content="Il futuro prossimo venturo ed i rumors dalle parti di viale Mazzini"/>
  </head>
  <body>
    <article>
      <h1>I retroscena di Blogo: Rai, le nomine, il day time, la Vita in diretta e quel Geo perfetto per Rai1</h1>
      <h2>Prime discussioni sulla prossima stagione televisiva</h2>
      <address><time datetime="2019-11-23T09:34:21+00:00">23 Nov 2019, 09:34</time> by <a rel="author" href="https://www.tvblog.it/author/1985/hit" target="_blank">Hit</a></address>
      <p>A breve, come le cronache giornalistiche documentano, ci saranno <b>nuove nomine in Rai</b>. In particolare nel CDA del 28 di novembre dovrebbe esserci un "rimpasto" nelle direzioni di rete e la nomina dei nuovi direttori di genere. <b>Stefano Coletta </b>da Rai3 passerebbe a Rai1 per organizzare il palinsesto della prima rete della prossima primavera e dell'autunno, contemporaneamente verrebbe nominato capo della divisione prime time. A settembre poi, con l'effettiva partenza delle direzioni di genere, lascerebbe la direzione di Rai1 che con la partenza del piano industriale di Salini, verrebbe svuotata di molti poteri e al suo posto verrebbe nominato un "<i>channel manager"</i> cosi come per le altre reti.</p>
      <p>A proposito delle altre reti,<b> Marcello Ciannamea</b> si occuperebbe del palinsesto primaverile-autunnale di Rai2, con ad interim la direzione distribuzione e anche lui lascerebbe poi l'incarico ad un "channel manager" mentre a Rai3 arriverebbe <b>Franco Di Mare</b>, con annessa direzione documentari o giù di li. Per quel che riguarda la corposa ed importante direzione intrattenimento day time arriverebbe<b> Ludovico Di Meo</b> ed a proposito di questa importante direzione, in questi giorni si starebbero mettendo giù ipotesi di programmi da "inglobare" in questo settore.</p>
      <p>Pare però che, ad ascoltare alcuni<i> rumors </i>piuttosto insistenti, non si pensi di confermare nella prossima stagione <b>La vita in diretta</b>, sempre più incalzata da <b>Geo</b> (programma questo guarda caso proveniente dalla rete che Coletta lascerebbe per occuparsi proprio di Rai1). Questo nonostante l'ottima professionalità ed impegno dei due attuali conduttori Lorella Cuccarini e Alberto Matano che pagano un formato forse ormai superato ed usurato. Per questo motivo si starebbe pensando di lavorare per la prossima stagione tv ad un <b>nuovo programma</b> che vada a sostituire la storica trasmissione nata su Rai2. La soluzione più semplice potrebbe essere quella di spostare <b>Geo (<a href="https://www.tvblog.it/post/1686262/geo-in-prima-serata-rai3-nel-2020">che si appresta a sbarcare in prime time</a>) su Rai1</b> e di fare un nuovo contenitore di notizie su Rai3 con la collaborazione di<i> Rai News</i>.</p>
      <p>Tornando alle direzioni di genere sempre più vicino all'importante direzione coordinamento generi <b>Angelo Teodoli</b>, che è in corsa anche per fare i palinsesti di Rai1 della prossima stagione, mentre per quel che riguarda i contenuti culturali ed educational<b> Silvia Calandrelli</b> è in pole position, come<b> Luca Milano</b> è quasi certo nella direzione Kids ed <b>Eleonora Andreatta</b> alla fiction. Per la direzione news e approfondimento in lizza <b>Antonio Di Bella e Mario Orfeo</b>.</p>
    </article>
  </body>
</html>