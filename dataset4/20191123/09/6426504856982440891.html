<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.spidersweb.pl/2019/11/facebook-rozpoznawanie-twarzy-aplikacja.html?full=1"/>
    <meta property="og:site_name" content="Spider's Web"/>
    <meta property="article:published_time" content="2019-11-23T09:49:23+00:00"/>
    <meta property="og:title" content="Facebook stworzył aplikację, która rozpoznawała twarze użytkowników w czasie rzeczywistym"/>
    <meta property="og:description" content="Facebook stworzył kilka lat temu aplikację, która pozwalała rozpoznawać twarze użytkowników w czasie rzeczywistym. Wystarczyło skierować aparat na wybraną"/>
  </head>
  <body>
    <article>
      <h1>Facebook stworzył aplikację, która rozpoznawała twarze użytkowników w czasie rzeczywistym</h1>
      <address><time datetime="2019-11-23T09:49:23+00:00">23 Nov 2019, 09:49</time> by <a rel="author" href="https://www.spidersweb.pl/author/rafalgdak" target="_blank">Rafał Gdak</a></address>
      <p>
        <b>Facebook stworzył kilka lat temu aplikację, która pozwalała rozpoznawać twarze użytkowników w czasie rzeczywistym. Wystarczyło skierować aparat na wybraną osobę i w ciągu 3 do 5 sekund identyfikowała ją, pokazując konto w serwisie.</b>
      </p>
      <p>O tym, że szafa Marka Zuckerberga jest pełna szkieletów, nie trzeba przekonywać nikogo, kto śledzi na bieżąco doniesienia związane z Facebookiem. Jest ich tak dużo, że zwykli użytkownicy dawno machnęli ręką na kolejne informacje o aferach dotyczących prywatności. Po co psuć sobie przewijanie aktualności wiedzą o kolejnych aferach i wychodzić ze strefy komfortu?</p>
      <p>Dzięki aferze <a href="https://www.spidersweb.pl/tag/cambridge-analytica">Cambridge Analytica</a> świat usłyszał nie tylko, że Facebook nie dba o prywatność użytkowników, ale sam naraził ich na jej utratę. Zuckerberg musiał zeznawać m.in. przed amerykańskim Kongresem, a jego firma oficjalnie zapowiedziała politykę przejrzystości. Nawet jeśli to tylko działania wizerunkowe, Facebook musiał przystopować realizację projektów, które mocno ingerowały w prywatność. To, że miał różnorodne plany zwiększania możliwości inwigilacji użytkowników wychodzi niejako przy okazji.</p>
      <p><a href="https://www.businessinsider.com/facebook-built-internal-facial-recognition-camera-app-2019-11">Business Insider</a> donosi, że w latach 2015-2016 Facebook tworzył aplikację, która umożliwiała rozpoznawanie twarzy w czasie rzeczywistym. Działała za pośrednictwem aplikacji aparatu. Po skierowaniu go w kierunku interesującej osoby, po kilku sekundach pojawiało się jej zdjęcie profilowe na Facebooku oraz imię i nazwisko.</p>
      <p>Aplikacja nigdy nie trafiła do szerokiej grupy użytkowników. Facebook zarzeka się, że korzystali z niej wyłącznie pracownicy firmy, a rozpoznawała tylko tych posiadaczy konta w serwisie, którzy wyrazili na to zgodę. Projekt miał zostać przedstawiony wewnątrz firmy jako przykład „przyszłych innowacji”.</p>
      <p>Eksperyment miał trwać do 2016 r., gdy udostępniono pracownikom testową wersję w aplikacji z dostępem do szerokiej bazy użytkowników. Nieco później ograniczono zasięg jej działania do znajomych pracowników firmy, bez względu na to czy mieli z nią związek. Tym doniesieniom Facebook jednak zaprzecza.</p>
      <h3>Facebook rozpoznaje twarze użytkowników.</h3>
      <p>Kwestia rozpoznawania twarzy była przedmiotem wielu kontrowersji. Serwis zaczął wdrażać ten mechanizm w 2011 r., ale już w 2012 r. musiał wyłączyć go na terenie Unii Europejskiej. Pamiętajmy jednak, że nie chodzi tu o identyfikację twarzy w czasie rzeczywistym na sposób opisany powyżej, ale rozpoznawanie wizerunku na podstawie zdjęć i wideo, służące oznaczaniu użytkownika na Facebooku.</p>
      <blockquote>Pozwala nam to ustalić, czy znajdujesz się na innych zdjęciach i w innych filmach, dzięki czemu możemy zapewnić ci lepsze wrażenia – tłumaczy Facebook.</blockquote>
      <p>W 2018 r. funkcja rozpoznawania twarzy <a href="https://www.spidersweb.pl/2018/04/facebook-rozpoznawanie-twarzy-2018.html">wróciła</a> na „europejskiego” Facebooka. Użytkownicy mogą ją wyłączyć wchodząc odpowiednio w Ustawienia -&gt; Rozpoznawanie twarzy na stronie internetowej serwisu.</p>
      <h3>Facebook powstał po to, by zbierać informacje na nasz temat.</h3>
      <p>Aplikacja, o której informuje Business Insider pokazuje, że Facebook nieustannie rozwija techniki identyfikacji użytkowników, łączenia ich i przede wszystkim <i>karmienia</i> informacjami na ich temat algorytmów. Głośne afery spowodowały, że przedstawiciele serwisu stali się bardziej ostrożni, ale nie łudźmy się: celem Facebooka jest maksymalizacja liczby użytkowników i przychodów z reklam, a te ostatnie stanowią większość ogólnych przychodów firmy.</p>
      <p>Biorąc pod uwagę powyższe, jak i liczbę afer związanych z największym serwisem społecznościowym świata nie dziwi fakt, że opinia publiczna stała się nieczuła na kolejne doniesienia. Póki co więc Facebook nie odczuwa na własnej skórze efektu tych skandali, a jego <a href="https://www.spidersweb.pl/2019/10/facebook-wyniki-3q-2019.html">wyniki finansowe są doskonałe</a>.</p>
    </article>
  </body>
</html>