<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/to-sporoca-kiron-ranjeni-zdravilec-243443"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T09:27:00+00:00"/>
    <meta property="og:title" content="To sporoča Kiron, ranjeni zdravilec"/>
    <meta property="og:description" content="Vsi imamo rano, ki jo skrivamo z različnimi odzivi in navadami, branimo in varujemo, kar je bilo najmočneje ranjeno, da ne bi podoživeli hude bolečine. Astrologi prek Kirona odkrivamo, kje se ta r..."/>
  </head>
  <body>
    <article>
      <h1>To sporoča Kiron, ranjeni zdravilec</h1>
      <h2>Planetoid iz ozvezdja Kentavra nas opominja o modrosti, zdravljenju in žrtvovanju. Njegov položaj v karti kaže našo največjo bolečino in pot do njenega celjenja.</h2>
      <address><time datetime="2019-11-23T09:27:00+00:00">23 Nov 2019, 09:27</time> by <a rel="author">Mihaela Malečkar</a></address>
      <slideshow>
        <figure>
          <img src="https://www.slovenskenovice.si/images/slike/2019/10/28/1640715.jpg"/>
          <figcaption>GETTY IMAGES/ISTOCKPHOTOVsakdo ima bolečo točko, slepo pego, notranjo nezaceljeno psihično rano. FOTOGRAFIJI: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/28/1640716.jpg"/>
          <figcaption>GETTY IMAGES/ISTOCKPHOTOŠele ko zacelimo svojo kironsko bolečino, lahko zasijemo z notranjo lučjo.</figcaption>
        </figure>
      </slideshow>
      <p>Vsi imamo rano, ki jo skrivamo z različnimi odzivi in navadami, branimo in varujemo, kar je bilo najmočneje ranjeno, da ne bi podoživeli hude bolečine. Astrologi prek Kirona odkrivamo, kje se ta rana pri človeku skriva, hkrati pa vemo, da je ravno soočanje z bolečino tisto, kar nam omogoča rast in razvoj. Hiše v astrologiji predstavljajo področja življenja in glede na to, v kateri je Kiron, vidimo, kje je naša bolečina.<br/><br/>Kiron v 1. hiši nakazuje, da je rana doživljanje sebe. Pogosto se ljudje čutijo manjvredne, nikoli dovolj dobre. Če se borijo za pravo stvar, so lahko zelo pogumni. Sčasoma, ko gredo skozi boleče izkušnje, se v njih lahko rodi močnejše zavedanje sebe, najpogosteje, ko so pripravljeni sprejeti svoje občutke nezadostnosti.<br/><br/>V 2. hiši kaže, da se rana tiče občutka varnosti in se izraža kot negotovost, občutek, da nikoli ne zaslužijo dovolj, da imajo vedno premalo. Ta občutek je lahko notranji in nerealen. Pogosto pozneje pokažejo velik talent za finance.<br/><br/>Kiron v 3. hiši daje človeku občutek, da ne zna dovolj, da ne more vsega izraziti, povedati, napisati. Rana je lahko povezana tudi z brati in sestrami. Način razmišljanja človeka je precej drugačen. Po navadi ima poseben talent za izražanje čustev.<br/><br/>Kiron v 4. hiši je povezan z otroštvom in enim od staršev, najpogosteje z očetom. Mogoče oseba izgubi očeta ali jo ta tako ali drugače rani. S tem postane rana sposobnost zaupati, vzpostaviti zasebne odnose, pripadati. Nekako je treba sprejeti svoja čustva, ranljivost, šele nato lahko notranje nahrani druge.<br/><br/>V 5. hiši kaže, da ima človek težavo izraziti svoj posebni talent. Po navadi je njegova potreba po ustvarjanju že v otroštvu utišana, a pozneje izrazi svoje posebne talente in med njimi so lahko slavne in zanimive osebnosti. Toda dvom o lastni nadarjenosti ostaja.<br/><br/>Kiron v 6. hiši kaže potrebo po popolnosti, ki človeka lahko naredi obsedenega z nadzorom. Najbolje zanj je, da posluša telo, potem je manj verjetnosti, da ima zdravstvene težave. Koristi tudi sprejemanje vsega, kar je nepopolno.</p>
      <figure>
        <img src="https://www.slovenskenovice.si/images/slike/2019/10/28/1640716.jpg"/>
        <figcaption>Šele ko zacelimo svojo kironsko bolečino, lahko zasijemo z notranjo lučjo.<cite>GETTY IMAGES/ISTOCKPHOTO</cite></figcaption>
      </figure>
      <p>Kiron v 7. hiši kaže, da se človek s svojo rano srečuje prek odnosov z drugimi. Najverjetneje je imel težje izkušnje s staršem nasprotnega spola, ki mu je dal občutek, da so odnosi težki in boleči. Zato je lahko pozneje prestrašen in ne zaupa, ampak pričakuje težave. A prek partnerskega odnosa se lahko dotakne svoje rane in jo sprejme.<br/><br/>Pozicija Kirona v 8. hiši je zahtevna, saj govori o tem, da se človek kmalu sreča z neko pomembno izgubo, mogoče smrtjo, posledično čuti močna negativna čustva. Lahko se jih boji in se zato zapira vase. Posredno ima lahko tudi zaradi strahu pred tem, da drugi odkrijejo njegovo uničevalno naravo, probleme v seksualnem pogledu. Šele ob soočanju z napornimi čustvi je mogoče zdravljenje.<br/><br/>Kiron v 9. hiši kaže, da je ranjena predstava o bogu, da najpogosteje religiozni okvirji staršev in okolja ne zadovoljijo osebe. Ljudje s to pozicijo se kmalu sprašujejo o smislu in iščejo višjo resnico. Pomembno je, da razumejo, da ni njihova resnica edina prava, ampak je prava zanje.<br/><br/>V 10. hiši sporoča, da je mati tista, ki rani osebo, zato ima verjetno težave z avtoriteto tudi v odraslosti, pri doseganju ciljev in pri iskanju svojega mesta v svetu. Pogosto se odloči za poslovno pot, ki jo simbolizira Kiron, torej pot zdravitelja, učitelja, mentorja, nekoga, ki se je naučil iz svoje rane in znanje prenaša na druge.<br/><br/>Kiron v 11. hiši kaže ranljivost zaradi nesprejetosti v okolju. Osebo je strah skupin. Najpogosteje se zna povezati s kolektivnimi idejami, a mora paziti, da je tolerantna do drugih. Pomembno je, da je jasna, nepristranska, izvirna v razmišljanju.<br/><br/>Kiron v 12. hiši kaže, da je rana osebe povezana z zavestjo ločenosti in individualnosti. Dolgo ohranja občutek enosti z vsem. Pogosto čuti, da je žrtev okoliščin. Ko uvidi igro žrtve in se zaveda zavisti ljudi, ki imajo močan občutek identitete, lahko začuti ljubezen in deli svoje talente za dobrobit vseh.</p>
    </article>
  </body>
</html>