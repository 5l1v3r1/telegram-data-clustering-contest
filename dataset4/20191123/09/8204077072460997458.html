<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investor.bg/ikonomika-i-politika/332/a/pregled-na-pechata-za-23-noemvri-293747/"/>
    <meta property="og:site_name" content="Investor.bg"/>
    <meta property="article:published_time" content="2019-11-23T09:56:00+00:00"/>
    <meta property="og:title" content="Преглед на печата за 23 ноември"/>
    <meta property="og:description" content="Солени такси и данъци оскъпиха покупката на кола на староВ. Сега"/>
  </head>
  <body>
    <article>
      <h1>Преглед на печата за 23 ноември</h1>
      <address><time datetime="2019-11-23T09:56:00+00:00">23 Nov 2019, 09:56</time> by <a rel="author">Ралица Пейчева</a></address>
      <p>
        <b>Солени такси и данъци оскъпиха покупката на кола на старо</b>
        <br/>
        <i>В. Сега</i>
      </p>
      <p>Покупката на автомобил на старо рязко е поскъпнала през последните месеци. Но причината не е вдигане на цената на автомобилите, а чувствително покачване на нотариалните такси и дължимия общински данък. От лятото насам при изповядване на сделки с МПС нотариусите отказват да приемат удостоверения за застрахователна стойност, издадени от брокери. Признават се единствено оценки, извършени от застрахователни компании, а те са чувствително по-високи от сумите, определяни доскоро от брокерите. За това се оплакаха граждани, сблъскали се с проблема. Потърпевши от новите правила разказват, че застрахователи дават оценки в пъти по-големи от реалната стойност, на която купуват кола на старо. В резултат са принудени да плащат солени нотариални такси и данъци. Софиянка се оплаква, че за покупка на "Ауди" на старо, пострадало при катастрофа, за 1600 лв. застрахователна компания е дала оценка от 9000 лв., при което трябва да плати 177 лв. нотариална такса с ДДС и 225 лв. общински данък. За сравнение нотариалната такса при покупна цена от 1600 лв. е 61 лв., а данъкът - 40 лв. Потърсила друга застрахователна компания, колата й била оценена за 6000 лв.</p>
      <p>
        <b>Нито една държава от ЕС не иска да обменя данни с НАП </b>
        <br/>
        <i>В. Сега</i>
      </p>
      <p>Обменът на чувствителна данъчна информация между българската приходна агенция и данъчните служби на редица държави по света все още не е подновен. След пробива на информационните масиви на НАП и изтичането в интернет на данните на милиони фирми и граждани, сред които има и чужденци, Белгия, Германия и Сингапур първи съобщиха, че прекратяват размяната на данни. България е част от международната мрежа за автоматичен обмен на данъчна информация, създадена да противодейства на укриването на бюджетни задължения и на прането на пари - т.нар. Глобален форум на ОИСР за прозрачност. "Този обмен на данни е спрян с всички държави от ЕС и страните извън ЕС в рамките на Глобалния форум", заяви вчера шефката на НАП Галя Димитрова пред временната парламентарна комисия, сформирана да разследва причините за безпрецедентната кражба на лични данни. Димитрова посочи, че вече е имало проверка от експерти на Глобалния форум, които са дали своите препоръки за отстраняване на слабостите в защитата на информационните системи и НАП в момента ги изпълнява. В началото на 2020 г. ще има втора проверка, след което Димитрова очаква автоматичният обмен на данъчна информация с останалите данъчни служби да бъде възобновен. В Глобалния форум са включени над 120 държави.</p>
      <p>
        <b>Повече пари за винени проекти след 2020 г </b>
        <br/>
        <i>В. Труд</i>
      </p>
      <p>От повече безвъзмездни средства за винени проекти ще могат да се възползват производителите след 2020 г. Това стана ясно от думите на зам.-министъра на земеделието Лозана Василева по време на винена конференция в Интерс Експо Център в София. Националната програма за подпомагане на лозаро-винарскиа сектор ще бъде променена, така че да е още пополезна за бизнеса. Максималната сума на един проект вече ще е 800 000 евро. Вместо 50 на сто, както досега, фирмите ще могат да кандидатстват до 80 на сто финансиране по проекти за промотиране на българско вино в трети страни. Ще бъде включена и антикризисна мярка за подпомагане на събиране на реколтата на зелено, допълни Василева. Вече освен за оборудване ще може да се кандидатства и за средства за финансиране на строително-монтажните работи, но не и за откриване на изцяло нови предприятия, допълни зам.-министърът. Тя съобщи, че през тази година е обратно 126 милиона килограма грозде, от които се произвеждат около 90 млн. литра вино.</p>
      <p>
        <b>Трима инвеститори с интерес към летището в Стара Загора</b>
        <br/>
        <i>В. 24 часа</i>
      </p>
      <p>Трима инвеститори разглеждат възможността да развиват летището в Стара Загора, след като Министерството на икономиката го презентира като международен каргоцентър. Това заяви министър Емил Караниколов в парламента в петък. Той се надява скоро да има конкретен проект за затворения аеропорт. “Приоритет ни е развитието на логистичен хъб за стоки между Европа, Азия и Африка. Не е проблем да направим летище паметник, но е хубаво да намерим оператор инвеститор”, каза още министърът. Летището няма лиценз, но има развита инфраструктура, ток, канал, вода, газ. Терените благодарение на Министерството на отбраната са разширени. Караниколов изтъкна, че преди да бъде взето решение, то ще бъде обсъдено с хората в града. По време на парламентарния контрол той заяви, че инвеститорите вече искат изградени индустриални зони и терени с необходимата инфраструктура.</p>
      <p>
        <b>2500 лева заплата за най-скъпите звезди в театъра</b>
        <br/>
        <i>В. Монитор</i>
      </p>
      <p>За последните 2 години заплатите на артистите и на всички работещи в театрите – административен, технически персонал и т.н., плавно са се повишили с поне 30%. Въпреки това обаче те си остават едни от най-ниските в страната и за някои културни институти кръжат около минималната. Ето защо далновидните директори, артмениджъри и самите актьори търсят и други начини за вдигане на доходите в съсловието. „Увеличаването на парите е залегнало в браншовото споразумение с работодатели и синдикати и всичко описано е постигнато. Въпрос на гледна точка е обаче как се тълкува браншовото споразумение по места. Основен проблем е, че все още работодателите – българските театрални директори, не са проумели навсякъде, че е по-добре да се погрижат първо за човешкия фактор и тогава да инвестират в нови продукции, високотехнологични прожектори и др.“, коментира за „Монитор“ председателят на Съюза на артистите в България Христо Мутафчиев.</p>
      <p>
        <i>По статията работи: <a href="https://www.investor.bg/ikonomika-i-politika/332/a/pregled-na-pechata-za-23-noemvri-293747/znvygb:e.crvpurin@tznvy.pbz">Ралица Пейчева</a></i>
      </p>
      <related>
        <a href="https://www.investor.bg/ikonomika-i-politika/332/a/boian-durankev-ideite-na-upravliavashtite-za-bylgarite-v-chujbina-sa-dobri-293755/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/na-fokus/441/a/koi-i-kolko-sa-raboteshtite-bedni-293744/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-22-noemvri-293670/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/brankov-nacionalnata-programa-za-razvitie-do-2030-g-triabva-da-se-preraboti-293610/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/boiko-borisov-kontrabandata-v-bylgariia-e-pod-34-293592/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/ikonomist-ima-proboini-v-dyrjavnite-finansi-293450/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-19-noemvri-293446/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-13-noemvri-293092/?utm_source=internal&amp;utm_medium=article&amp;utm_campaign=tag_box"/>
      </related>
      <related>
        <a href="https://www.investor.bg/ikonomika-i-politika/332/a/pregled-na-pechata-za-8-noemvri-292816/?utm_source=internal&amp;utm_medium=article&amp;utm_campaign=tag_box"/>
      </related>
    </article>
  </body>
</html>