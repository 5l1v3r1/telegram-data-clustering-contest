<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/kosmos/boreia-ameriki/220150_milane-ta-eggrafa-gia-tin-oykraniki-ypothesi"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T09:24:42+00:00"/>
    <meta property="og:title" content="«Μιλάνε» τα έγγραφα για την «ουκρανική υπόθεση»"/>
    <meta property="og:description" content="Νέα στοιχεία έρχονται στο φως της δημοσιότητας και ενώ βρίσκεται σε εξέλιξη η έρευνα για ενδεχόμενη παραπομπή του προέδρου των ΗΠΑ Ντόναλντ Τραμπ, για την υπόθεση «εκβίασης» του Ουκρανού προέδρου."/>
  </head>
  <body>
    <article>
      <h1>«Μιλάνε» τα έγγραφα για την «ουκρανική υπόθεση»</h1>
      <address><time datetime="2019-11-23T09:24:42+00:00">23 Nov 2019, 09:24</time> by <a rel="author">efsyn.gr</a></address>
      <p>Νέα στοιχεία έρχονται στο φως της δημοσιότητας και ενώ βρίσκεται σε εξέλιξη η έρευνα για ενδεχόμενη παραπομπή του προέδρου των ΗΠΑ Ντόναλντ Τραμπ, για την υπόθεση «εκβίασης» του Ουκρανού προέδρου. Τα αποκαλυπτικά στοιχεία φανερώνουν τη στενή σχέση μεταξύ του Ρούντι Τζουλιάνι (δικηγόρου του προέδρου Τραμπ) και του υπουργού Εξωτερικών, Μάικ Πομπέο, πριν την απομάκρυνση της πρέσβης των ΗΠΑ στην Ουκρανία Μαρί Γιοβάνοβτις.</p>
      <p>Έπειτα από αίτημα ΜΚΟ -πάτησε στο νόμο περί ελευθερίας της ενημέρωσης- δόθηκαν στη δημοσιότητα από τις κρατικές αρχές τα έγγραφα που φανερώνουν τη συνεργασία που είχαν αναπτύξει το διάστημα 26 με 29 Μαρτίου ο Ρούντι Τζουλιάνι και ο Μάικ Πομπέο με αποκλειστικό σκοπό την ουκρανική υπόθεση και την «ενοχλητική» πρώην (πλέον) πρέσβη των ΗΠΑ στην Ουκρανία, Μαρί Γιοβάνοβτις.</p>
      <p>Τα αρχεία δείχνουν ότι οι δύο άνδρες μιλούσαν επανειλημμένα μεταξύ τους για την «καυτή» υπόθεση χωρίς όμως να γίνουν γνωστές λεπτομέρειες από το περιεχόμενο των συνομιλιών τους. Στα αποκαλυπτικά έγγραφα περιλαμβάνεται και μια έκθεση που είναι δημοσιευμένη σε χαρτιά που φέρουν το λογότυπο του ξενοδοχείου Τραμπ.</p>
      <p>Χθες, ο Αμερικανός πρόεδρος, κατά την προσφιλή τακτική του της υποτίμησης της αξιοπιστίας των μαρτύρων, μιλώντας στο Fox επιτέθηκε για μια ακόμη φορά στην πρώην πρέσβη των ΗΠΑ στην Ουκρανία Μαρί Γιοβάνοβιτς, η οποία έχει καταθέσει για την υπόθεση.</p>
      <p>Αν και η Γιοβάνοβιτς έχει δεχθεί επαίνους για το έργο της ως διπλωμάτη, ο Ντόναλντ Τραμπ που την απομάκρυνε από την πρεσβεία της Ουκρανίας, υποστήριξε ότι η πρώην πρέσβης είχε εκμεταλλευθεί το γεγονός ότι ήταν γυναίκα.</p>
      <p>Υποστήριξε ότι «είναι άνθρωπος του Ομπάμα» και ότι της φέρθηκε ευγενικά «γιατί είναι γυναίκα. Πρέπει να είμαστε ευγενείς με τις γυναίκες», παρόλο που στη διάρκεια της κατάθεσής της τις επιτίθετο μέσω Twitter.</p>
      <p>Την περασμένη εβδομάδα, η Γιοβανόβιτς εξέφρασε την ενόχλησή της από την εκστρατεία επιθέσεων που δέχθηκε από τον Τζουλιάνι μιλώντας παράλληλα για «ψευδείς ισχυρισμούς» από άτομα με «αμφισβητήσιμα κίνητρα».</p>
      <related>
        <h4>Σχετικά Άρθρα</h4>
        <a href="https://www.efsyn.gr/kosmos/boreia-ameriki/220086_o-tramp-thelei-na-dikastei-gia-tin-oykraniki-ypothesi"/>
        <a href="https://www.efsyn.gr/kosmos/boreia-ameriki/219660_orgi-tramp-kai-leykoy-oikoy-meta-tis-katatheseis-gia-tilefonima-me"/>
        <a href="https://www.efsyn.gr/kosmos/boreia-ameriki/217652_sti-dimosiotita-martyries-gia-tin-oykrania-poy-kaine-tramp-tzoyliani"/>
        <a href="https://www.efsyn.gr/kosmos/boreia-ameriki/217038_kai-me-ti-boyla-tis-boylis-ton-antiprosopon-i-ereyna-kata-toy-tramp"/>
        <a href="https://www.efsyn.gr/kosmos/boreia-ameriki/216856_martyria-axiomatikoy-kaiei-ton-tramp-gia-oykraniko"/>
        <a href="https://www.efsyn.gr/node/214390"/>
      </related>
    </article>
  </body>
</html>