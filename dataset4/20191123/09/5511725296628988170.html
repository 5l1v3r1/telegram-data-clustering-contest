<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/biznesa_vide/ozols-pieteicies-konkursa-uz-liaa-direktora-amatu.d?id=51663043"/>
    <meta property="og:site_name" content="DELFI"/>
    <meta property="article:published_time" content="2019-11-23T09:24:41+00:00"/>
    <meta property="og:title" content="Ozols pieteicies konkursā uz LIAA direktora amatu "/>
    <meta property="og:description" content="Līdzšinējais Latvijas Investīciju un attīstības aģentūras (LIAA) direktors Andris Ozols, kura amata pilnvaras beidzās 22. novembrī, ir pieteicies Valsts kancelejas izsludinātajā konkursā uz LIAA direktora amatu, atzina Ozols."/>
  </head>
  <body>
    <article>
      <h1>Ozols pieteicies konkursā uz LIAA direktora amatu </h1>
      <address><time datetime="2019-11-23T09:24:41+00:00">23 Nov 2019, 09:24</time> by <a rel="author">LETA</a></address>
      <p>
        <b>Līdzšinējais <a href="https://www.delfi.lv/temas/latvijas-investiciju-un-attistibas-agentura">Latvijas Investīciju un attīstības aģentūras</a> (LIAA) direktors <a href="https://www.delfi.lv/temas/andris-ozols">Andris Ozols</a>, kura amata pilnvaras beidzās 22. novembrī, ir pieteicies Valsts kancelejas izsludinātajā konkursā uz LIAA direktora amatu, atzina Ozols.</b>
      </p>
      <p>Viņš stāstīja, ka LIAA direktora amatā viņš veicis būtiskus uzlabojumus aģentūras darbā, kā arī radījis jaunus projektus, kā piemēru minot šovasar notikušo inovāciju un tehnoloģiju festivālu "iNovuss".</p>
      <p>Ozols arī iecerējis uzlabot biznesa inkubatoru tīklu, paplašināt LIAA ārvalstu pārstāvniecību skaitu, iesaistīt valsts augstākās amatpersonas uzņēmēju aizstāvībā, kā arī attīstīt uzņēmējiem noderīgu digitālu platformu.</p>
      <p>"Es vēlos attīstīt kvalitatīvu, cita līmeņa digitālu platformu uzņēmējiem, kurā vienkopus būs pieejama visa informācija par atbalstu, kā arī paši uzņēmēji platformu varēs attīstīt ar savu saturu, piemēram, informēt par precēm un pakalpojumiem, savstarpējo sadarbību un ierosinājumiem. Tas nebūs portāls, bet drīzāk sava veida sociālā vietne kā "Facebook" vai "Linkedin"," klāstīja Ozols.</p>
      <p>Jau ziņots, ka šā gada 24. oktobrī tika izsludināts konkurss uz LIAA direktora amatu, kurā pieteikušies 13 pretendenti.</p>
      <p>Ozols LIAA direktora amatā stājās 2004. gadā. Viņa pilnvaru termiņš beidzās 22. novembrī.</p>
      <p>Publisks saspīlējums starp ekonomikas ministru Ralfu Nemiro (KPV LV) un LIAA direktoru Ozolu izcēlās pēc tam, kad šā gada martā intervijā Latvijas Televīzijas raidījumā "Viens pret vienu" Nemiro sacīja, ka LIAA darbinieki iesaistīti Eiropas Savienības fondu izkrāpšanā. Savukārt Ozols par ministra pausto izteicās, ka tādējādi tiek grauta valsts reputācija un radīti miljoniem eiro lieli zaudējumi.</p>
      <p>Ozols norādīja, ka ministrs paudis kļūdainu informāciju, un aicināja Nemiro to atsaukt, tomēr ekonomikas ministrs uzsvēra, ka viņš no saviem vārdiem neatkāpjas un tie netika pausti ar nolūku mest šaubu ēnu pār LIAA. Tāpat Nemiro neredzēja pamatu atsaukties Ozola lūgumam atvainoties LIAA.</p>
      <p>Vēlāk Nemiro informēja, ka viņa vadītā ministrija un uzņēmēju organizāciju pārstāvju komisija izvērtēja Ozola darbību, novērtējot to kā labu ar piebildi, ka tā būtu pilnveidojams. Tomēr EM lēma neturpināt darba attiecības ar Ozolu. Ministrs piebilda, ka Ozols LIAA vadījis 15 gadus, tādēļ iestādes darbu vajadzētu "atsvaidzināt".</p>
      <p>Tāpat ekonomikas ministrs noliedza, ka darbam LIAA direktora amatā būtu noskatīts bijušais LIAA darbinieks, līdzšinējais EM valsts sekretāra vietnieks Raimonds Aleksejenko, kurš amatā EM stājās 2015. gadā, kad ekonomikas ministre bija Dana Reizniece-Ozola (ZZS). Aleksejenko ministrijā pārrauga ar Eiropas Savienības fondiem un uzņēmējdarbības konkurētspēju saistītus jautājumus, kā arī ir atbildīgs par Centrālās statistikas pārvaldes un LIAA darba organizāciju.</p>
      <p>LIAA ir ekonomikas ministra pakļautībā esoša tiešās pārvaldes iestāde, kuras mērķis ir sekmēt Latvijas uzņēmumu konkurētspēju un eksportspēju starptautiskajos tirgos, veicināt ārvalstu investīciju apjoma pieaugumu, īstenot tūrisma attīstības valsts politiku un valsts politiku inovācijas jomā.</p>
      <p>LIAA direktora galvenie pienākumi ir veicināt Latvijas uzņēmumu eksportspējas paaugstināšanu un ārējo tirdzniecību, ārvalstu investīciju ienākšanu Latvijas ekonomikā, uzņēmējdarbības uzsākšanu un attīstību, inovācijas un tehnoloģiju pārnesi, veicināt un īstenot tūrisma attīstības valsts politiku, kā arī nodrošināt Eiropas Savienības fondu un citu ārvalstu finanšu instrumentu līdzfinansētas aktivitātes un to administrēšanu.</p>
      <p>LIAA mērķis ir sekmēt uzņēmējdarbības attīstību Latvijā, veicinot ārvalstu investīciju apmēra pieaugumu un palielinot Latvijas konkurētspēju pašmāju un starptautiskajos tirgos.</p>
      <related>
        <h4>Lasi vēl</h4>
        <a href="https://www.delfi.lv/news/national/politics/izsludinats-konkurss-uz-liaa-direktora-amatu.d?id=51575939"/>
        <a href="https://www.delfi.lv/bizness/biznesa_vide/aizdomas-par-626-tukstosu-eiro-izkraptu-es-naudu-ltrk-organizetajos-braucienos.d?id=51490329"/>
      </related>
    </article>
  </body>
</html>