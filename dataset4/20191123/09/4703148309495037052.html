<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/nb-ii/mtk/az-mtk-melto-modon-avatja-fel-az-aranycsapat-szovetsegi-kapitanyanak-siremleket"/>
    <meta property="og:site_name" content="csakfoci.hu"/>
    <meta property="article:published_time" content="2019-11-23T09:51:03+00:00"/>
    <meta property="og:title" content="Az MTK méltó módon avatja fel az Aranycsapat szövetségi kapitányának síremlékét"/>
    <meta property="og:description" content="Az MTK Budapest hivatalos honlapján számolt be arról, hogy hétfőn avatja fel az Aranycsapat egykori szövetségi kapitányának, Sebes Gusztávnak a síremlékét, melyet a fővárosi klub újíttatott fel."/>
  </head>
  <body>
    <article>
      <h1>Az MTK méltó módon avatja fel az Aranycsapat szövetségi kapitányának síremlékét</h1>
      <address><time datetime="2019-11-23T09:51:03+00:00">23 Nov 2019, 09:51</time> by <a rel="author">csakfoci.hu</a></address>
      <p>
        <b>
          <b>Az MTK Budapest hivatalos honlapján számolt be arról, hogy hétfőn avatja fel az Aranycsapat egykori szövetségi kapitányának, Sebes Gusztávnak a síremlékét, melyet a fővárosi klub újíttatott fel.</b>
        </b>
      </p>
      <p>November 25-én, hétfőn avatja fel az MTK az Aranycsapat szövetségi kapitányának, <b>Sebes Gusztáv</b> síremlékét, mely eseményre szurkolókat is várnak. A síremlék felavatására a Budafoki Temető 25-ös parcellájában (urnasírok) kerül sor, a főbejárattól balra, 40-50 méterre található a szakember sírköve.</p>
      <blockquote>
        <b>AZ MTK Budapest kéri a szurkolókat, hogy egy szál virággal fejezzék ki tiszteletüket!</b>
      </blockquote>
      <p>Az Aranycsapat szövetségi kapitánya Sebes Gusztáv volt, aki a Hungária FC színeiben 1927 és 1940 között 200 bajnoki mérkőzésen lépett pályára, s 2 gólt szerzett. 1945-ben a Budafoki MTE edzőjeként is dolgozott. Az MTK örökös bajnoka!</p>
      <p>Sírját az MTK előterjesztése alapján a Nemzeti Emlékhely és Kegyeleti Bizottság védetté nyilvánította, így az a Nemzeti Sírkert része lett. Sebes Gusztáv sírja, ahol feleségével együtt nyugszik, a Budafoki Temető egyik, valamikor az 1970-es években készített beton urnafalában van – írja az <a href="http://mtkbudapest.hu/hirek/hetfon-avatjuk-fel-sebes-gusztav-sirkovet">mtkbudapest.hu</a>.</p>
      <p>Ez az állapot méltatlan volt Sebes Gusztáv emlékéhez, ezért az Aranycsapat Emlékév alkalmából a klub úgy gondolta, hogy a síremléket a Budafoki MTE-vel, és Budafok-Tétény Önkormányzatával közösen felújíttatja.</p>
      <blockquote>
        <b>A síremlék jelenlegi helyén azonban ez kivitelezhetetlen volt – emiatt úgy döntöttek, hogy áttemetéssel urnasírban helyezzük el a hamvakat. Ez a helyszín, és az urnasír már méltó Sebes Gusztáv emlékéhez!</b>
      </blockquote>
      <p>A síremlék felavatását az Évszázad mérkőzésének, a 6-3-as magyar-angol összecsapásnak a 66. évfordulójára, november 25-ére időzítették.</p>
    </article>
  </body>
</html>