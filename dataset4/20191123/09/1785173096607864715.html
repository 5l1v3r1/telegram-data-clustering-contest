<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/volumul-alexandru-darie-spectacole-de-poveste-semnat-de-doina-papp-va-fi-lansat-la-teatrul-de-comedie-1922402223102019110919178186"/>
    <meta property="og:site_name" content="News.ro"/>
    <meta property="article:published_time" content="2019-11-23T09:22:10+00:00"/>
    <meta property="og:title" content="Volumul &quot;Alexandru Darie - Spectacole de poveste&quot;, semnat de Doina Papp, va fi lansat la Teatrul de Comedie"/>
    <meta property="og:description" content="Volumul &quot;Alexandru Darie - Spectacole de poveste&quot;, de Doina Papp, va fi lansat pe 28 noiembrie, la ora 18.00, în foaierul Sălii &quot;Radu Beligan&quot; al Teatrului de Comedie."/>
  </head>
  <body>
    <article>
      <h1>Volumul "Alexandru Darie - Spectacole de poveste", semnat de Doina Papp, va fi lansat la Teatrul de Comedie</h1>
      <address><time datetime="2019-11-23T09:22:10+00:00">23 Nov 2019, 09:22</time> by <a rel="author">News.ro</a></address>
      <p>
        <b>Volumul "Alexandru Darie - Spectacole de poveste", de Doina Papp, va fi lansat pe 28 noiembrie, la ora 18.00, în foaierul Sălii "Radu Beligan" al Teatrului de Comedie.</b>
      </p>
      <p>La eveniment, regizorul Alexandru Darie va fi evocat de mai multe personalităţi din lumea teatrului, precum actorii George Ivaşcu şi Oana Pellea, dar şi autoarea volumului Doina Papp.</p>
      <p>Găzduirea evenimentului în acest spaţiu reprezintă totodată ocazia de a readuce în memoria spectatorilor, cele trei spectacole regizate de Alexandru Darie pe scena Teatrului de Comedie: "Visul unei nopţi de vară", de William Shakespeare (1990), "Legături primejdioase", de Ch. Hampton (1991) şi "Iluzia comică", de Pierre Corneille (1998). De asemenea, vor fi proiectate şi o serie de imagini document din arhiva Teatrului, cu cele trei montări.</p>
      <p>"Nu am dorit să fac o carte de analiză teatrologică. Ştiindu-l pe Ducu bun povestitor, artist cu idei şi cu verb, spiritual şi cu umor, m-am gândit să speculez în această direcţie, situându-mă în postura provocatorului. (...) A văzut textul în iunie 2019. Mi-a telefonat şi mi-a spus că l-am emoţionat. Despre Ducu Darie se va scrie mult de acum înainte, sper. Experienţa acestei cărţi dialogate, care a devenit fără voie testamentară, rămâne însă unică", spune Doina Papp.</p>
      <p>Doina Papp este critic şi istoric de teatru, publicist, membru al Asociaţiei Internaţionale a Criticilor de Teatru şi al UNITER. Scrie cronică teatrală la Revista 22, Teatrul azi, Adevărul.ro. A publicat volume monografice despre actori, regizori şi teatre precum: "Treptele iubirii" (Silvia Popovici), "Viaţa pe o scândură" (Teatrul Nottara), "Un destin spulberat" (Dan Micu), "O poveste cu Horaţiu" (Horaţiu Mălăele), "Mihăiţă. Reconstituirea unei vieţi" (George Mihăiţă), precum şi lucrări de istorie şi critică teatrală. Membră în jurii naţionale şi internaţionale şi curator al unor festivaluri de teatru, a obţinut numeroase premii şi distincţii printre care Premiul pentru critică la Galele UNITER 2006 şi 2015, precum şi Premiul pentru întreaga activitate, aferent anului 2018 al uniunii de breaslă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>