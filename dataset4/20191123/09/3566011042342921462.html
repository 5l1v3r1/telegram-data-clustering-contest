<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549273.html/%D9%85%D8%B1%D8%B2-%D9%87%D9%88%D8%A7%DB%8C%DB%8C-%DA%A9%D8%B4%D9%88%D8%B1-%D9%85%D8%B9%D8%B7%D9%84-%D9%88%D8%B9%D8%AF%D9%87-%D9%87%D8%A7%DB%8C-%D8%B3%D8%A7%D8%B2%D9%85%D8%A7%D9%86-%D9%88-%D8%B4%D8%B1%DA%A9%D8%AA-%D9%87%D8%A7%DB%8C-%D9%87%D9%88%D8%A7%D9%BE%DB%8C%D9%85%D8%A7%DB%8C%DB%8C--%D9%81%D8%B1%D9%88%D8%AF%DA%AF%D8%A7%D9%87-%D8%A8%DB%8C%D9%86-%D8%A7%D9%84%D9%85%D9%84%D9%84%DB%8C-%D8%A7%D8%B1%D8%A7%DA%A9-%D9%87%D9%85%DA%86%D9%86%D8%A7%D9%86-%D8%A8%D8%AF%D9%88%D9%86-%D9%BE%D8%B1%D9%88%D8%A7%D8%B2"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T09:00:00+00:00"/>
    <meta property="og:title" content="مرز هوایی کشور معطل وعده های سازمان و شرکت های هواپیمایی/ فرودگاه بین المللی اراک همچنان بدون پرواز"/>
    <meta property="og:description" content="توجه به توسعه صنعت حمل و نقل هوایی یکی از اصلی ترین مواردی است که می تواند در راستای توسعه اقتصادی کشور و منطقه مورد نظر تاثیر گذار باشد. استان مرکزی با توجه به ظرفیت های صنعتی و گردشگری و پتانسیل های آموزشی و اقتصادی مختلفی که در خود دارد، نیازمند نگاه ویژه در حوزه صنعت حمل و نقل هوایی است."/>
  </head>
  <body>
    <article>
      <h1>مرز هوایی کشور معطل وعده های سازمان و شرکت های هواپیمایی/ فرودگاه بین المللی اراک همچنان بدون پرواز</h1>
      <h2>اندر حکایت تعطیلی فرودگاه اراک؛</h2>
      <address>
        <time datetime="2019-11-23T09:00:00+00:00">23 Nov 2019, 09:00</time>
      </address>
      <p>توجه به توسعه صنعت حمل و نقل هوایی یکی از اصلی ترین مواردی است که می تواند در راستای توسعه اقتصادی کشور و منطقه مورد نظر تاثیر گذار باشد. استان مرکزی با توجه به ظرفیت های صنعتی و گردشگری و پتانسیل های آموزشی و اقتصادی مختلفی که در خود دارد، نیازمند نگاه ویژه در حوزه صنعت حمل و نقل هوایی است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ توجه به توسعه صنعت حمل و نقل هوایی یکی از اصلی ترین مواردی است که می تواند در راستای توسعه اقتصادی کشور و منطقه مورد نظر تاثیر گذار باشد. تسهیل در حضور سرمایه‌گذاران، ایجاد ارزش برای توسعه گردشگری، سرعت در انجام پروژه‌ها، جاذبه برای استقرار دفاتر صنایع در استان ها، حضور حداکثری مدیران در استان و تقویت صنایع از مزیت‌های توسعه صنعت حمل و نقل هوایی در استان هاست.</p>
      <p>استان مرکزی با توجه به ظرفیت های صنعتی و گردشگری و پتانسیل های آموزشی و اقتصادی مختلفی که در خود دارد، نیازمند نگاه ویژه در حوزه صنعت حمل و نقل هوایی است تا با گسترش این صنعت بسیاری از این ظرفیت های بالقوه به فعلیت رسیده و تاثیر شگرف خود بر محیط کسب و کار را بگذارد.</p>
      <p>آن چه که باید مورد توجه قرار گیرد این است که استان مرکزی نیازمند پشتیبانی مالی آنچنانی برای تحقق این مهم نیست بلکه یک پشتوانه مدیریتی، بسیاری از موانع را در این حوزه برطرف می سازد. این استان با محوریت شهر اراک در این حوزه، مدیریتی را نیاز دارد که ظرفیت موجود در صنعت حمل و نقل هوایی یعنی فرودگاه  اراک را بالفعل کرده و تمام دستاوردهای مورد نظر را محقق کند.</p>
      <p>فرودگاه اراک که در ۱۰ کیلومتری شمال غربی شهر اراک واقع‌شده است، با مطالعاتی که از سال ۱۳۶۶ شروع شد سرانجام از سال۷۸ و با هزینه ۷ میلیارد تومانی به بهره‌برداری رسید. در ابتدای امر و تا مدت‌ها تا اسفندماه سال ۱۳۸۴ به‌جز پروازهای اختصاصی و هواپیماهای آموزشی و سم‌پاشی، شاهد پرواز دیگری نبود. هرچند بعدها پروازهای داخلی و حتی خارجی را تجربه کرد ولی تاکنون هیچ‌یک از پروازهای آن چندان تداوم نداشته است. پیش‌ازاین پروازهای کیش، مشهد، عتبات از فرودگاه اراک انجام‌شده و حتی برای مدتی پرواز تهران برای رفت و آمد صاحبان صنایع و مسئولین کشوری و استانی نیز در آن فعال شد.</p>
      <p>رئیس فرودگاه اراک:</p>
      <p>
        <b>فرودگاهی کامل ولی تعطیل</b>
      </p>
      <p>رحیم حسین نسب رئیس فرودگاه اراک طی مصاحبه ای در ۸ بهمن ۹۷ به شرایط آماده این فرودگاه پرداخت و گفت: این فرودگاه برای پروازهای داخلی و طول باند ۲۹۰۰ متر و استحکام باند در حد پرواز فوکر ۱۰۰ راه‌اندازی شد.</p>
      <p>وی افزود: در مهر و موم‌های اخیر و تا سال ۱۳۹۴ این فرودگاه ظرفیت خود را برای پذیرش هواپیماهای بزرگ‌تر افزایش داد؛ بدین ترتیب طول باند به ۳۷۰۰ متر و استحکام باند ۶۵، مناسب برای پذیرش ایرباس رسید.</p>
      <p>مدیر فرودگاه اراک درباره ظرفیت فرودگاه تصریح کرد: در حال حاضر فرودگاه اراک می‌تواند دو هواپیما یکی پهن‌پیکر و دیگری متوسط را به‌طور هم‌زمان پذیرش کند.</p>
      <p>وی ادامه داد: با راه‌اندازی چراغ‌های باند تا سال ۹۳، فرودگاه قابلیت پروازهای شبانه‌روزی را پیدا کرد.</p>
      <p>حسین نسب در همان مصاحبه درباره پروازهای بین‌المللی فرودگاه اراک اظهار کرد: تا سال ۹۴ تنها دو پرواز بین‌المللی و به مقصد سوریه از این فرودگاه انجام شد و متأسفانه از ظرفیت‌های این فرودگاه استفاده‌نشده بود.</p>
      <p>وی همچنین درباره رسیدن فرودگاه به گرید بین‌المللی عنوان کرد: تنها مشکل فرودگاه برای رسیدن به گرید بین‌المللی ظرفیت پذیرش ۱۰۰ نفری آن بود که این ظرفیت با بهسازی که صورت گرفت  تا حدود ۶۰ درصد افزایش یافت.</p>
      <p>مدیر فرودگاه اراک در خصوص تداوم پروازهای فرودگاه نیز گفته بود: از خرداد سال ۹۵ پروازهای فرودگاه تداوم داشت هرچند دلایل متعددی باعث شد که تعداد پروازها در این دو سال، زمانی با افزایش همراه باشد و زمانی با کاهش.</p>
      <p>وی افزود: در سال ۹۶ با اضافه شدن پروازهای خارجی به پروازهای فرودگاه، افزایش تعداد پرواز را شاهد بودیم. پیش از این پرواز مشهد و عسلویه داشتیم و در سال ۹۶ پرواز عتبات نیز اضافه شد. هرچند توقف پروازهای عتبات از فرودگاه اراک منجر شد که در سال ۹۷ تعداد پروازها مجدداً کاهش پیدا کند.</p>
      <p>حسین نسب درباره تأثیر صنعت حمل‌ونقل هوایی بر منطقه بیان کرد: توسعه صنعت حمل‌ونقل هوایی می‌تواند به‌طور غیرمستقیم در سرمایه‌گذاری‌ها در استان و میزان اشتغال‌زایی تأثیر بگذارد.همچنین در بحث اشتغال هتلینگ، کت رینگ، ترانسفرینگ می تواند تأثیرگذار باشد.</p>
      <p>صحبت های رئیس فرودگاه اراک نشان از ظرفیت بالای موجود در این فرودگاه دارد. ظرفیتی که می تواند در عرصه های مختلف زیارتی و صنعتی و گردشگری نقش ایفا کند اما متاسفانه به دلیل برخی از ضعف های مدیریتی این ظرفیت عظیم در حال حاضر بلا استفاده مانده است.</p>
      <p>
        <b>پرواز تهران آمد و همه پرواز ها را برد</b>
      </p>
      <p>حتی در مسیر بالا و پایین های فرودگاه اراک استاندار مرکزی پرواز تهران این فرودگاه را نیز افتتاح کرد و تمام تلاش خود را به کار گرفت که این پرواز را روی پا نگاه دارد اما بعد از گذشت مدتی این پرواز نیز کنار رفت.</p>
      <p>استاندار مرکزی در مراسم افتتاح این پرواز گفته بود: استان مرکزی علاوه بر اینکه ارتباط‌های خیلی خوبی را با تهران و سایر شهرهای کشور دارد، به لحاظ تولیدات صنعتی و کشاورزی مثل گل و گیاه می‌تواند برای خارج از ایران هم محصولات تولیدی خودش را صادر کند و همچنین می‌توان با توجه به این پرواز، گل و گیاه تولیدی در استان را به‌طور مستقیم از استان مرکزی و از فرودگاه اراک به شهرها و کشورهای مختلف دنیا صادر کنیم که این در دستور کار است.</p>
      <p>آقازاده برنامه اعزام مسافرین و زائرین به عتبات عالیات و کشور عراق را از دیگر برنامه‌های فرودگاه اراک عنوان کرده و گفته بود: امید است با همکاری سازمان حج و زیارت و سازمان هواپیمایی کشوری بتوانیم پروازهای حج تمتع سال آینده را با برنامه‌ریزی‌هایی که در حال انجام هست، برقرار کنیم.</p>
      <p>وی بابیان اینکه پروازهای عتبات برای استان مرکزی بسیار مهم است افزوده بود: این تعهد را به شرکت‌های هواپیمایی و ایرلاین ها دادیم که پروازهایی را که قرار می‌دهند به‌صورت صد در صد اشغال باشد که این‌ها همه برنامه‌های خوبی است که می‌تواند فرودگاه اراک، در توسعه اقتصادی و صنعتی استان نقش بیشتر و بهتری داشته باشد.</p>
      <p>حتی ۲۳ مهرماه سال ۹۷ استاندار مرکزی باز تاکید کرده بود که در تلاش هستیم تا به‌زودی خط مستقیم فرودگاه اراک به عتبات را راه‌اندازی کنیم البته تلاش بود تا برای اربعین امسال این اقدام صورت بگیرد که متأسفانه امکان آن فراهم نشده ولی قول می‌دهیم به‌زودی این اقدام فراهم شود تا دیگر برای سفر با هواپیما به عتبات نیازی به فرودگاه تهران نداشته باشیم.</p>
      <figure>
        <img src="http://newsroom.dana.ir/content/upload/ea7c4fd1-51a0-416b-933a-9712438affb4.png"/>
      </figure>
      <p> </p>
      <p>علی رغم همه قول های مسئولین استانی و پیگیری های انجام شده نه تنها پرواز های عتبات و حج در این فرودگاه اتفاق نیفتاد بلکه آرام آرام تمام پرواز های آن نیز رو به تعطیلی رفت و حتی دیگر از پروازهای عسلویه، مشهد و تهران نیز خبری نیست و فرودگاه به طور کامل به مرحله تعطیلی رسید.</p>
      <p>تعطیلی فرودگاه اراک طی چند ماه گذشته تا جایی پیش رفت که کریمی نماینده مردم اراک، خنداب و کمیجان در مجلس شورای اسلامی نیز در این خصوص در صحن علنی مجلس شورای اسلامی به وزیر راه و شهر سازی تذکر شفاهی داد و از تعطیلی فرودگاه اراک انتقاد و خواستار راه‌اندازی مجدد پروازهای این فرودگاه شد.</p>
      <p>حال چند ماهی است که نه تنها پرواز اراک تهرانی که استاندار مرکزی برای حفظ آن تلاش های بسیاری کرد، حفظ نشد بلکه تمام پروازهای گذشته نیز در این فرودگاه برقرار نیست و به نوعی فرودگاهی که از ظرفیت بسیار بالایی برخوردار است حال بدون کاربرد در گوشه ای بدون استفاده است.</p>
      <figure>
        <img src="http://newsroom.dana.ir/content/upload/95498012-648c-4b65-a811-dc2077ecbfd8.png"/>
      </figure>
      <p>این در حالی است که ظرفیت های بسیاری در استان مرکزی وجود دارد که جهت تحقق امر صادرات نیازمند این پروازها هستند. به عنوان نمونه گل و گیاه محلات یکی از کالاهای صادراتی استان است که در صورت آماده شدن پروازهای خارجی در این فرودگاه شرایط صادرات هرچه بهتر این کالای پر مشتری در دیگر کشورها مانند روسیه افزایش خواهد یافت.</p>
      <p>نماینده مردم اراک، خنداب و کمیجان در مجلس شورای اسلامی:</p>
      <p>
        <b>علیرغم تعهدات شرکت های هواپیمایی، فرودگاه اراک همچنان بدون پرواز</b>
      </p>
      <p>در این خصوص علی اکبر کریمی نماینده مردم اراک، خنداب و کمیجان در مجلس شورای اسلامی در گفتگو با دیارآفتاب گفت: در خصوص وضعیت فرودگاه اراک، گفت: فرودگاه بین المللی اراک که مرز رسمی کشور محسوب می شود، تمام امکانات و تجهیزات لازم را دارد و عملیات اجرایی و طولانی کردن باند فرود و نصب تجهیزات ناوبری و روشنایی آن انجام شده و در تمام ایام سال می تواند پذیرش هواپیماهای مختلف را داشته باشد.</p>
      <p>وی افزود: سالن انتظار فرودگاه نیز با پیگیری های صورت گرفته بازسازی شده است. ولی متاسفانه علی رغم اقدامات انجام شده و هزینه میلیاردی در این مجتمع فرودگاهی، شاهد بلا استفاده ماندن آن هستیم. این در حالی است که اگر امروزه نیاز به ساخت چنین فرودگاهی باشد، می بایست چند صد میلیارد تومان برای آن هزینه شود.</p>
      <p>کریمی اضافه کرد: علی رغم تذکرات مکرر مسئولین استانی، همچنان پروازی در این فرودگاه صورت نمی گیرد و شرکت های هواپیمایی از جمله شرکت هوایی آسمان تا به حال اقدام به برقراری پرواز های خود نکرده اند.</p>
      <p>نماینده مردم اراک، خنداب و کمیجان اضافه کرد: با پیگیری های صورت گرفته، این شرکت ها قول راه اندازی مجدد پرواز اراک به عسلویه را، از دو هفته گذشته دادند که متاسفانه هنوز برقرار نشده است. همچنین مقرر بود پس از آن پرواز اراک-مشهد و متعاقبا پرواز های سیاحتی مانند اراک-کیش و زیارتی مانند عتبات راه اندازی شود که هنوز هم صورت نگرفته است.</p>
      <p>وی با اشاره به رایزنی های صورت گرفته با وزارت رفاه که مالکیت شرکت هواپیمایی آسمان را در اختیار دارد، گفت: همچنین با مسئولین وزارت راه و شهرسازی و سازمان هواپیمایی کشور صحبت هایی شده و قول هایی در این خصوص داده بودند که متاسفانه به قول های خود عمل نکردند. این در حالی است که انتظار داریم مزیت استفاده از سفرهای هوایی که در سراسر کشور امری عادی است، برای مردم استان مرکزی هم فراهم شود.</p>
      <p>
        <b>استفاده از یارانه دولتی در سفرهای هوایی، حق مردم استان</b>
      </p>
      <p>کریمی با بیان اینکه دولت به بسیاری از فرودگاه های کشور جهت برقراری پرواز های هوایی یارانه می دهد، گفت: حق مردم استان مرکزی هم هست که از یارانه دولتی جهت سفرهای هوایی استفاده کنند. ضمن اینکه از پروازهایی که قبلا در تنها فرودگاه استان صورت می گرفت، استقبال خوبی می شد و ضریب اشغال صندلی های هواپیما در پروازها بسیار بالا بود، به طوری که پرواز عسلویه و مشهد بالای ۹۰ درصد و پروازهای عتبات به صورت ۱۰۰ درصد مورد استقبال قرار می گرفت. ولی متاسفانه پس از مدتی این امکان از مردم استان دریغ شد.</p>
      <p>وجود ظرفیت های مهمی چون فرودگاه برای توسعه اقتصادی و حتی گردشگری و فرهنگی یکی از مسائلی است که بسیاری از شهر ها و استان های کشور در پی آن هستند. این در حالی است که این ظرفیت مهم و اساسی در این استان وجود دارد اما بلا استفاده باقی مانده است. به عبارتی ندید گرفتن ظرفیت های موجود آسیب هایی را وارد می سازد که تا سالیان سال نیز قابل جبران نخواهد بود و همه این ها برخواسته از عدم تعامل صحیح، عدم تصمیم گیری های استانی و تمرکز بیش از حد به مرکز است.</p>
      <p>انتهای پیام/</p>
      <p> </p>
    </article>
  </body>
</html>