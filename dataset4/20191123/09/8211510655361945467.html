<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1powerrankings-volata-finale-hamilton-verstappen-468853.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T09:00:09+00:00"/>
    <meta property="og:title" content="#F1PowerRankings: volata finale Hamilton-Verstappen"/>
    <meta property="og:description" content="L'olandese appaia al comando il sei volte campione del mondo, mentre alle loro spalle Sainz consolida il terzo posto. Vettel invece scivola ai margini della top-10"/>
  </head>
  <body>
    <article>
      <h1>#F1PowerRankings: volata finale Hamilton-Verstappen</h1>
      <h2>L'olandese appaia al comando il sei volte campione del mondo, mentre alle loro spalle Sainz consolida il terzo posto. Vettel invece scivola ai margini della top-10</h2>
      <address><time datetime="2019-11-23T09:00:09+00:00">23 Nov 2019, 09:00</time> by <a rel="author">Matteo Senatore</a></address>
      <p>La spettacolare confusione che ha regnato sovrana negli ultimi giri del <b>Gran Premio del Brasile</b> non ha ribaltato solo le sorti della gara, almeno per i piazzamenti dal secondo in poi, ma ha anche regalato qualche scossone nella graduatoria del <b>#F1PowerRankings 2019</b>, giunto ormai alle sue battute conclusive. Si tratta di una particolare graduatoria che vuole misurare il<b> rendimento dei piloti</b> a prescindere dal mezzo che guidano. Il ‘regolamento’ è molto semplice: cinque esperti attribuiscono un voto da uno a dieci a tutti i piloti (senza tener conto del valore delle rispettive vetture) e la classifica generale è data dalla media dei voti ricevuti da ogni pilota nei vari GP.</p>
      <figure>
        <img src="https://www.formulapassion.it/wp-content/uploads/2019/11/Photo4_s.r.l._1040321-Custom.jpg"/>
      </figure>
      <p>Ad Interlagos il premio di migliore in pista è andato a<b> Max Verstappen</b>. L’olandese ha ricevuto il suo terzo ’50’ in stagione grazie ad un fine settimana dominato dal primo all’ultimo giorno. L’olandese della Red Bull è l’unico finora, ad un GP dal termine del campionato, ad essersi meritato più di una volta una valutazione perfetta da parte del sito ufficiale della F1. Con questo risultato il figlio di Jos appaia in vetta <b>Lewis Hamilton</b>, che in Brasile ha meritato un ‘race rating’ di appena 39 punti, a causa anche del contatto che ha messo fuori gioco Albon. I due si giocheranno la palma di ‘MVP’ stagionale ad Abu Dhabi, nella speranza che presto anche il mondiale vero possa tornare a decidersi al <i>photofinish</i>.</p>
      <figure>
        <img src="https://www.formulapassion.it/wp-content/uploads/2019/11/Sainz.jpg"/>
      </figure>
      <p>Dietro Verstappen sono stati premiati per la loro ottima performance anche gli altri due componenti del podio più inatteso del 2019: <b>Pierre Gasly</b> e <b>Carlos Sainz</b>. Il francese della Toro Rosso ha guadagnato 49 punti, ma resta ancora fuori dalla top-10 stagionale. Il 25enne della McLaren invece ha consolidato il suo terzo posto, ricevendo un ‘race rating’ di 48. Giornata nera invece per i ferraristi. L’incidente ‘fratricida’ ha vanificato la rimonta di Leclerc e posto fine alla gara di entrambi. Il monegasco in Brasile ha ricevuto comunque 37 punti. Solo 30 invece per <b>Sebastian Vettel</b>.</p>
      <p><b>Classifica #F1PowerRankings 2019: Classifica generale – (GP Stati Uniti)</b><br/>1 – Lewis Hamilton 43.4 pt. (39 pt.) 0<br/>1 – Max Verstappen 43.4 pt. (50 pt.) +1<br/>3 – Carlos Sainz 41.7 pt. (48 pt) 0<br/>4 – Lando Norris 40.2 pt. (38 pt.) 0<br/>5 – Charles Leclerc 39.8 pt. (37 pt.) 0<br/>6 – Alexander Albon 39.6 pt. (43 pt.) 0<br/>7 – Valtteri Bottas 38.7 pt. (29 pt.) 0<br/>8 – Sergio Perez 37.7 pt. (37 pt.) 0<br/>9 – Daniel Ricciardo 37.6 pt. (41 pt.) +1<br/>10 – Sebastian Vettel 37.3 (30) -1</p>
      <footer>RIPRODUZIONE RISERVATA</footer>
    </article>
  </body>
</html>