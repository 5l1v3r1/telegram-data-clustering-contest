<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zougla.gr/greece/article/xiropedes-sto-didimo-me-tis-kaltses-evalan-astinomiki-tis-dias"/>
    <meta property="og:site_name" content="Ζούγkλ@"/>
    <meta property="article:published_time" content="2019-11-23T09:56:33+00:00"/>
    <meta property="og:title" content="Χειροπέδες στο «δίδυμο με τις κάλτσες» έβαλαν αστυνομικοί της ΔΙ.ΑΣ."/>
    <meta property="og:description" content="«Λαυράκι» στην Νέα Φιλαδέλφεια έβγαλε μια περιπολία της ομάδας ΔΙ.ΑΣ. Παρά το… τρεχαλητό των δυο νεαρών να ξεφύγουν δεν τα κατάφεραν και τελικά οι αστυνομικοί τους πέρασαν χειροπέδες."/>
  </head>
  <body>
    <article>
      <h1>Χειροπέδες στο «δίδυμο με τις κάλτσες» έβαλαν αστυνομικοί της ΔΙ.ΑΣ.</h1>
      <address>
        <time datetime="2019-11-23T09:56:33+00:00">23 Nov 2019, 09:56</time>
      </address>
      <p>«Λαυράκι» στην Νέα Φιλαδέλφεια έβγαλε μια περιπολία της ομάδας ΔΙ.ΑΣ. Παρά το… τρεχαλητό των δυο νεαρών να ξεφύγουν δεν τα κατάφεραν και τελικά οι αστυνομικοί τους πέρασαν χειροπέδες.</p>
      <p>Όλα ξεκίνησαν όταν αστυνομικοί περιπολούσαν στην οδό Μαιάνδρου και είδαν δυο νεαρούς να δείχνουν … «ενδιαφέρον» για ένα σταθμευμένο αυτοκίνητο. Οι αστυνομικοί φώναξαν στους δυο νεαρούς θέλοντας να πλησιάσουν και να τους ελέγξουν. Εκείνοι όμως το έβαλαν στα πόδια και φεύγοντας πετούσαν στο δρόμο διάφορα αντικείμενα θέλοντας να ξεφορτωθούν ενοχοποιητικά στοιχεία. Τελικά, στην οδό Βρυούλων οι αστυνομικοί τους ακινητοποίησαν και τους συνέλαβαν.</p>
      <p>Όταν ο 22χρονος και ο 23χρονος μεταφέρθηκαν στο αστυνομικό τμήμα ξετυλίχθηκε η δράση τους. Με… αδυναμία στα ισόγεια διαμερίσματα και τις μονοκατοικίες της Νέας Φιλαδέλφειας, και πάντα με την βοήθεια του κατσαβιδιού τους, έμπαιναν στο εσωτερικό και άρπαζαν ό,τι πολύτιμο έβρισκαν. «Για να μην αφήνουν πίσω τους ίχνη και αποτυπώματα φορούσαν κάλτσες στα χέρια τους, τις οποίες ειχαν μέσα στις τσέπες τους» λέει αστυνομικός που ασχολήθηκε με την υπόθεση των δυο νεαρών.</p>
      <p>Σύμφωνα με τους αστυνομικούς, λίγο πριν την σύλληψη τους οι δυο νεαροί ειχαν μπει σε στο σπίτι μιας 39χρονης την ώρα που εκείνη έλειπε και αφού πρώτα είχαν παραβιάσει το ρολό της μπαλκονόπορτας. Μάλιστα, είχαν τέτοιο θράσος που μετά την διάρρηξη του σπιτιού, ετοιμάζονταν στον ίδιο δρόμο να παραβιάσουν και το αυτοκίνητο αλλά τελικά τους εντόπισαν οι αστυνομικοί της ομάδας ΔΙ.ΑΣ. Μπροστά στην μανία τους να βρουν αντικειμενα αξίας έκαναν άνω κάτω τα σπίτια ενώ εκτός από χρήματα και κοσμήματα, σε μια περίπτωση, είχαν αρπάξει και ένα πανάκριβο ρολόι. Τους δυο νεαρούς, σύμφωνα με τα στοιχεία που έχουν συγκεντρώσει οι αστυνομικοί, βοηθούσε και ένας συνομήλικος τους ο οποίος ειχε τον ρόλο του τσιλιαδόρου και για να μην κινεί υποψίες κινείτο με ένα… καροτσάκι από σουπερ μάρκετ.</p>
      <p>Ο συνήγορος υπεράσπισης τους, Γιάννης Γλύκας, δήλωσε στην zougla.gr για την υπόθεση: «Μία φερόμενη απόπειρα… καθότι μόνο ως μη ποινικώς κολάσιμη προπαρασκευαστική πράξη θα μπορούσε να θεωρηθεί. Μία αταυτοποίητη πράξη κλοπής καθότι δεν υπάρχει έκθεση απόδοσης των κατασχεθέντων σε παθόντα και πολύ περισσότερο αναγνώριση αυτών ως κλαπέντων και τρεις φορτωτικές συνθέτουν το παζ ενός ακόμη ελεγχόμενου διαβιβαστικού».</p>
      <p>
        <b>
          <i>Zougla newsroom</i>
        </b>
      </p>
    </article>
  </body>
</html>