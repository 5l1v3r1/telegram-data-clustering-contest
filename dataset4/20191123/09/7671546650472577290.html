<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914889"/>
    <meta property="og:site_name" content="Dnevnik"/>
    <meta property="article:published_time" content="2019-11-23T09:15:00+00:00"/>
    <meta property="og:title" content="Ameriški regulator za odstranitev opreme Huaweija in ZTE iz ameriških omrežij"/>
    <meta property="og:description" content="Ameriška Zvezna komisija za komunikacije (FCC) je ameriškim podjetjem, ki sodelujejo s kitajskima telekomunikacijskima velikanoma Huawei in ZTE, v petek soglasno onemogočila dostop do proračunskega denarja. Podjetjem je komisija predlagala, naj iz omrežij odstranijo to opremo."/>
  </head>
  <body>
    <article>
      <h1>Ameriški regulator za odstranitev opreme Huaweija in ZTE iz ameriških omrežij</h1>
      <address><time datetime="2019-11-23T09:15:00+00:00">23 Nov 2019, 09:15</time> by <a rel="author">STA</a></address>
      <p>
        <b>Ameriška Zvezna komisija za komunikacije (FCC) je ameriškim podjetjem, ki sodelujejo s kitajskima telekomunikacijskima velikanoma Huawei in ZTE, v petek soglasno onemogočila dostop do proračunskega denarja. Podjetjem je komisija predlagala, naj iz omrežij odstranijo to opremo.</b>
      </p>
      <p>Komisija FCC je s pet proti nič Huawei in ZTE razglasila za grožnjo nacionalni varnosti ZDA, kar je zadnji v vrsti ukrepov ameriške vlade proti kitajskima tehnološkima velikanoma.</p>
      <p>Obenem je FCC svetovala ameriškim podjetjem, ki z njuno pomočjo oziroma opremo vzpostavljajo telekomunikacijska omrežja po ameriškem podeželju, naj opremo začnejo odstranjevati iz omrežij. Naslednje leto bi lahko opremo uradno prepovedali.</p>
      <p>Huawei odločno protestira proti odločitvi FCC in jo razglaša za nezakonito. Hkrati poziva k ponovnem razmisleku o odločitvi, ki je bila sprejeta "le na osnovi iracionalnih špekulacij". Ameriška vlada sumi, da kitajska podjetja pomagajo vladi v Pekingu pri vohunjenju, Huawei pa je obtožen kršenja sankcij proti Iranu.</p>
      <p>Predsednik ZDA Donald Trump je že maja podpisal izvršni ukaz, ki je ameriškim podjetjem prepovedal uporabo opreme Huaweija in ZTE. Obe podjetji se lahko na odločitev FCC uradno pritožita v 30 dneh.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042912460/posel/novice/zda-z-novim-udarcem-kitajskim-tehnoloskim-velikanom"/>
      </related>
    </article>
  </body>
</html>