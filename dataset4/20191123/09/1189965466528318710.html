<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/world/260352/malta-i-astynomia-synelave-ksana-epixeirimatia-gia-ti-dolofonia-tis-reporter-karoyana-gkalizia"/>
    <meta property="og:site_name" content="LiFO"/>
    <meta property="article:published_time" content="2019-11-23T09:24:00+00:00"/>
    <meta property="og:title" content="Μάλτα: Η αστυνομία ξανασυνέλαβε επιχειρηματία για τη δολοφονία της ρεπόρτερ Καρουάνα Γκαλιζία"/>
    <meta property="og:description" content="Ένας Μαλτέζος επιχειρηματίας που συνελήφθη ως «πρόσωπο ενδιαφέροντος» αφέθηκε ελεύθερος την Πέμπτη το βράδυ και συνελήφθη ξανά"/>
  </head>
  <body>
    <article>
      <h1>Μάλτα: Η αστυνομία ξανασυνέλαβε επιχειρηματία για τη δολοφονία της ρεπόρτερ Καρουάνα Γκαλιζία</h1>
      <h2>Ένας Μαλτέζος επιχειρηματίας που συνελήφθη ως «πρόσωπο ενδιαφέροντος» αφέθηκε ελεύθερος την Πέμπτη το βράδυ και συνελήφθη ξανά</h2>
      <address><time datetime="2019-11-23T09:24:00+00:00">23 Nov 2019, 09:24</time> by <a rel="author">NEWSROOM</a></address>
      <p>
        <b>Ένας Μαλτέζος επιχειρηματίας που συνελήφθη ως «πρόσωπο ενδιαφέροντος» στο πλαίσιο της έρευνας για τη δολοφονία της δημοσιογράφου <a href="https://www.lifo.gr/tags/%CE%9D%CF%84%CE%AC%CF%86%CE%BD%CE%B9+%CE%93%CE%BA%CE%B1%CF%81%CE%BF%CF%85%CE%AC%CE%BD%CE%B1+%CE%93%CE%BA%CE%B1%CE%BB%CE%B9%CE%B6%CE%AF%CE%B1">Ντάφνι Καρουάνα Γκαλιζία</a> αφέθηκε ελεύθερος υπό αστυνομική επιτήρηση την Πέμπτη το βράδυ και συνελήφθη ξανά την Παρασκευή.</b>
      </p>
      <p>Ο πρωθυπουργός της Μάλτας Τζόζεφ Μουσκάτ είχε δηλώσει χθες στους δημοσιογράφους ότι η αστυνομία άφησε ελεύθερο τον Γιόργκεν Φένεχ την Πέμπτη αφού τον ανέκρινε και χωρίς να του απαγγελθούν κατηγορίες. Ο εξέχων επιχειρηματίας συνελήφθη όταν η θαλαμηγός του αναχαιτίστηκε λίγο μετά τον απόπλου της από μαλτέζικο λιμάνι, τις πρώτες πρωινές ώρες της Τετάρτης. Βάσει της ισχύουσας νομοθεσίας στη Μάλτα, η απαγγελία κατηγοριών σε όσους συλλαμβάνονται πρέπει να γίνει εντός 48 ωρών διαφορετικά θα πρέπει να αφεθούν ελεύθεροι.</p>
      <p>«Αν ένα άτομο οδηγηθεί στο δικαστήριο, δεν μπορεί να ανακριθεί περαιτέρω από τη αστυνομία και, στην περίπτωση αυτή, η αστυνομία θέλει να τον ανακρίνει περαιτέρω», είχε εξηγήσει ο Μουσκάτ στους δημοσιογράφους. «Οι ερευνητές δεν είναι ήρωες το ένα λεπτό και "γάιδαροι" το επόμενο. Γνωρίζουν τι κάνουν, έχουν περισσότερες ερωτήσεις και χρειάζονται χρόνο για να τις κάνουν», είχε τονίσει.</p>
      <p>Όμως λίγο αργότερα χθες το πρωί η αστυνομία ερεύνησε το γιοτ του Φένεχ. Πηγές δήλωσαν στην εφημερίδα Times of Malta ότι ο επιχειρηματίας τέθηκε υπό κράτηση για δεύτερη φορά μετά την έρευνα στο σκάφος του και πρόσθεσε ότι οι ερευνητές έχουν πλέον περιθώριο ως την Κυριακή το πρωί για να του απαγγείλουν κατηγορίες.</p>
      <p>Η Καρουάνα Γκαλιζία, μία από τις πιο γνωστές δημοσιογράφους στη Μάλτα, σκοτώθηκε από έκρηξη βόμβας ενώ έφευγε από το σπίτι της στις 16 Οκτωβρίου 2017. Τρεις άνδρες περιμένουν να δικαστούν για την πυροδότηση της βόμβας. Οι αρχές θα πρέπει ακόμη να προσδιορίσουν ποιος έδωσε την εντολή για τη δολοφονία, η οποία συγκλόνισε την Ευρώπη και προκάλεσε ερωτήματα για το κράτος δικαίου στη Μάλτα.</p>
      <p>Ο Φένεχ ήταν επικεφαλής μιας εταιρίας η οποία είναι από τους κύριους μετόχους ενός εργοστασίου παραγωγής φυσικού αερίου που κατασκευάστηκε αφού κέρδισε μια κρατική σύμβαση.Έρευνα του Reuters έχει καταδείξει επίσης ότι είναι ο ιδιοκτήτης μιας εταιρίας με την επωνυμία 17 Black, η οποία κατονομάστηκε σε μηνύματα ηλεκτρονικού ταχυδρομείου ότι υπήρξε ο δίαυλος για την κατάθεση χρημάτων σε λογαριασμούς μυστικών εταιριών στον Παναμά του υπουργού Τουρισμού Κόνραντ Μίτσι και του προσωπάρχη της κυβέρνησης Κιθ Σέμπρι. Ο Μίτσι ήταν υπουργός Ενέργειας όταν του κατοχυρώθηκε το συμβόλαιο για την κατασκευή του εργοστασίου. Δεν είναι γνωστό αν πράγματι χρήματα άλλαξαν χέρια.</p>
      <p>Η Καρουάνα Γκαλιζία είχε αποκαλύψει την ύπαρξη της 17 Black και παναμέζικων εταιριών που ανήκαν στους Μίτσι και Σέμπρι, αν και όταν σκοτώθηκε δεν ήταν ακόμη γνωστό ότι ο Φένεχ ήταν πίσω από την 17 Black. Ο Μίτσι και ο Σέμπρι αρνούνται ότι έκαναν οτιδήποτε επιλήψιμο και ο Μουσκάτ έχει απορρίψει κατ΄επανάληψη αιτήματα για την αποπομπή τους.</p>
      <p>
        <i>Με πληροφορίες από ΑΠΕ-ΜΠΕ</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/people/249829/meril-strip-pethane-kosmos-gia-na-apokalyfthoyn-ta-panama-papers"/>
      </related>
    </article>
  </body>
</html>