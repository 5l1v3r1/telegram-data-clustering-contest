<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%cf%80%ce%bf%ce%b9%ce%bf%cf%82-%ce%ae%cf%84%ce%b1%ce%bd-%ce%bf-%ce%b3%ce%b7%cf%81%cf%85%cf%8c%ce%bd%ce%b7%cf%82-%ce%b1%cf%80%cf%8c-%cf%84%ce%bf%ce%bd-%ce%bf%cf%80%ce%bf%ce%af%ce%bf-%cf%80%ce%ae%cf%81.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-23T09:39:33+00:00"/>
    <meta property="og:title" content="Ποιος ήταν ο Γηρυόνης από τον οποίο πήρε το όνομα του η κακοκαιρία που θα χτυπήσει την Ελλάδα"/>
    <meta property="og:description" content="Ο γίγαντας που κατοικούσε στα πέρατα του Ωκεανού"/>
  </head>
  <body>
    <article>
      <h1>Ποιος ήταν ο Γηρυόνης από τον οποίο πήρε το όνομα του η κακοκαιρία που θα χτυπήσει την Ελλάδα</h1>
      <address>
        <time datetime="2019-11-23T09:39:33+00:00">23 Nov 2019, 09:39</time>
      </address>
      <p>
        <b>Ο γίγαντας που κατοικούσε στα πέρατα του Ωκεανού</b>
      </p>
      <p>Νέο κύμα κακοκαιρίας αναμένεται να «χτυπήσει» ολόκληρη τη χώρα από το βράδυ της Κυριακής, με το meteo του Εθνικού Αστεροσκοπείου Αθηνών να του δίνει το όνομα Γηρυόνης.</p>
      <p>Ο Γηρυόνης, λοιπόν, όπως «βαφτίστηκε» το νέο, έντονο κύμα κακοκαιρίας από το meteo, αναμένεται να «χτυπήσει» από το βράδυ της Κυριακής και από τα δυτικά, επηρεάζοντας ολόκληρη τη χώρα.</p>
      <p>Τα κύρια χαρακτηριστικά του καιρού θα είναι οι ισχυρές βροχές και καταιγίδες και οι πολύ θυελλώδεις νοτιοανατολικοί άνεμοι.</p>
      <p>Στην ελληνική μυθολογία ο Γηρυόνης, όνομα το οποίο προκύπτει από το αρχαίο ρήμα γηρύω, που σημαίνει φωνάζω, σκούζω, ήταν ένας τρισώματος ή τρικέφαλος γίγαντας, γιος του Χρυσάωρα ή του θεού Ποσειδώνα και της Καλλιρρόης, κόρης του Ωκεανού.</p>
      <p>Και στις δύο εκδοχές, πάντως, είναι εγγονός της Μέδουσας Γοργώς. Είναι επίσης γνωστός με τα ονόματα Γηρυονέας, Γηρυονεύς και Γηρυών.</p>
      <p>Αυτός ο γίγαντας, που ταυτοποιείται μερικές φορές ως χθόνιος δαίμονας του θανάτου, κατοικούσε στη νήσο Ερύθεια, στην ομιχλώδη Δύση, στα πέρατα του Ωκεανού και είχε κοπάδια βοδιών, που τα έβοσκε ο Ευρυτίων και ο δικέφαλος σκύλος Όρθρος ή Όρθος, κοντά στο σημείο όπου και ο Μενοίτιος έβοσκε τα κοπάδια του Άδη. Με διαταγή του Ευρυσθέα, ο Ηρακλής ήρθε στην Ερύθεια, για να πάρει τα βόδια του Γηρυόνη στον ομώνυμο άθλο του, τον δέκατο κατά σειρά. Ο Ηρακλής σκότωσε, τελικά, τότε τον Γηρυόνη, μετά τη μάχη τους κοντά στον ποταμό Ανθεμούντα.</p>
      <p>Το όνομά του, μάλιστα, εμφανίζεται και στη «Θεία Κωμωδία» του Δάντη, ως φτερωτό θηρίο με ουρά σκορπιού, αλλά με το πρόσωπο ενός τίμιου ανθρώπου, να κατοικεί στην πλαγιά ανάμεσα στον έβδομο και τον όγδοο κύκλο της Κολάσεως (οι κύκλοι της βίας και της απάτης αντίστοιχα).</p>
      <figure>
        <img src="https://www.pentapostagma.gr/wp-content/uploads/2019/11/1024px-heracles_geryon_louvre_f55_0.jpg"/>
      </figure>
    </article>
  </body>
</html>