<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/od-casino-koncerta-do-resevanja-sveta"/>
    <meta property="og:site_name" content="Primorske novice"/>
    <meta property="article:published_time" content="2019-11-23T09:22:25+00:00"/>
    <meta property="og:title" content="Od casino koncerta do reševanja sveta"/>
    <meta property="og:description" content="Drevi se bo s koncertom na Mostovni zaključil letošnji festival Pixxelpoint. Ob 20. obletnici dogodka, ki je Novo Gorico učinkovito postavil na evropski zemljevid, je bila ponudba pixlov še posebej mamljiva in bogata. Sodobni umetniki so podrli kar nekaj meja in prodrli v prostore in kontekste, ki so bili za umetnost doslej neosvojeno ozemlje."/>
  </head>
  <body>
    <article>
      <h1>Od casino koncerta do reševanja sveta</h1>
      <address><time datetime="2019-11-23T09:22:25+00:00">23 Nov 2019, 09:22</time> by <a rel="author">Vesna Humar</a></address>
      <p>
        <b>Drevi se bo s koncertom na Mostovni zaključil letošnji festival Pixxelpoint. Ob 20. obletnici dogodka, ki je Novo Gorico učinkovito postavil na evropski zemljevid, je bila ponudba pixlov še posebej mamljiva in bogata. Sodobni umetniki so podrli kar nekaj meja in prodrli v prostore in kontekste, ki so bili za umetnost doslej neosvojeno ozemlje.</b>
      </p>
      <figure>
        <img src="https://static.primorske.si/foto/highres/kultura/720948_pixelpoint_2019_046.jpg"/>
        <figcaption>V Mestni galeriji Nova Gorica so na ogled postavili Človeško omrežje CHAL, projekt digitalnega arhiva iz Libanona.  Foto: Leo Caharija</figcaption>
      </figure>
      <p><b>NOVA GORICA</b> &gt; Pod naslovom <i>Preverjena resničnost. Delo na vmesniku se nadaljuje</i> je letošnji festival, sploh prvič v kuratorski vlogi, vodil <b>Peter Purg</b>, ki na Akademiji umetnosti Univerze v Novi Gorici kot izredni profesor vodi modul Novi mediji v študijskih programih Digitalne/Medijske umetnosti in prakse.</p>
      <p>Zastavil je program, ki postavlja vprašanja o mejah med resničnostjo in tehnologijo, med “hegemonom pametnim telefonom” in človeškim umom.</p>
      <blockquote>Robert Manchin, Belgija<br/>“Nekateri deli sveta delujejo kot velikanski sesalnik, ki vleče vase vso ustvarjalno energijo Evrope. Ta sesalnik še posebej prazni ruralna območja. Kulturo skušamo vzpostaviti kot vsaj delno zdravilo za to dogajanje.”</blockquote>
      <p>Festival pa je preverjal tudi meje splošno sprejetih družbenih predpostavk o novi ali medijski umetnosti ter o sodobnem ustvarjanju nasploh, naše predsodke o tem, da je to nekaj nerazumljivega in nedostopnega za povprečnega človeka. Odprl je razmisleke o tem, kaj lahko umetnost ter dogodki, ki se ji posvečajo, prinesejo prihodnosti civilizacije, ter zarisal nove paradigme v odnosu med tako imenovanimi družbenimi sektorji.</p>
      <figure>
        <img src="https://static.primorske.si/foto/lowres/kultura/720948_peter_purg.jpg"/>
        <figcaption>Peter Purg je letos festival prvič vodil v kuratorski vlogi.</figcaption>
      </figure>
      <h3>Nove umetnosti za nova mesta</h3>
      <p>Kakšne reinvencije urbane in ruralne živahnosti ponujajo nove (medijske) umetniške in artivistične prakse? Na kakšen način lahko te kreativne prakse spodbudijo medgeneracijski dialog? Ali je v trenutni (post)medijski in (post)resničnostni realnosti opolnomočenje državljanov sploh možno? Kakšne vrste novih sodelovanj se lahko porodijo, ko se na pravi način uporabijo/shekajo umetniška in druga kreativna (medijska) orodja? Ali lahko umetniška senzibilnost, prevpraševanje in kritika pripomorejo k večji trajnostnosti mest?</p>
      <p>Ta vprašanja so bila izhodišče za razpravo <i>Nove umetnosti za nova mesta</i>. Mesta se drastično spreminjajo, je poudaril <b>Robert Manchin</b> iz zveze Culture Action Europe iz Belgije: “Nekateri deli sveta delujejo kot velikanski sesalnik, ki vleče vase vso ustvarjalno energijo Evrope. In ne govorim le o umetnikih, ampak tudi o kreativnih in podjetnih ljudeh na vseh področjih. Ta sesalnik še posebej prazni ruralna območja. Soočamo se torej z novim izzivom. Kulturo skušamo vzpostaviti kot vsaj delno zdravilo za to dogajanje.”</p>
      <p>Avtor instalacije <i>Vibracija št. 4 </i>in član ekipe Evropske prestolnice kulture na Reki <b>Dominik Grdić</b> je pritrdil, da se je ideja o prestolnici v tem hrvaškem mestu rodila iz občutka, da je Reka v hrvaškem kontekstu nekoliko zapostavljena ter potrebuje ustvarjalni zagon. Ambicije, sicer neobičajne za mesto, so ustvarile neverjetno energijo, je prepričan Grdić.</p>
      <p>Tudi v Novi Gorici, ki ima, kot je poudaril globalno najbolj uspešni novogoriški in slovenski novomedijski umetnik <b>Marko Peljhan</b>, “zapleteno zgodovino, polno nejasnosti in šumov”, je umetnost lahko priložnost za preboj čez najrazličnejše meje, ki ovirajo razcvet mesta.</p>
      <figure>
        <img src="https://static.primorske.si/foto/lowres/kultura/720948_pixelpoint_2019_032.jpg"/>
        <figcaption>Projekt Branje ustnic, posvečen komunikaciji z rastlinami.</figcaption>
      </figure>
      <h3>Smer je prava</h3>
      <p>Kot je poudaril Purg, so že v pripravah za festival iskali partnerstva zunaj kulturnega sektorja: “Zelo tesno smo skušali sodelovati z gospodarstvom. Ponujali smo neposredno vlogo v projektih, za katere smo menili, da bi bili za posamična podjetja zanimivi. Uspeh je bil delen. Sklenili smo dogovor z družbama Arctur in AKEO. Seveda bi bil odziv lahko večji, a smer je prava.”</p>
      <p>Vrata so za novo umetnost odprle tudi Hitove igralnice. HEALLO je bil naslov rejverske zabave v kazinoju. Pixxelpoint pa je v partnerstvu s Hitom dobil prvo uradno dovoljenje Republike Slovenije, da odpre drobovje igralnih avtomatov za umetniške namene in jih spremeni v instrumente. Projekt “hekanja” v avtomate se je zaključil s koncertom v igralnici.</p>
      <p>Na letošnjo otvoritev festivala je v Mestno galerijo prišla lepa množica ljudi, in želja po tem, da bi se nove ali medijske ali novomedijske umetnosti odpirale novim občinstvom, je zelo močna.</p>
      <h3>Mreža centrov raziskovalnih umetnosti in kulture</h3>
      <p>Tako imenovani ex-Daimond, nastajajoči center kreativnih praks, se je tudi skozi letošnji festival vzpostavil kot pomembno in funkcionalno novo prizorišče.</p>
      <p>Tu je bil v okviru festivala tudi podpis memorandumuma projekta konS. Projekt bo vzpostavil mrežo centrov raziskovalnih umetnosti in kulture. Mesta, ki podpišejo memorandum, med katerimi je zdaj tudi Nova Gorica, želi konS “zavezati k aktivnemu ustvarjanju priložnosti za vključevanje občanov v programe in vsebine sodobne raziskovalne ustvarjalnosti, neformalnega raziskovalnega izobraževanja in prenašanja inovativnih rešitev v socialne inovacije za prebivalce mest oziroma mestnih občin, krajev in vasi, ki s tem postajajo prebivalcem prijaznejša, bolj varna in vzdržna”.</p>
      <p>Odgovora na vprašanje o prihodnosti sveta sicer festival ni našel. A če je kje, je rešitev v odpiranju koridorjev in ne v njihovem zapiranju. Sicer pa: delo na vmesniku se nadaljuje.</p>
    </article>
  </body>
</html>