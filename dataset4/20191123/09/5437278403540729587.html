<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1limburg.nl/kaartverkoop-pinkpop-van-start-zonder-rijen-bij-platenzaken"/>
    <meta property="og:site_name" content="1limburg"/>
    <meta property="article:published_time" content="2019-11-23T09:00:53+00:00"/>
    <meta property="og:title" content="Kaartverkoop Pinkpop van start zonder rijen bij platenzaken"/>
    <meta property="og:description" content="Zonder de traditionele rijen voor platenzaken als Sounds in Venlo of Satisfaction in Heerlen is zaterdag om 10:00 uur de kaartverkoop van Pinkpop van start gegaan."/>
  </head>
  <body>
    <article>
      <h1>Kaartverkoop Pinkpop van start zonder rijen bij platenzaken</h1>
      <h2>Zonder de traditionele rijen voor platenzaken als Sounds in Venlo of Satisfaction in Heerlen is zaterdag om 10:00 uur de kaartverkoop van Pinkpop van start gegaan.</h2>
      <address><time datetime="2019-11-23T09:00:53+00:00">23 Nov 2019, 09:00</time> by <a rel="author">Arthur Hubers</a></address>
      <p>Ook online zijn er geen wachtrijen. Het is voor het eerst dat Pinkpop zo vroeg met de kaartverkoop begint. Eerder gebeurde dat pas in het voorjaar.</p>
      <p><b>Online</b><br/>Ook is de verkoop van fysieke kaartjes zo goed als afgeschaft. Alleen bij Buro Pinkpop in Geleen kunnen nog papieren tickets worden gekocht, voor de rest zijn Pinkpopgangers aangewezen op de onlineverkoop.</p>
      <p>
        <b>Lees ook: </b>
        <a href="https://www.1limburg.nl/pinkpopkaarten-enkel-online-bij-buro-pinkpop-te-koop">Pinkpopkaarten enkel online of bij Buro Pinkpop te koop</a>
      </p>
      <figure>
        <img src="https://www.1limburg.nl/sites/default/files/public/styles/media-paragraph/public/666165.jpg?itok=qqz3d_GQ"/>
        <figcaption>
          <cite>Foto: L1 (Achille Prick)</cite>
        </figcaption>
      </figure>
      <p><b>Opwarmer</b><br/>Bij het hoofdkantoor van de festivalorganisatie in Geleen stonden zaterdagmorgen ongeveer 20 mensen te wachten om als een van de eersten een kaartje te bemachtigen. Tientallen jaren was het een traditie dat festivalgangers al uren voor de start van de voorverkoop aanschoven bij de verkoopadressen om vooral niet achter het net te vissen. Het wachten en overnachten bij die verkoopadressen was voor veel festivalgangers een leuke opwarmer voor het daadwerkelijke festival.</p>
      <figure>
        <img src="https://www.1limburg.nl/sites/default/files/public/styles/media-paragraph/public/666073.jpg?itok=4LfI1RV2"/>
        <figcaption>Een lange rij bij platenzaak Sounds in Venlo, voor tickets voor Pinkpop 2016<cite>Foto: Archief 1Limburg (Stevan van Bergen)</cite></figcaption>
      </figure>
      <p><b>Paradiso</b><br/>Pinkpop begint nu al met de kaartverkoop in navolging van andere festivals, die soms al meteen na afloop beginnen met de kaartverkoop voor volgend jaar. Het Landgraafse festival hield tot dit jaar vol om pas in het voorjaar, na een grote persconferentie in poptempel Paradiso waarbij alle artiesten werden aangekondigd, met de verkoop te beginnen.</p>
      <p><b>Bekendmaking</b><br/>Omdat veel artiesten hun tournee al lang van tevoren aankondigen, was de afgelopen jaren een groot deel van de line-up al ver voor die persconferentie bekend. Voor de editie 2020 heeft Pinkpop al een aantal namen vrijgegeven, waaronder headliners Red Hot Chili Peppers en Post Malone. Onduidelijk is nog voor de 51ste Pinkpop Ã¼berhaupt nog zo'n presentatie wordt gegeven.</p>
      <p><b>Lees ook:</b> <a href="https://www.1limburg.nl/pinkpop-voegt-twaalf-nieuwe-namen-toe-aan-line">Pinkpop voegt twaalf namen toe aan line-up</a></p>
      <p><b>Zwarte Cross</b><br/>Ook de Zwarte Cross begon zaterdag met de voorverkoop. Dat was binnen een half uur uitverkocht.</p>
      <figure>
        <img src="https://www.1limburg.nl/sites/default/files/public/styles/media-paragraph/public/666167.jpg?itok=Xcd0FNfd"/>
        <figcaption>Jan Smeets feliciteert Pinkpopgangers die in de rij stonden voor hun papieren toegangsbewijs<cite>Foto: L1 (Achille Prick)</cite></figcaption>
      </figure>
    </article>
  </body>
</html>