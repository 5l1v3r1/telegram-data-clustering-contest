<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/politiki/i-asylia-ton-politon-se-mitsotaki-kai-i-amichania-toy-syriza/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-23T09:17:53+00:00"/>
    <meta property="og:title" content="Η «ασυλία» των πολιτών σε Μητσοτάκη και η... αμηχανία του ΣΥΡΙΖΑ"/>
    <meta property="og:description" content="Με τον αέρα που δίνει η συνεχιζόμενη, για πέμπτο μήνα, υψηλή αποδοχή και στήριξη της, από την κοινωνία, η κυβέρνηση Μητσοτάκη βάζει στο τραπέζι  συνεχώς και νέα ζητήματα, κάποια από τα οποία άλλοτε θεωρούνταν «ταμπού»."/>
  </head>
  <body>
    <article>
      <h1>Η «ασυλία» των πολιτών σε Μητσοτάκη και η... αμηχανία του ΣΥΡΙΖΑ</h1>
      <address><time datetime="2019-11-23T09:17:53+00:00">23 Nov 2019, 09:17</time> by <a rel="author">Ανδρέας Κωνσταντάτος</a></address>
      <p>Ο αντικαπνιστικός νόμος, η κατάργηση του ασύλου με την επέμβαση της αστυνομίας στην ΑΣΟΕΕ, οι συνεχιζόμενες επιχειρήσεις κατά καταληψιών στα Εξάρχεια, βρίσκουν μεγάλη απήχηση ακόμα και στους ψηφοφόρους της αντιπολίτευσης. Η ατζέντα των οικονομικών μεταρρυθμίσεων, των φορολογικών ελαφρύνσεων και  της ασφάλειας, ενισχύει τη δυναμική της κυβέρνησης στην κοινή γνώμη η οποία φαίνεται πως επιβραβεύει τις πολιτικές της πρωτοβουλίες. Παρά την ένταση του μεταναστευτικού και τις αντιδράσεις που έχουν εκδηλωθεί σε μερίδα της κοινωνίας, το 63 %,  δηλώνει ικανοποιημένο από την πορεία της χώρας, το 66% συμφωνεί με την κατάργηση του ασύλου στα Πανεπιστήμια και το 75% είναι αναφανδόν υπέρ του αντικαπνιστικού νόμου, σύμφωνα με τα στοιχεία έρευνας της Pulse για τον ΣΚΑΙ.</p>
      <p>Αντίθετα μετά το πρώτο πεντάμηνο στην εξουσία, το Μάιο –Ιούνιο, του 2015 η κυβέρνηση ΣΥΡΙΖΑ –ΑΝΕΛ  είχε χάσει την προωθητική της δύναμη και τους στόχους της, όδευε  ζαλισμένη χωρίς σχέδιο στη ρήξη με την Ε.Ε. και σ ένα δημοψήφισμα με τελική κατάληξη την πλήρη ανατροπή της πολιτικής, που είχε υποσχεθεί στον ελληνικό λαό.</p>
      <p>Τέτοια περίοδο «ασυλίας» από την κοινή γνώμη έχει να «ζήσει» κυβέρνηση από την εποχή του Κώστα Καραμανλή το 2004 , τότε που η χώρα ζούσε  το όνειρο των ολυμπιακών αγώνων. Η εξήγηση είναι απλή , λέει κυβερνητική πηγή. Η σημερινή κυβέρνηση, αντλεί την  ισχυρή στήριξη της, από την κοινωνία, επειδή είναι αξιόπιστη, επειδή υλοποιεί  μέρα με η μέρα, το σχέδιο της που εγκρίθηκε στις εκλογές και  τις δεσμεύσεις που ανέλαβε προς τους πολίτες.</p>
      <p>Σχεδόν έξη μήνες μετά την εκλογή της στην εξουσία η ΝΔ, προχώρησε στην ψήφιση και εφαρμογή, χωρίς παραθυράκια, του αντικαπνιστικού νόμου, εφάρμοσε το νόμο για το άσυλο στην ΑΣΟΕΕ, πατάσσει την ανομία στα Εξάρχεια, παρέχει τις πρώτες – έστω και ήπιες- οικονομικές ελαφρύνσεις στους φορολογουμένους (ΕΝΦΙΑ, μείωση φορολογίας , επίδομα θέρμανσης, συντάξεις χηρείας), κατοχυρώνει για πρώτη φορά  συνταγματικά το ελάχιστο εγγυημένο εισόδημα για 800.000 οικονομικά αδύναμους πολίτες, καταθέτει προϋπολογισμό χωρίς αστερίσκους από την ΕΕ, δίνει ψήφο και φωνή στους απόδημους Έλληνες και αντιμετωπίζει  με σοβαρότητα το μεγάλο μεταναστευτικό – προσφυγικό πρόβλημα που ενέσκηψε τους πρώτους μήνες του βίου της . Το κυριότερο, προσθέτει, η κυβερνητική πηγή είναι πως εισάγει στην πολιτική ζωή της χώρας, την ευθύνη μιας κυβέρνησης να εφαρμόζει αυτά που υπόσχεται  προεκλογικά στους πολίτες.</p>
      <p>Ίσως αυτό να είναι και το πιο ισχυρό στοιχείο της σημερινής κυβέρνησης η οποία έχει κατορθώσει με την ενισχυμένη αξιοπιστία και τη στήριξη που της δείχνουν ακόμα οι πολίτες, να θέτει τη δική της ατζέντα σε  όλη τη σφαίρα του δημοσίου διαλόγου, περιορίζοντας τον κ. Τσίπρα σε σχολιαστή των γεγονότων που παράγει η κυβέρνηση.</p>
      <p>Όμως η υψηλή αποδοχή, περιέχει και αυξημένες προσδοκίες από τους πολίτες, που εάν δεν μπορέσει να ικανοποιήσει, τότε η κατηφόρα θα είναι μονόδρομος. Γι αυτό εκείνο που απασχολεί περισσότερο από κάθε άλλο, το επιτελείο του  Μέγαρο Μαξίμου είναι η αφύπνιση της οικονομίας «το τίναγμα του ελατηρίου προς τα πάνω», οι επενδύσεις που όμως χρειάζονται πολύ χρόνο για να υλοποιηθούν και η ραγδαία  μείωση της ανεργίας.</p>
      <p>
        <b>ΤΣΙΠΡΑΣ ΣΕ ΑΝΤΙΦΑΣΕΙΣ</b>
      </p>
      <p>Σ' αυτή τη φάση της κυβερνητικής δραστηριότητας και εν όψει του συνεδρίου του ΣΥΡΙΖΑ, ο κ Τσίπρας ανεβάζει τους τόνους, κατά του πρωθυπουργού εντός και εκτός Βουλής χρησιμοποιώντας ακόμα και  προσωπικούς χαρακτηρισμούς. Κατά τη διαδικασία των ερωτήσεων προς τον πρωθυπουργό, ο πρόεδρος του ΣΥΡΙΖΑ, τον αποκάλεσε «ψεύτη» και «δειλό», ενώ προχθές στη Νίκαια μίλησε για «ακραία συντηρητικούς, ακραία νεοφιλελεύθερους, ανίκανους και ξεδιάντροπους».</p>
      <p>Ο πρωθυπουργός απέφυγε να πέσει στην παγίδα της έντασης απαντώντας στον πρόεδρο του ΣΥΡΙΖΑ με τη φράση ότι <i>«έχω να κυβερνήσω μια χώρα και ένα λαό να ενημερώσω»</i>. Στην ουσία του είπε, έχω άλλη σοβαρότερη δουλειά να κάνω, παρά να τσακώνομαι μαζί σου. Στην κυβέρνηση γνωρίζουν τις δυσκολίες που έχει ο πρόεδρος του ΣΥΡΙΖΑ, ο οποίος είναι αναγκασμένος, να ισορροπεί σε τεντωμένο σχοινί, προκειμένου από τη μια μεριά να  απαντά στην κριτική της ομάδας των «53» που τον κατηγόρησε για υποτονική αντιπολίτευση  και από την άλλη να ικανοποιεί, ένα ευρύτερο εκλογικό σώμα που τον ψήφισε στις εκλογές, το οποίο όμως τώρα βλέπει με καλό μάτι πολλές από τις πρωτοβουλίες της κυβέρνησης Μητσοτάκη.</p>
      <p>Αντιλαμβάνονται, λοιπόν πως αυτή η τακτική Τσίπρα, είναι απόρροια των αντιφάσεων του και της αδυναμίας του να ασκήσει ουσιαστική  κριτική προς την κυβέρνηση, να βρει ένα νέο αφήγημα, τη στιγμή που συντριπτικά ποσοστά της κοινής γνώμης στηρίζουν ακόμα την πολιτική της.</p>
      <p>Σημειώνουν επίσης, με προβληματισμό, πως ο ΣΥΡΙΖΑ, δείχνει να εγκαταλείπει σιγά σιγά την εικόνα ενός κόμματος που απευθύνεται σε ευρείες μάζες του πληθυσμού. Κάνει σταδιακά βήματα προς τα πίσω αγκαλιάζοντας ένα παράνομο η ημιπαράνομο συνονθύλευμα ακροαριστερών, αναρχικών ομάδων που δημιουργούν προβλήματα στα πανεπιστήμια ή πετούν μολότοφ στις πορείες. Eκφράζουν μάλιστα την απορία τους γιατί στελέχη του, μιλούν δημόσια ακόμα πιο ακραία, στα θέματα της ασφάλειας, παρ' ότι βλέπουν πως η κοινωνία επιβραβεύει την τακτική Χρυσοχοίδη, που οδήγησε σε μια επέτειο Πολυτεχνείου χωρίς επεισόδια.</p>
      <p>Παρά τις αντιδράσεις του ΣΥΡΙΖΑ, στο ζήτημα της ασφάλειας «ο κύβος ερρίφθη». Η κυβέρνηση είναι αποφασισμένη να προχωρήσει στο έργο της,  γιατί πιστεύει πως η κοινωνία ζητά «να αναπνεύσει δημοκρατικά και ελεύθερα χωρίς μολότοφ και να ζήσει μια γενναία οικονομική ανάπτυξη».</p>
    </article>
  </body>
</html>