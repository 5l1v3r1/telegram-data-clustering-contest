<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/laidoje-visi-mes-zmones-herojai-gyvenantys-del-kitu.9cb05c24-0dcf-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-23T09:16:00+00:00"/>
    <meta property="og:title" content="Laidoje „Visi mes žmonės“ – herojai, gyvenantys dėl kitų"/>
    <meta property="og:description" content="Jausmas, kad gali kažką duoti kitam žmogui, yra labai geras – taip tvirtina visi laidos pašnekovai. Prašyti – žymiai sunkiau. Metų pabaigoje Lietuvoje suintensyvėja įvairios pagalbos akcijos, labdaros iniciatyvos, bet toli gražu ne visi atiduoda dalį sunkiai uždirbtų eurų labiau vargstantiems. Šios laidos pašnekovai nesidairo į kitus – daro tai, kas jiems atrodo svarbu, kitiems skirdami savo laiką ir dėmesį – ne tik pinigus. Nes jie žino, kad gyvena ne vien dėl savęs."/>
  </head>
  <body>
    <article>
      <h1>Laidoje „Visi mes žmonės“ – herojai, gyvenantys dėl kitų</h1>
      <address><time datetime="2019-11-23T09:16:00+00:00">23 Nov 2019, 09:16</time> by <a rel="author">Žmonės.lt</a></address>
      <p>
        <b>Jausmas, kad gali kažką duoti kitam žmogui, yra labai geras – taip tvirtina visi laidos pašnekovai. Prašyti – žymiai sunkiau. Metų pabaigoje Lietuvoje suintensyvėja įvairios pagalbos akcijos, labdaros iniciatyvos, bet toli gražu ne visi atiduoda dalį sunkiai uždirbtų eurų labiau vargstantiems. Šios laidos pašnekovai nesidairo į kitus – daro tai, kas jiems atrodo svarbu, kitiems skirdami savo laiką ir dėmesį – ne tik pinigus. Nes jie žino, kad gyvena ne vien dėl savęs.</b>
      </p>
      <p>Ilgametė „Išsipildymo akcijos“ vedėja, žurnalistė Audrė Kudabienė vis dar prisimena savo pažintį su sunkia genetine odos liga sergančia mergaite Ramune – tuomet jai buvo vos penkeri.</p>
      <p>„Prisimenu, kaip ji džiaugėsi savo naujais drabužėliais, kurie dėl atsirandančių žaizdų buvo pasiūti siūlėmis į viršų, dėl gražių pirštinyčių, reikalingų, kad pirštukai nesuliptų. Bet nepaisant tos baisios juos ištikusios bėdos visa šeima skleidė didžiulę šviesą, jų namai man atrodė lyg tikras džiaugsmo šaltinis“, – pirmąjį įspūdį nuvykus rengti reportažo prisimena žurnalistė. Dabar Ramunė jau paauglė, jai gal mažiau norisi vyresniųjų globos, tačiau mergaitei augant Audrė dažnai užsukdavo pas ją į svečius, nusivesdavo į kiną, žirgyną, parūpindavo reikiamų vaistų. „Tokiems žmonėms reikia ne tik pinigų, labai svarbus ir bendravimas, – apie šeimas, susiduriančias su sunkios ligos išbandymais sako laidų vedėja. – Aišku, kiekvieno mūsų piniginė auka labai svarbi –  TV3 televizijos rengiama „Išsipildymo akcija“ jau yra padėjusi daugiau nei 200 vaikų. Tačiau pagelbėti galime ne tik pinigais, bet ir parodydami paprasčiausią žmogišką dėmesį, paklausdami, kaip sekasi ar tiesiog iš širdies palinkėdami sveikatos.</p>
      <figure>
        <img src="https://www.zmones.lt/photo/67e885d0-0dd1-11ea-9fe0-aa000054c883/1200x750s/audre-kudabiene-aleksandro-broko-culture-bridge-nuotr-5dd8f80af12929-45919164.jpeg"/>
        <figcaption>Audrė Kudabienė/Aleksandro Broko („Culture Bridge“) nuotr.</figcaption>
      </figure>
      <p>Trečius metus iš žmonių suaukotų lėšų statoma bažnyčia Pilaitėje dar nebaigta. „Jei kiekvienas mūsų atsisakytų bent kelių puodelių kavos per savaitę ir tą sumą paaukotų, bažnyčia jau būtų įrengta, išpuošta ir seniai atverta bendruomenei. Net jei tau pačiam jos nereikia, galbūt ji palengvins tavo artimo ar kaimyno gyvenimą, – apie tai, ar lietuviai dėl bendro reikalo lengvai atsisveikina su savo pinigais, kalba Vilniaus šv. Juozapo parapijos klebonas, kunigas Ričardas Doveika. Jis įsitikinęs, kad duoti visada lengviau nei prašyti. Nors abi pusės yra siejamos to paties reikalo: tas, kuris ištiesia ranką, tarsi sako: „Man tavęs šiandien reikia“. O tas, kuris dalinasi – „Aš nepavėlavau tavęs mylėti“. Kartais vienu metu tu gali ir prašyti, ir duoti. Kaip parapijos klebonas R. Doveikia šiandien kviečia aukoti statomai bažnyčiai, o kaip UNICEF misijų į Afriką ir Indiją dalyvis asmeninėmis lėšomis remia skurstančius vaikus. „Sugebėdami dalintis tampame kuriančios Dievo meilės atspindžiais“, – sako jis.</p>
      <figure>
        <img src="https://www.zmones.lt/photo/67cb0a32-0dd1-11ea-9fe0-aa000054c883/1200x750s/ricardas-doveika-aleksandro-broko-culture-bridge-nuotr-5dd8f80ac61fc5-30739823.jpeg"/>
        <figcaption>Ričardas Doveika/Aleksandro Broko („Culture Bridge“) nuotr.</figcaption>
      </figure>
      <p>„Nereikia laukti dėkingumo, nes dažnai jo ir nesulauki. Ir neverta dėl to sukti sau galvos, o tiesiog daryti tai, kas tau malonu ir jaustis laimingai, – tokia filosofija besiremdama gyvena Lietuvos kalinių globos draugijos pirmininko pavaduotoja Milda Bliumenzonienė, daugybę metų kovojanti dėl laisvės netekusių žmonių teisių, o neseniai tapusi ir iniciatyvos „Niekieno vaikai“ savanore.</p>
      <figure>
        <img src="https://www.zmones.lt/photo/67be194e-0dd1-11ea-9fe0-aa000054c883/1200x750s/milda-bliumenzoniene-aleksandro-broko-culture-bridge-nuotr-5dd8f80ab190c2-95339001.jpeg"/>
        <figcaption>Milda Bliumenzonienė/Aleksandro Broko („Culture Bridge“) nuotr.</figcaption>
      </figure>
      <p>Apkabindama sergančius mažylius ligoninėse ji puikiai žino, kaip svarbu vaikui parodyti meilę. Nes su jos niekada nepatyrusiais suaugusiais ji dažnai susiduria jau už kalėjimo sienų.</p>
      <p>
        <i>Apie visa tai – žurnalo „Žmonės“ ir TV3 televizijos kuriamoje laidoje „Visi mes žmonės“ sekmadienį 17.30 val. per TV3</i>
      </p>
    </article>
  </body>
</html>