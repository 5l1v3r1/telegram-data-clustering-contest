<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/rishennya-bundestagu-za-pivnichnim-potokom-2-stvoryuye-nebezpechniy-dlya-yevropi-pravoviy-precedent-eksperti-330645_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T09:00:00+00:00"/>
    <meta property="og:title" content="Рішення Бундестагу за &quot;Північним потоком-2&quot; створює небезпечний для Європи правовий прецедент – експерти"/>
    <meta property="og:description" content="Рішення Бундестагу вносить плутанину до правових норм Європейського союзу, які стосуються газопроводів. Більш того, на захист російських проектів встає європейський бізнес, який називає будь-які спроби обмеження газопроводів дискримінацією бізнесу."/>
  </head>
  <body>
    <article>
      <h1>Рішення Бундестагу за "Північним потоком-2" створює небезпечний для Європи правовий прецедент – експерти</h1>
      <h2>Рішення Бундестагу вносить плутанину до правових норм Європейського союзу, які стосуються газопроводів. Більш того, на захист російських проектів встає європейський бізнес, який називає будь-які спроби обмеження газопроводів "дискримінацією бізнесу".</h2>
      <address>
        <time datetime="2019-11-23T09:00:00+00:00">23 Nov 2019, 09:00</time>
      </address>
      <p>На перший погляд, прийняте Бундестагом ФРН рішення на користь <a href="https://dt.ua/WORLD/u-senati-zaklikayut-sankciyami-zupiniti-budivnictvo-pivnichnogo-potoku-2-330436_.html"><b>"Північного потоку-2"</b></a> має дію тільки на території Німеччини і для Німеччини. Однак насправді воно створює нищівної сили правову колізію, яку зможуть надалі використовувати прихильники співпраці з РФ. Про це у своїй статті для <a href="https://dt.ua/">DT.UA</a> пишуть експерти Центру глобалістики "Стратегія XXI".</p>
      <p>На їхню думку, своїм рішенням німецькі депутати фактично вибивають грунт з-під ніг у законодавчих ініціатив, які спрямовані на стримування російського проекту.</p>
      <p>"Внаслідок внесених Бундестагом змін до закону, виглядає так, що "Північний потік-2" виводиться з-під дії оновленої ЄС Газової директиви. Німецьке законодавство вивищується над європейським. Це можна тлумачити так, що проєкт вважається вже виконаним з моменту здійснення інвестиції, тобто до 23 травня поточного року, коли в ЄС остаточно було прийнято оновлення директиви. Тобто, якщо йти за цією квазіюридичною логікою, то директива ЄС може бути застосована до "Північного потоку-3", але аж ніяк до другого, бо інвестори вже витратили гроші і тепер ніхто не вправі перешкоджати їхньому бізнесу, бо ж вони мають повернути свої капіталовкладення. Жодні резони енергетичної безпеки, безпеки постачань, корупцієгенності, мовляв, не мають переважної сили. Гроші — понад усе, інвестиція має бути захищена, усе інше — дискримінація бізнесу. Це лише одне з тлумачень. Є й інші. Загалом можна констатувати, що різнотлумачення залежить від того, хто тлумачить — прибічник чи противник російських потоків.", – пишуть автори.</p>
      <p>При цьому навіть в самому Бундестазі знайшлися сили, які активно протестують проти таких кричущих поступок Росії. Однак їхня думка у розрахунок не приймається, а в уряду Ангели Меркель власної яскраво вираженої політики немає.</p>
      <p>"Фракція "Союз 90/Зелені" в Бундестазі заявляла, що внесені поправки містять "істотні зміни на користь "Газпрому". Критики "Північного потоку-2" в Німеччині звинувачують уряд А.Меркель у відсутності чітких заяв щодо внесених змін у законодавство, а також у зраді інтересів східних партнерів і принципів солідарності та єдності ЄС. Також лишається незрозумілою роль урядового уповноваженого з питання транзиту газу через Україну Георга Графа Вальдерзее, який тільки що й встиг ознайомитися з позицією "Газпрому" щодо цього", – зазначають фахівці.</p>
      <p>13 листопада <b><a href="https://zn.ua/ECONOMICS/bundestag-vyvel-chast-severnogo-potoka-2-iz-pod-deystviya-gazovoy-direktivy-es-335973_.html">Бундестаг підтримав закріплення газової директиви Євросоюзу</a></b> в німецькому законодавстві з поправками, які дозволяють вивести частину російського газопроводу "Північний потік-2" з-під дії правил Третього енергопакету ЄС. У відповідь польська державна нафтогазова компанія <b><a href="https://dt.ua/ECONOMICS/polska-pgnig-pogrozhuye-sudom-nimechchini-u-vipadku-zahistu-pivnichnogo-potoku-2-329748_.html">PGNiG пригрозила Німеччині судом</a></b>, якщо Берлін не імплементує газову директиву ЄС в повному обсязі.</p>
      <p>30 жовтня <b><a href="https://zn.ua/ECONOMICS/daniya-razreshila-stroitelstvo-severnogo-potoka-2-334264_.html">Данія дозволила будівництво "Північного потоку-2"</a></b>. Газопровід пройде на Південний Схід від острова Борнхольм. Данія була останньою європейською державою, яка блокувала будівництво газопроводу в своїх територіальних водах.</p>
      <p>15 квітня Рада Європейського Союзу<b> <a href="https://dt.ua/WORLD/rada-yes-zatverdila-onovlenu-gazovu-direktivu-308595_.html">затвердила європейську газову директиву</a></b> з урахуванням внесених поправок, яку в перспективі буде поширено на "Північний потік-2". Директива поширює правила газового ринку ЄС на трубопроводи, прокладені з країн, що не входять до Співдружності. Так, частини трубопроводів, що йдуть з третіх країн, прокладені по території Євросоюзу (зокрема внутрішніх водах), повинні відповідати вимогам, які застосовуються до внутрішніх трубопроводів.</p>
      <p>Це означає, що компанія-оператор "Північного потоку-2" має бути незалежною від "Газпрому", а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії. </p>
      <p>Морський газопровід "Північний потік-2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".</p>
      <p>Детальніше про відносини між РФ, Німеччиною і Францією, "Північний поток-2" та його зв'язок із нормандським форматом читайте в матеріалі експертів Центру глобалістики "Стратегія XXI" Михайла Гончара, Оксани Іщук, Віталія Мартинюка та Ігоря Стукаленка "<a href="https://dt.ua/internal/normandska-peregazovka-po-kremlivski-330617_.html"><b>Нормандська перегазовка по-кремлівськи</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>