<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/umbria/cronaca/silvano-bischeri-1.4901462"/>
    <meta property="og:site_name" content="La Nazione"/>
    <meta property="article:published_time" content="2019-11-23T09:26:00+00:00"/>
    <meta property="og:title" content="Investito in strada, muore ex pugile"/>
    <meta property="og:description" content="Tragedia in viale Villafranca: i medici non sono riusciti a salvarlo. La vittima è Silvano Bischeri"/>
  </head>
  <body>
    <article>
      <h1>Investito in strada, muore ex pugile</h1>
      <address>
        <time datetime="2019-11-23T09:26:00+00:00">23 Nov 2019, 09:26</time>
      </address>
      <p>Terni, 23 novembre 2019 - Il traffico ormai impazzito lungo le strade della città fa un’altra vittima. <b>Silvano Bischer</b>i, ternano di 74 anni, noto negli ambienti sportivi cittadini per essere stato un pugile professionista, è morto nella notte all’ospedale Santa Maria a causa delle lesioni riportate dopo essere stato investito da un’auto nel tardo pomeriggio di giovedì, nella zona di Cospea, dove insistono due centri commerciali e il traffico risulta sempre sostenuto.</p>
      <p>Secondo le ricostruzioni l’uomo stava <b>attraversando viale Villafranca</b> sulle strisce pedonali, quando è stato travolto da una Volkswagen Golf condotta da un coetaneo, anche lui residente a Terni. Il ferito è stato trasferito in gravi condizioni all’ospedale Santa Maria da un’ambulanza del 118 (nella foto), ma è deceduto intorno alle 2 per le ferite riportate. I medici non sono riusciti a strapparlo alla morte. L’esatta dinamica dell’incidente resta al vaglio degli agenti della polizia locale, che indagano per omicidio stradale. L’automobilista è risultato negativo all’alcol test. Sotto sequestro sarebbero finite sia la vettura coinvolta che il telefono cellulare del conducente, illeso ma sotto choc per quanto accaduto. «L’uomo – spiega il Santa Maria – era giunto al pronto soccorso dell’ospedale di Terni già in coma, con un politrauma e seria compromissione degli organi interni. Poco prima delle 19 era stato ricoverato in condizioni gravissime in Rianimazione, dove è deceduto intorno alle 2». Purtroppo si fanno sempre più pericolose le condizioni in cui si svolge, su molte arterie, la viabilità cittadina. Una raffica d’incidenti che sfocia anche in tragedia, come in viale Villafranca.<br/><b>Ste.Cin.</b><br/> </p>
      <p>© Riproduzione riservata</p>
    </article>
  </body>
</html>