<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200702/%D8%B3%D9%86%D8%A7%D8%AA%D9%88%D8%B1%D9%87%D8%A7-%D8%AE%D8%B7%D8%A7%D8%A8-%D8%A8%D9%87-%D9%BE%D8%A7%D9%85%D9%BE%D8%A6%D9%88-%D8%A7%D8%B2-%D9%BE%D8%B1%D9%88%D9%86%D8%AF%D9%87-%D8%A7%D9%88%DA%A9%D8%B1%D8%A7%DB%8C%D9%86-%DA%A9%D9%86%D8%A7%D8%B1-%D8%A8%DA%A9%D8%B4"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:21:32+00:00"/>
    <meta property="og:title" content="سناتورها خطاب به پامپئو: از پرونده اوکراین کنار بکش!"/>
    <meta property="og:description" content="دموکرات‌های کمیته روابط خارجی سنای آمریکا در پی مطرح شدن نام مایک پامپئو در شهادت‌های چند شاهد پرونده تحقیقات برای استیضاح دونالد ترامپ به عنوان یکی از عوامل دخیل در برنامه اعمال فشار دولت بر اوکراین، در نامه‌ای به او گوشزد کردند دیگر صلاحیت اتخاذ تصمیم به عنوان وزیر خارجه برای مخالفت یا موافقت با درخواستهای مقامهای تحقیق‌کننده درباره استیضاح را نداشته و باید این مسئولیت را به یک مقام ارشد دیگر وزارتخانه‌ واگذار کند."/>
  </head>
  <body>
    <article>
      <h1>سناتورها خطاب به پامپئو: از پرونده اوکراین کنار بکش!</h1>
      <address><time datetime="2019-11-23T09:21:32+00:00">23 Nov 2019, 09:21</time> by <a rel="author">علی مدنی</a></address>
      <p>دموکرات‌های کمیته روابط خارجی سنای آمریکا در پی مطرح شدن نام مایک پامپئو در شهادت‌های چند شاهد پرونده تحقیقات برای استیضاح دونالد ترامپ به عنوان یکی از عوامل دخیل در برنامه اعمال فشار دولت بر اوکراین، در نامه‌ای به او گوشزد کردند دیگر صلاحیت اتخاذ تصمیم به عنوان وزیر خارجه برای مخالفت یا موافقت با درخواستهای مقامهای تحقیق‌کننده درباره استیضاح را نداشته و باید این مسئولیت را به یک مقام ارشد دیگر وزارتخانه‌ واگذار کند.</p>
      <p>به گزارش ایسنا، به نوشته پایگاه هیل، گروهی متشکل از 10 سناتور کمیته روابط خارجی سنای آمریکا در نامه‌ای به مایک پامپئو وزیر امور خارجه این کشور نوشتند: شما با توجه به دست داشتن مستقیمتان در این رسوایی مربوط به اوکراین درگیر تعرض منافع عمیق هستید و دیگر صلاحیت تصمیم‌گیری درباره این پرونده را ندارید.</p>
      <p>این نامه بعد از آن مطرح شد که دموکرات‌های مجلس نمایندگان آمریکا به دو هفته روند علنی تحقیقات مربوط به استیضاح دونالد ترامپ رئیس جمهور آمریکا از جمله با استماع شهادت چند شاهد پایان دادند.</p>
      <p>نامه آنها بعد از شهادت‌های گوردون ساندلند، سفیر آمریکا در اتحادیه اروپا مطرخ شد؛ شهادت‌هایی که در آن ساندلند گفت، پامپئو در زمره مقام‌های "چرخه" تلاش‌ها برای تحت فشار قرار دادن اوکراین به منظور عمل به خواسته ترامپ برای تحقیق درباره جو بایدن نامزد ریاست جمهوری پیشتاز حزب دموکرات قرار داشته است.</p>
      <p>همچنین پامپئو پیشتر اعلام کرده که در تماس تلفنی جنجالی ترامپ در 25 ژوئیه با ولودیمیز زلنسکی، رئیس جمهور اوکراین که محور تحقیقات برای استیضاح ترامپ واقع شده حاضر و شریک بوده است.</p>
      <p>این سناتورهای دموکرات‌ در این نامه خود، پامپئو را متهم به ادامه اخلال ایجاد کردن در روند تحقیقات مربوط به استیضاح ترامپ از جمله با خودداری از واگذاری اسناد وزارت خارجه در ارتباط با رسوایی ترامپ- اوکراین از جمله اسناد دارای اطلاعات مربوط به دست داشتن خودش کرده‌اند.</p>
      <p>آنها اضافه کردند: این دست اقدامات بی‌تردید ما را متقاعد می‌کند که شما نمی‌گذارید کنگره و مردم آمریکا به شرح کامل این رسوایی دست پیدا کنند صرفا به این خاطر که حقایق آن آسیب زننده به منافع سیاسی و شخصی شما و رئیس جمهور آمریکا است.</p>
      <p>این سناتورها تصریح کردند،  شهادتهای اخیر گوردون ساندلند در کنگره و شرکت پامپئو در فرآیند گفتگوی تلفنی 25 ژوئیه دونالد ترامپ با همتای اوکراینی‌اش نشان می‌دهد که این وزیر امور خارجه آمریکا به تلاشهای ترامپ برای گروه نگه داشتن کمکهای امنیتی واشنگتن به اوکراین به منظور اعمال فشار بر دولت این کشور به نفع اهداف سیاسی شخصی خود "کاملا واقف" بوده است.</p>
      <p>در این نامه که به امضای تمامی 10 دموکرات حاضر در این کمیته رسیده، عنوان شد که این تلاشها نشان می‌دهند پامپئو قصد ندارد اجازه دهد کنگره تصویر کاملی از مساله صرفا به خاطر نگرانی‌هایش از آسیبهای سیاسی این پرونده برای خودش و رئیس جمهور آمریکا، به دست بیاورد.</p>
      <p>در این نامه خطاب به پامپئو تاکید شد: تنها گزینه مشروع برای شما این است که با توجه به سلب شدن صلاحیتتان در پاسخ و واکنش نشان دادن به رسوایی اوکراین-ترامپ مسئولیت تصمیم‌گیری در قبال این رسوایی در وزارت امور خارجه را به یک مقام ارشد دیگر وزارتخانه واگذار کنید.</p>
      <p>انتهای پیام</p>
      <related>
        <h4>اخبار مرتبط</h4>
        <a href="https://www.isna.ir/news/98090200381/%D8%AA%D8%B1%D8%A7%D9%85%D9%BE-%D8%B3%D9%81%DB%8C%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%88%DA%A9%D8%B1%D8%A7%DB%8C%D9%86-%DA%A9%D9%87-%D8%A7%D8%AE%D8%B1%D8%A7%D8%AC%D8%B4-%DA%A9%D8%B1%D8%AF%D9%85-%D8%AD%D8%A7%D8%B6%D8%B1-%D9%86%D8%A8%D9%88%D8%AF-%D8%B9%DA%A9%D8%B3-%D9%85%D9%86"/>
        <a href="https://www.isna.ir/news/98090100083/%DA%A9%D8%A7%D8%AE-%D8%B3%D9%81%DB%8C%D8%AF-%D8%AA%D8%B1%D8%A7%D9%85%D9%BE-%D8%AE%D9%88%D8%A7%D9%87%D8%A7%D9%86-%D9%85%D8%AD%D8%A7%DA%A9%D9%85%D9%87-%D8%AF%D8%B1-%D8%B3%D9%86%D8%A7-%D8%A7%D8%B3%D8%AA"/>
        <a href="https://www.isna.ir/news/98083019538/%D8%AA%D8%B1%D8%A7%D9%85%D9%BE-%D9%88-%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A7%D8%B4-%D8%A8%D9%87-%D9%85%D8%A7%D9%86%D8%B9-%D8%AA%D8%B1%D8%A7%D8%B4%DB%8C-%D8%AF%D8%B1-%D8%AA%D8%AD%D9%82%DB%8C%D9%82%D8%A7%D8%AA-%D8%A7%D8%B3%D8%AA%DB%8C%D8%B6%D8%A7%D8%AD-%D9%85%D8%AA%D9%87%D9%85-%D8%B4%D8%AF%D9%86%D8%AF"/>
      </related>
    </article>
  </body>
</html>