<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/terremoto-consiglio-conegliano-219787"/>
    <meta property="og:site_name" content="Oggi Treviso"/>
    <meta property="article:published_time" content="2019-11-23T09:31:28+00:00"/>
    <meta property="og:title" content="Terremoto in consiglio a Conegliano"/>
    <meta property="og:description" content="CONEGLIANO - I Popolari per Conegliano fanno saltare il banco: con la loro uscita dall’aula, durante il consiglio comunale del 21 novembre, hanno fatto mancare il numero legale, costringendo a dichiarare deserta la seduta."/>
  </head>
  <body>
    <article>
      <h1>Terremoto in consiglio a Conegliano</h1>
      <h2>I Popolari fanno mancare il numero legale in consiglio comunale, ma Dugone chiarisce: "Non usciamo dalla maggioranza"</h2>
      <address><time datetime="2019-11-23T09:31:28+00:00">23 Nov 2019, 09:31</time> by <a rel="author" href="http://oggitreviso.it/archivio/news/giornalista/22435" target="_blank">Roberto Silvestrin</a></address>
      <p><i>Stefano Dugone</i><br/><br/> <br/><br/><b>CONEGLIANO</b> - I <b>Popolari per Conegliano </b>fanno saltare il banco: con la loro uscita dall’aula, durante il consiglio comunale del 21 novembre, hanno fatto mancare il numero legale, costringendo a dichiarare deserta la seduta. Complice l’assenza di altri due consiglieri di maggioranza e l’uscita dall’aula anche delle minoranze, non ci sono stati i numeri sufficienti per il voto sulla variazione di bilancio.<br/><br/> <br/><br/>Al momento del voto anche <b>Francesco Polo</b> e <b>Stefano Dugone</b>, i due consiglieri dei Popolari, hanno infatti deciso di uscire dall’aula, abbandonando gli altri 11 consiglieri di maggioranza presenti. “Non c’è scambio e non c’è ascolto – spiega Dugone -, la città è ferma o addirittura retrocessa. Si fa solo l’ordinaria amministrazione, ma senza lungimiranza e progettualità per la città”.<br/><br/> <br/><br/>Il consiglio comunale è stato convocato il giorno dopo: i Popolari non si sono presentati, e il numero dei consiglieri presenti in aula per il voto è rimasto lo stesso del giorno prima, ovvero 11. La seconda convocazione, però, fissa a 8 il numero legale dei consiglieri: la maggioranza ha così approvato senza problemi i punti rimasti.<br/><br/> <br/><br/>Ma ora che succede? “Noi non usciamo dalla maggioranza, che tra l’altro viene decisa dai cittadini, e non dai consiglieri – continua Dugone -. Noi rimaniamo di centrodestra, che auspichiamo sia più di centro che di destra”. Di fatto, anche senza i Popolari, la maggioranza regge. Però, ricorda Dugone, “se si toglie il nostro 9% alle elezioni, il sindaco diventa un sindaco di minoranza”.<br/><br/> <br/><br/>E proprio il sindaco<b> Fabio Chies</b> ha annunciato che verificherà con i Popolari la situazione venutasi a creare all’interno della maggioranza. I toni del primo cittadino, però, sono meno distensivi del solito: “Se qualcuno si mette in minoranza da solo, ne prendo atto. Noi andiamo avanti, chi è d’accordo ok, chi non è d’accordo fa una scelta. Noi andiamo avanti a lavorare, non voglio perdermi in questioni di equilibri di palazzo”.</p>
    </article>
  </body>
</html>