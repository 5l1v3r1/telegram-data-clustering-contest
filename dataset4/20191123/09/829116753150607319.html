<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/egyeni/20191123-boksz-okolvivas-wilder-legyozesevel-valna-az-egyik-legnagyobb-kubai-harcossa-ortiz.html"/>
    <meta property="og:site_name" content="Origo"/>
    <meta property="article:published_time" content="2019-11-23T09:17:00+00:00"/>
    <meta property="og:title" content="Wilder legyőzésével válna az egyik legnagyobb kubai harcossá Ortiz"/>
    <meta property="og:description" content="A WBC nehézsúlyú vb-övéért rendezett visszavágón mindenki kiütést vár."/>
  </head>
  <body>
    <article>
      <h1>Wilder legyőzésével válna az egyik legnagyobb kubai harcossá Ortiz</h1>
      <address><time datetime="2019-11-23T09:17:00+00:00">23 Nov 2019, 09:17</time> by <a rel="author">Origo</a></address>
      <p>
        <b>Megtartották a magyar idő szerint vasárnap hajnalban Las Vegasban sorra kerülő Deontay Wilder-Luis Ortiz nehézsúlyú WBC világbajnoki mérkőzés utolsó sajtótájékoztatóját. A WBC nehézsúlyú világbajnoka másodszor csap össze a kubai Ortizzal a vb-övért.</b>
      </p>
      <p>"Magabiztosan állíthatom, hogy én vagyok a világ legjobbja, viszont ezért azt kell adnom a szurkolóknak, amire azok a legjobban vágynak. Izgalmas meccset! <br/><mark>A nehézsúly unalmas volt, de most újra pezseg, tennem kell róla, hogy ez így is maradjon"<br/></mark>– mondta Deontay Wilder a profiboksz.hu beszámolója szerint.</p>
      <p>A WBC nehézsúlyú világbajnoka szerint Luis Ortiz az egyik legjobb és legveszélyesebb ökölvívó a sportágban. Rajta kívül a top 10-ből senki sem adott lehetőséget neki. Az ökölvívó elárulta, Ortiz jól néz ki, de ez nem számít egy harcos ellen, mint ő.</p>
      <p>„Az év mind a 365 napján formában vagyok. Az edzőtáborba érkezve is formában voltam, és már az első nap sparringoltunk. Mindig jó látni, hogy az ellenfeled formában van és felkészült a háborúra. Ennél többet nem is kérhetek, mert ez azt jelenti, hogy tudják, hogy mire számíthatnak ellenem. Keményen edzettünk, hogy készen álljunk a háborúra. Már tudjátok, hogy mire számíthattok. A várakozás a legnehezebb.</p>
      <aside>Az ellenfelemnek 12 meneten át tökéletesnek kell lennie, de nekem elég, ha csak egyetlen másodpercig az vagyok, és aztán egy szempillantás alatt kiütöm"</aside>
      <p>– tette hozzá.</p>
      <figure>
        <img src="https://cdn.nwmgroups.hu/s/img/i/1911/20191123deontay-wilder-luis-ortiz.jpg"/>
        <figcaption>Deontay Wilder és Luis Ortiz is felkészülten várja a csatát<cite>Forrás: profiboksz.hu</cite></figcaption>
      </figure>
      <p>Luis Ortiz ígéri, ez a mostani mérkőzés más lesz.</p>
      <aside>"Nem szeretek veszíteni. Alapos oka volt annak, hogy az előző meccsen nem tudtam a legjobb formámat hozni.</aside>
      <p>A fáradtság győzött le. Hiszem, ha tudtam volna folytatni, ki tudtam volna ütni, de elfogytam. Most viszont orvosoltuk a problémát, így a jobbik fog győzni. Ez lesz köztünk a második háború. A meccseim száma az amatőrökkel együtt 500 felé közelít. A nehézsúlyban mindenkiben meg van az erő. Néha akkorákat kapsz, mint egy lórúgás. Wilder nagyon erős, de meg fogom mutatni, hogy mire vagyok képes. Ahogy mindketten mondtuk, ez nem fog 12 menetig tartani. Az egyikünk ki lesz ütve. Jó lenne, ha nem lennének menetek közti szünetek, mert akkor folyamatosan nyomhatnánk – mondta Ortiz, aki hozzátette, hogy Wildernek nyilván meg vannak az okai, amiért vállalta ezt a meccset, de szombaton rá fog jönni, hogy ez hiba volt.</p>
      <p><mark>„Én leszek az új nehézsúlyú világbajnok. Ez a sportág legszentebb dolga, átvenni a trónt<br/></mark>az igazi nehézsúlyú világbajnoktól, én pedig szeretném, ha az egyik legnagyobb kubai harcosként emlékeznének rám. Hálás vagyok a gyerekkori edzőimnek, akik megtanítottak erre a sportágra. És köszönetet szeretnék mondani Deontaynek is és a csapatomnak is, amiért lehetőséget kaptam a visszavágóra."</p>
    </article>
  </body>
</html>