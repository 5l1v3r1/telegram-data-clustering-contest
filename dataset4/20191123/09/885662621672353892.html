<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125848/proypologismos-2020-poioi-kerdizoyn-ta-perissotera-kai-poioi-ta-ligotera"/>
    <meta property="og:site_name" content="Insider"/>
    <meta property="article:published_time" content="2019-11-23T09:23:00+00:00"/>
    <meta property="og:title" content="Προϋπολογισμός 2020: Ποιοι κερδίζουν τα περισσότερα και ποιοι τα λιγότερα"/>
    <meta property="og:description" content="Ο προϋπολογισμός 2020 προβλέπει πως τα δημόσια έσοδα θα ανέλθουν στα 54,71 δισ. ευρώ και θα είναι αυξημένα κατά 448 εκατ. ευρώ ή 0,8%, έναντι του 2019."/>
  </head>
  <body>
    <article>
      <h1>Προϋπολογισμός 2020: Ποιοι κερδίζουν τα περισσότερα και ποιοι τα λιγότερα</h1>
      <h2>Ο προϋπολογισμός 2020 προβλέπει πως τα δημόσια έσοδα θα ανέλθουν στα 54,71 δισ. ευρώ και θα είναι αυξημένα κατά 448 εκατ. ευρώ ή 0,8%, έναντι του 2019.</h2>
      <address><time datetime="2019-11-23T09:23:00+00:00">23 Nov 2019, 09:23</time> by <a rel="author">Θανάσης Κουκάκης</a></address>
      <p>Από τη χαρτογράφηση των εσόδων του νέου προϋπολογισμού προκύπτει η εικόνα των φοροελαφρύνσεων και των φοροεπιβαρύνσεων. Συνολικά ο προϋπολογισμός 2020 ενσωματώνει παροχές ύψους 1,18 δισ. ευρώ, αλλά και επιβαρύνσεις ύψους 1,8 δισ. ευρώ.</p>
      <h3>Τα έσοδα</h3>
      <p>Ο προϋπολογισμός 2020 προβλέπει πως τα<b> δημόσια έσοδα</b> θα ανέλθουν στα 54,71 δισ. ευρώ και θα είναι αυξημένα κατά 448 εκατ. ευρώ ή 0,8%, έναντι του 2019.</p>
      <p>Από τον φόρο εισοδήματος αναμένεται να εισπραχθούν το 2020 έσοδα ύψους 16,663 δισ. ευρώ Ο φόρος εισοδήματος φυσικών προσώπων προβλέπεται να διαμορφωθεί στα 11,415 δισ. ευρώ, αυξημένος κατά 323 εκατ. ευρώ έναντι των εκτιμήσεων του 2019. Ο φόρος εισοδήματος νομικών προσώπων προβλέπεται να παρουσιάσει μείωση κατά 446 εκατ. ευρώ έναντι των εκτιμήσεων του 2019.</p>
      <p>Από φόρους επί αγαθών και υπηρεσιών προβλέπεται ότι θα εισπραχθούν έσοδα ύψους 28,557 δισ. ευρώ, αυξημένα κατά 637 εκατ. ευρώ ή 2,3% έναντι του 2019. Ειδικότερα τα έσοδα από ΦΠΑ αναμένεται να ανέλθουν στα 18,276 δισ. ευρώ, αυξημένα κατά 475 εκατ. ευρώ έναντι των εκτιμήσεων του 2019, και οι φόροι κατανάλωσης προβλέπονται στα 7,214 δισ. ευρώ και είναι αυξημένοι κατά 89 εκατ. ευρώ έναντι των εκτιμήσεων του 2019.</p>
      <p>Από τους <b>φόρους ακίνητης περιουσίας</b>, αναμένεται να εισπραχθούν έσοδα ύψους 2,82 δισ. ευρώ, αυξημένα κατά 84 εκατ. ευρώ έναντι των εκτιμήσεων του 2019. Οι φόροι κεφαλαίου προβλέπεται να ανέλθουν σε 273 εκατ. ευρώ, αυξημένοι κατά 8 εκατ. ευρώ έναντι των εκτιμήσεων του 2019.</p>
      <p>Πιο αναλυτικά, ο προϋπολογισμός 2020 έχει ενσωματώσει την πρόβλεψη του φορολογικού νομοσχεδίου για αύξηση των ηλεκτρονικών δαπανών από 10% του συνολικού εισοδήματος, στο 30% του συνολικού εισοδήματος. Από αυτήν την παρέμβαση προβλέπονται πρόσθετα έσοδα 557 εκατ. ευρώ. Πρόσθετα έσοδα 202 εκατ. ευρώ προβλέπει ο νέος προϋπολογισμός από τη διεύρυνση της φορολογικής βάσης και την αύξηση της εισπραξιμότητας εσόδων από ακίνητη περιουσία. Από την επιτάχυνση επίλυσης φορολογικών διαφορών που εκκρεμούν στα διοικητικά δικαστήρια ο προϋπολογισμός αναμένει πρόσθετα έσοδα 50 εκατ. ευρώ, ενώ αύξηση εσόδων 73 εκατ. ευρώ αναμένεται από τις νέες άδειες που θα δοθούν για τα διαδικτυακά παίγνια.</p>
      <p>Ο νέος προϋπολογισμός προβλέπει τη μείωση του φόρου εισοδήματος νομικών προσώπων από το 28% στο 24% παρέχοντας έτσι ελάφρυνση 541 εκατ. ευρώ στις επιχειρήσεις. Ακόμη, προβλέπει τη μείωση της φορολογίας των διανεμόμενων κερδών από το 10% σε 5%, δίνοντας έτσι 75 εκατ. ευρώ στους μετόχους των επιχειρήσεων.</p>
      <p>Ο προϋπολογισμός προβλέπει την αναμόρφωση της φορολογίας εισοδήματος φυσικών προσώπων με εισαγωγικό συντελεστή 9% και αύξηση του αφορολόγητου για κάθε τέκνο. Παράλληλα, προβλέπεται <b>επίδομα 2.000 ευρώ στις νέες οικογένειες </b>για κάθε παιδί που γεννιέται, μέτρο που θα κοστίσει 123 εκατ. ευρώ στο προϋπολογισμό. Ο νέος προϋπολογισμός ενσωματώνει και μια σειρά ελαφρύνσεις για την αγορά ακινήτων, όπως η αναστολή του ΦΠΑ στις νέες οικοδομές για τρία έτη, η αναστολή του φόρου υπεραξίας ακινήτων για τρία έτη και η επιστροφή δαπανών για ανακαινίσεις και αναβάθμιση κτηρίων.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125759/proypologismos-2020-ti-problepei-gia-koinoniko-merisma"/>
        <a href="https://www.insider.gr/eidiseis/oikonomia/125755/staikoyras-gia-proypologismo-i-elliniki-oikonomia-bgainei-sto-xefoto"/>
        <a href="https://www.insider.gr/eidiseis/oikonomia/125743/proypologismos-2020-anaptyxi-28-kai-protogenes-pleonasma-356"/>
      </related>
    </article>
  </body>
</html>