<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/sta-malaka-oi-listes-tis-trapezas-sti-stylida/2921639/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T09:34:29+00:00"/>
    <meta property="og:title" content="Στα μαλακά οι ληστές της τράπεζας στη Στυλίδα"/>
    <meta property="og:description" content="Δέκα σχεδόν χρόνια έχουν περάσει από την ημέρα της ληστείας στο υποκατάστημα της πρώην Εμπορικής Τράπεζας στη Στυλίδα στις 8/12/2009 με λεία 198.00 ευρώ και το Τριμελές Εφετείο Κακουργημάτων κλήθηκε να εξετάσει σε δεύτερο βαθμό τις εφέσεις των κατηγορουμένων που συμμετείχαν σε αυτή."/>
  </head>
  <body>
    <article>
      <h1>Στα μαλακά οι ληστές της τράπεζας στη Στυλίδα</h1>
      <h2>Δέκα σχεδόν χρόνια έχουν περάσει από την ημέρα της ληστείας στο υποκατάστημα της πρώην Εμπορικής Τράπεζας στη Στυλίδα στις 8/12/2009 με λεία 198.00 ευρώ και το Τριμελές Εφετείο Κακουργημάτων κλήθηκε να εξετάσει σε δεύτερο βαθμό τις εφέσεις των κατηγορουμένων που συμμετείχαν σε αυτή.</h2>
      <address><time datetime="2019-11-23T09:34:29+00:00">23 Nov 2019, 09:34</time> by <a rel="author">Newsit Newsroom</a></address>
      <p>Τρεις ντόπιοι που είχαν συλληφθεί και ένας Αλβανός, ο οποίος δεν φανερώθηκε ποτέ, αλλά υποδείχθηκε ως ο εγκέφαλος, ήταν οι δράστες μιας ληστείας που περιγράφηκε λίγο έως πολύ ως… αστείο!</p>
      <p>Η ετυμηγορία του Δικαστηρίου ήταν να αθωωθούν οι τρεις Έλληνες δράστες για την κατηγορία της συμμορίας, αλλά να κριθούν ένοχοι για την κατηγορία της ληστείας κατά συναυτουργία.</p>
      <h3>Με αναστολή οι ποινές</h3>
      <p>Οι ποινές τους ήταν δύο (2) χρόνια ποινή φυλάκισης για τους δύο και τρία (3) χρόνια για τον τρίτο, με 3ετη αναστολή.</p>
      <p>Οι μάρτυρες υπάλληλοι της Τράπεζας περιέγραψαν στο Δικαστήριο τον τρόμο που έζησαν εκείνη την ημέρα με την εισβολή των δύο ληστών στο Κατάστημα οι οποίοι και τους ακινητοποίησαν με την απειλή των όπλων. Ο τρίτος δράστης που παρουσιάζεται ως ηθικός αυτουργός της ληστείας είχε παρουσιαστεί στην τράπεζα νωρίτερα για μία χρηματική συναλλαγή (ήθελε 250 ευρώ σε κέρματα) και για αυτό το λόγο είχε ανοίξει το χρηματοκιβώτιο.</p>
      <p>Στις απολογίες τους οι κατηγορούμενοι υποστήριξαν ότι όλο αυτό ξεκίνησε από μία πλάκα, εμπλέκοντας τον Αλβανό ότι είχε πιέσει τον έναν εξ αυτών να συμμετάσχει.</p>
      <p>Για την ύπαρξη του Αλβανού πάντως ο συνήγορος της Τράπεζας Αθανάσιος Τσόγκας εξέφρασε αμφιβολίες για την ύπαρξη του.</p>
      <p>Στον αντίποδα την υπεράσπιση των κατηγορουμένων είχαν για τους δύο πρώτους οι Λαμιώτες δικηγόροι Γιώργος Δούμας, Δημήτρης Κρούπης και Κώστας Κουτσογιαννακόπουλος, ενώ τον τρίτο της παρέας υπερασπίστηκε ο πρώην υφυπουργός Αγροτικής Ανάπτυξης Βασίλειος Κόκκαλης.</p>
      <p>πηγή: <a href="http://www.lamiareport.gr/index.php/topika/item/140838-sta-malaka-oi-listes-tis-trapezas-sti-stylida">lamiareport</a></p>
    </article>
  </body>
</html>