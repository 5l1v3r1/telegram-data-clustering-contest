<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://stirileprotv.ro/stiri/socant/un-barbat-a-fost-omorat-in-bataie-dupa-un-scandal-pe-teme-politice-in-hunedoara.html"/>
    <meta property="og:site_name" content="Stirileprotv.ro"/>
    <meta property="article:published_time" content="2019-11-23T09:51:00+00:00"/>
    <meta property="og:title" content="Un bărbat a fost omorât în bătaie, după un scandal pe teme politice, în Hunedoara"/>
    <meta property="og:description" content="Un bărbat de 62 de ani, din oraşul Călan, a fost găsit mort în localitatea Dâncu Mare din judeţul Hunedoara, cu o lovitură în zona capului."/>
  </head>
  <body>
    <article>
      <h1>Un bărbat a fost omorât în bătaie, după un scandal pe teme politice, în Hunedoara</h1>
      <h2>Un bărbat de 62 de ani, din oraşul Călan, a fost găsit mort în localitatea Dâncu Mare din judeţul Hunedoara, cu o lovitură în zona capului.</h2>
      <address>
        <time datetime="2019-11-23T09:51:00+00:00">23 Nov 2019, 09:51</time>
      </address>
      <p>Din primele investigaţii, poliţiştii au stabilit că victima ar fi avut, în cursul serii de vineri spre sâmbătă, un conflict cu o altă persoană, la barul din sat, pe teme politice, potrivit <a href="https://www.servuspress.ro/barbat-gasit-mort-la-dancu-mare-avand-o-lovitura-la-cap-decesul-victimei-survine-dupa-un-conflict-la-barul-din-sat_176092.html">servuspress.ro</a>.</p>
      <p>Poliţiştii din Orăştie au fost sesizaţi despre acest incident prin numărul de urgenţă 112, după ce victima a fost observată, vineri noaptea, căzută la pământ, în stare de inconştienţă.</p>
      <p>
        <i>"Poliţiştii ajunşi la faţa locului au constatat că persoana în cauză este un bărbat în vârstă de 62 de ani, din oraşul Călan, care ar fi avut un conflict cu un alt bărbat, în vârstă de 54 de ani, la barul din sat", a informat purtătorul de cuvânt al Inspectoratului de Poliţie Judeţean Hunedoara, Carla Strujan.</i>
      </p>
      <p>Suspectul a fost reţinut şi se află sâmbătă la sediul Poliţiei pentru audieri.</p>
      <p>În cauză, poliţiştii au întocmit un dosar penal pentru infracţiunile de lovire şi alte violenţe şi ucidere din culpă, urmând să fie stabilite, cu exactitate, împrejurările în care s-a produs fapta.</p>
      <p>Cauzele decesului vor fi stabilite de medicii legişti, în urma efectuării necropsiei.</p>
      <p>Sursa: Agerpres</p>
    </article>
  </body>
</html>