<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/sport/babic-i-piperski-uocizlatne-rukavice-trofej-ostaje-kod-nas/"/>
    <meta property="og:site_name" content="Krstarica"/>
    <meta property="article:published_time" content="2019-11-23T09:37:00+00:00"/>
    <meta property="og:title" content="Babić i Piperski uoči“Zlatne rukavice“:Trofej ostaje kod nas"/>
    <meta property="og:description" content="BEOGRAD - Kapiten bokserske reprezentacije Srbije Vladan Babić i selektor Milan Piperski, uoči prestižnog turnira &quot;Zlatna rukavica&quot;, poručili su da će"/>
  </head>
  <body>
    <article>
      <h1>Babić i Piperski uoči“Zlatne rukavice“:Trofej ostaje kod nas</h1>
      <address><time datetime="2019-11-23T09:37:00+00:00">23 Nov 2019, 09:37</time> by <a rel="author" href="https://www.krstarica.com/author/tanjug/" target="_blank">Tanjug</a></address>
      <figure>
        <img src="https://www.krstarica.com/wp-content/uploads/2019/11/521110-750x430.jpg"/>
        <figcaption>Foto: Tanjug</figcaption>
      </figure>
      <p>BEOGRAD – Kapiten bokserske reprezentacije Srbije Vladan Babić i selektor Milan Piperski, uoči prestižnog turnira „Zlatna rukavica“, poručili su da će učiniti sve da trofej ostane u rukama srpskih boksera.</p>
      <p>Babić brani trofej osvojen prošle godine u Nišu i veruje da narednog vikenda u Pančevu može da ponovi uspeh.</p>
      <p>„Poslednjih mesec dana svi samo razmišljamo o tom turniru, ja možda i najviše jer sam prošle godine osvojio trofej, pa imam tu dužnost da probam da odbranim. Stvarno mi je čast što ću da donesem „Zlatnu rukavicu“ na turnir i da se maksimalno potrudim da je ponovo ponesem kući jer je to svakako najvredniji trofej koji imam na polici“, rekao je Babić Tanjugu.</p>
      <p>On je dodao da je ekipa, uprkos problemima sa povredama i virusima, maksimalno motivisana.</p>
      <p>„Domaći teren je uvek prednost, pa ćemo uvek moći nekog da iznenadimo, mada je konkurencija možda i najjača u prethodnih pet godina otkad ja učestvujem, Neka bude pet finala i jedno tri zlata, kao kapiten bih bio zadovoljan“, istakao je Babić.</p>
      <p>Selektor Piperski kaže da nema dileme da je ova „Zlatna rukavica“ najjača u poslednjih 20 godina i da je zbog toga odgovornost još veća.</p>
      <p>„Na završnim smo pripremama, ovaj put u širem sastavu kako bi svi dobili šansu. Sreća nam nije naklonjena jer imamo dosta povređenih reprezentativaca, pa ćemo biti malo oslabljeni“.</p>
      <p>Prema njegovim rečima ekipa trenutno radi zajedno sa bokserima iz Italije, Moldavije, Alžira i Ukrajine.</p>
      <p>„Turnir će biti težak, veoma kvalitetan. Srbija će narednih dana biti centar boksa u Evropi. Ne bih da budem pretenciozan, ali verujem da će momci dostojno reprezentovati našu državu. Očekujem nekoliko finala, domaći teren je prednost, ali opet, sve će se odlučiti u ringu. Cilj je da „Zlatna rukavica: ostane kod nas i imamo što više finala“, zaključio je Piperski.<br/>Turnir „Zlatna rukavica – Meč šampiona“ održaće se u Pančevu, borbe počinju u četvrtak, a finale je naredne subote.</p>
      <p>(Tanjug)</p>
    </article>
  </body>
</html>