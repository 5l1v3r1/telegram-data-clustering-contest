<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622890/%D9%82%D8%AA%D9%84-%D8%AF%D9%88%D8%B3%D8%AA-%D9%82%D8%AF%DB%8C%D9%85%DB%8C-%D8%A8%D9%87%E2%80%8C%D8%AE%D8%A7%D8%B7%D8%B1-%D8%AA%D8%AD%D9%82%DB%8C%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T09:46:00+00:00"/>
    <meta property="og:title" content="قتل دوست قدیمی به‌خاطر تحقیر"/>
    <meta property="og:description" content="مجید مرتب مرا تحقیر می‌کرد و رفتار درستی نداشت. چندباری با او بر سر این موضوع جروبحث کردم و چند نفر از دوستان مشترک ما نیز در جریان ماجرا قرار گرفتند، اما فایده‌ای نداشت و او همچنان به کارهایش ادامه می‌داد تا اینکه تصمیم گرفتم از وی انتقام بگیرم."/>
  </head>
  <body>
    <article>
      <h1>قتل دوست قدیمی به‌خاطر تحقیر</h1>
      <address>
        <time datetime="2019-11-23T09:46:00+00:00">23 Nov 2019, 09:46</time>
      </address>
      <p>
        <i>مجید مرتب مرا تحقیر می‌کرد و رفتار درستی نداشت. چندباری با او بر سر این موضوع جروبحث کردم و چند نفر از دوستان مشترک ما نیز در جریان ماجرا قرار گرفتند، اما فایده‌ای نداشت و او همچنان به کارهایش ادامه می‌داد تا اینکه تصمیم گرفتم از وی انتقام بگیرم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مردی که می‌گوید دوستش را به‌ این دلیل به قتل رسانده که او را تحقیر می‌کرده، در زندان در انتظار برگزاری جلسه محاکمه به‌سر می‌برد.</p>
      <p> تحقیقات درباره این پرونده از زمانی آغاز شد که کارآگاهان جنایی استان فارس باخبر شدند جنازه مردی کنار خیابان افتاده است. آنها وقتی در محل حادثه حضور یافتند، مشاهده کردند این مرد غرق در خون است. در ادامه مشخص شد او بر اثر واردشدن ضربات چاقو جانش را از دست داده است.</p>
      <p>کارآگاهان در همان ابتدای کار توانستند هویت مقتول به نام مجید را شناسایی کنند. آنها با توجه به نحوه وقوع جنایت دریافتند قتل توسط یک نفر انجام شده و این شخص با مقتول آشنایی قبلی داشته و به‌همین‌دلیل توانسته با او همراه شود و در یک لحظه بدون اینکه مجید فرصت دفاع از خود را پیدا کند، ضربات را بر پیکرش وارد کند.</p>
      <p>مأموران وقتی به پرس‌وجو از خانواده و اطرافیان مقتول پرداختند، پی بردند او با یکی از دوستانش به نام حمید از مدت‌ها قبل اختلاف داشته و آنها چندبار با هم درگیر شده بودند. افسران جنایی بعد از به‌دست‌آوردن این سرنخ به سراغ حمید رفتند و او را بازداشت کردند.</p>
      <p>مرد جوان که ابتدا قصد داشت وانمود کند بی‌گناه است، در بازجویی‌های تخصصی پلیس به ارتکاب قتل اعتراف کرد و گفت: من و مجید از مدت‌ها قبل با هم دوست بودیم، اما خیلی‌وقت بود که دچار اختلاف شده بودیم. دلیل این اختلافات هم این بود که مجید مرتب مرا تحقیر می‌کرد و رفتار درستی نداشت. چندباری با او بر سر این موضوع جروبحث کردم و چند نفر از دوستان مشترک ما نیز در جریان ماجرا قرار گرفتند، اما فایده‌ای نداشت و او همچنان به کارهایش ادامه می‌داد تا اینکه تصمیم گرفتم از وی انتقام بگیرم.</p>
      <p>متهم به قتل ادامه داد: یک چاقو خریدم و بعد از آن با مجید قرار گذاشتم. به او گفتم باید با هم صحبت کنیم. او هم قبول کرد و به محل قرار که محلی خلوت بود، آمد. سپس مشغول گفت‌وگو شدیم و من سرش را گرم کردم. در یک لحظه که حواسش کاملا پرت بود، چاقویم را از جیبم درآوردم و ضرباتی را به او زدم. بعد در همان نزدیکی سوار یک خودروی کرایه‌ای شدم و فرار کردم، اما به‌شدت آشفته بودم و هر کاری می‌کردم آرام نمی‌شدم، به‌همین‌دلیل دوباره به محل قتل برگشتم و از دور مأموران را در آنجا دیدم. بار دیگر فرار کردم. آن شب اصلا نخوابیدم و تا صبح در اینترنت جست‌وجو می‌کردم تا ببینم درباره این قتل خبری منتشر شده است یا نه.</p>
      <p>حمید در ادامه صحبت‌هایش گفت: از کاری که کرده‌ام به‌شدت پشیمان هستم. من به‌خاطر خشم و عصبانیت مرتکب این قتل شدم. بنا بر این گزارش، کیفرخواست علیه مجرم بعد از تکمیل تحقیقات مقدماتی صادر شد و او به‌زودی محاکمه می‌شود.</p>
    </article>
  </body>
</html>