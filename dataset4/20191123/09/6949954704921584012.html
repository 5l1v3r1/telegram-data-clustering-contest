<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://totalcar.hu/magazin/hirek/2019/11/23/brutalis_baja-gepet_epitettek_a_vw_atlas-bol/"/>
    <meta property="og:site_name" content="totalcar"/>
    <meta property="article:published_time" content="2019-11-23T09:47:00+00:00"/>
    <meta property="og:title" content="Brutális Baja-gépet építettek a VW Atlas-ból"/>
    <meta property="og:description" content="Megvan a Volkswagen, ami átmegy bármin. Egy nagyon amerikai műfajban lesz autója a németnek."/>
  </head>
  <body>
    <article>
      <h1>Brutális Baja-gépet építettek a VW Atlas-ból</h1>
      <address><time datetime="2019-11-23T09:47:00+00:00">23 Nov 2019, 09:47</time> by <a rel="author">Máth Dávid</a></address>
      <p>A Volkswagen észak-amerikai forgalmazója lép egy erőset arculatépítésben ezzel az új Baja-szörnnyel. Nevében <a href="https://totalcar.hu/magazin/hirek/2018/03/28/vw_atlas_cross_sport_x6-os_a_nepnek/">Atlas</a>, de aligha széria bármi a VW Atlas Cross Sport R-ben. </p>
      <figure>
        <img src="https://kep.index.hu/1/0/3048/30482/304821/30482175_b5bfe5643d904d7af6755483788c44f1_wm.jpg"/>
        <figcaption>
          <a href="https://galeria.totalcar.hu/hirek/2019/11/23/vw_atlas_cross_sport_r/?currpic=30482149">Galéria: VW Atlas Cross Sport R [14 kép]</a>
        </figcaption>
      </figure>
      <p>A Volkswagen ez elmúlt években a dízelbotrányt igyekezett lemosni magáról odaát, de hogy egy Baja-autóval a tiszta, zöld márka arculatát mennyire tudják majd erősíteni, egyelőre rejtély. Újrahasznosítás mondjuk van az Atlas Cross Sport R-ben: a motorja a három éve elkaszált WRC-projektjükből jön. Egy kétliteres turbós benzines, ami 600 lóerőt is tud, de mivel a Baja-versenyzés a hosszú terhelésről szól, a megbízhatóságért itt leveszik 480 lóerőre a teljesítményt. </p>
      <figure>
        <img src="https://kep.index.hu/1/0/3048/30482/304824/30482421_e050c0b9284a24309ffdb43f96d3e037_wm.jpg"/>
        <figcaption>
          <a href="https://galeria.totalcar.hu/hirek/2019/11/23/vw_atlas_cross_sport_r/?currpic=30482155">Galéria: VW Atlas Cross Sport R [14 kép]</a>
        </figcaption>
      </figure>
      <p>A Volkswagen még nagyon elején van a Baja-programnak. A csővázas Atlas-ra egy közel egyéves tesztprogram vár mielőtt először bevetik éles versenyen, ezalatt és a későbbiekben az amerikai ralikrossz-sztár, Tanner Foust vezeti majd. A fejlesztést mellette pedig a hegyi felfutóversenyek nagy alakja, Rhys Millen segíti, szóval jó kezekben van a projekt.</p>
      <slideshow>
        <figure>
          <img src="https://kep.index.hu/1/0/3048/30482/304824/30482425_84a9b62500d6d5d7e50d2d9f2884e189_wm.jpg"/>
        </figure>
        <figure>
          <img src="https://kep.index.hu/1/0/3048/30482/304824/30482429_768db8b7154ab877da224f7f76b5e56f_wm.jpg"/>
        </figure>
        <figure>
          <img src="https://kep.index.hu/1/0/3048/30482/304824/30482433_cce48e2345680443e119d55ae707f3a6_wm.jpg"/>
        </figure>
        <figcaption>
          <a href="https://galeria.totalcar.hu/hirek/2019/11/23/vw_atlas_cross_sport_r/?currpic=30482135">Galéria: VW Atlas Cross Sport R [14 kép]</a>
        </figcaption>
      </slideshow>
      <p>A VW Baja-autója jövő novemberben, <a href="https://totalcar.hu/belsoseg/2015/11/22/baja_1000/">a legendás Baja-1000-esen</a> (a Baja-versenyzés csúcsa) debütál majd. Az autó versenyprogramjának környezetterhelését nem sunnyogják el a cégnél, a Volkswagennél azt mondják, több mint ezer facsemete elültetésével igyekeznek majd ellensúlyozni a program <a href="https://hu.wikipedia.org/wiki/%C3%96kol%C3%B3giai_l%C3%A1bnyom">ökolábnyomát</a>.</p>
      <related>
        <a href="https://totalcar.hu/magazin/hirek/2018/03/28/vw_atlas_cross_sport_x6-os_a_nepnek/"/>
        <a href="https://totalcar.hu/belsoseg/2015/11/22/baja_1000/"/>
      </related>
    </article>
  </body>
</html>