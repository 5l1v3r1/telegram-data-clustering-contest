<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/editorial/opinion/ang-kaldero-ng-sea-games-ay-hindi-eiffel-tower"/>
    <meta property="og:site_name" content="Journal Online"/>
    <meta property="article:published_time" content="2019-11-23T09:46:14+00:00"/>
    <meta property="og:title" content="Ang Kaldero ng SEA Games ay hindi Eiffel Tower"/>
    <meta property="og:description" content="KAHIT na ano pang paliwanag ang manggaling sa Chairman ng PHSGOC (Philippine Sea Games Organizing Committee) para ipagtanggol ang paggastos sa kaldero ng SEA Games sa New Clark City ng P4.4 milyon para sa disenyo, P13.4 M para sa pundasyon, P32 milyon para sa pagpapatayo ng tore na papatungan ng kaldero na pagniningasin ng P5 M langis para manatili ang apoy ng 11 araw na itatagal ng SEA Games sa Pilipinas, hindi na mawawala ang tanong at suspetsa ng mga Pilipino sa pagwawaldas ng kabuuang P54.8 M para ipakita sa mundo ang bago at mas malakas na katayuan daw ngayon ng Pilipinas sa kasalukuyang administrasyon."/>
  </head>
  <body>
    <article>
      <h1>Ang Kaldero ng SEA Games ay hindi Eiffel Tower</h1>
      <address><time datetime="2019-11-23T09:46:14+00:00">23 Nov 2019, 09:46</time> by <a rel="author" href="https://journal.com.ph/authors/magi-gunigundo" target="_blank">Magi Gunigundo</a></address>
      <h3>KAHIT na ano pang paliwanag ang manggaling sa Chairman ng PHSGOC (Philippine Sea Games Organizing Committee) para ipagtanggol ang paggastos sa kaldero ng SEA Games sa New Clark City ng P4.4 milyon para sa disenyo, P13.4 M para sa pundasyon, P32 milyon para sa pagpapatayo ng tore  na papatungan ng kaldero na pagniningasin ng P5 M langis para manatili ang apoy ng 11 araw na itatagal ng SEA Games sa Pilipinas, hindi na mawawala ang tanong at suspetsa ng mga Pilipino sa pagwawaldas ng kabuuang P54.8 M para ipakita sa mundo ang bago at mas malakas na  katayuan daw ngayon ng  Pilipinas sa kasalukuyang administrasyon.</h3>
      <p>Sa bigat ng batikos, pati ang mahal na Pangulo ay sumaklolo na din sa kagalang -galang na ginoo mula sa Taguig.  Gayun pa man, ang depensa sa kaldero ay hindi tumatalab. Bakit?</p>
      <p>Una, ang mga nagtatanggol sa gastusing ito ay mga pulitiko at ni isa man sa kanila  ay walang kaalaman sa civil engineering works. Sa puntong ito sila ay kulang sa kredibilidad. Pagdating sa mga proyekto na pagawaing bayan, alam naman natin kung saan matinik ang pangkaraniwang pulitiko.</p>
      <p>Pangalawa, ang Singapore ay isang mayamang bansa at kayang gumastos ng P63M o higit pa para sa kanilang kaldero nung sila ang SEA Games host. Ang Pilipinas ay malayong malayo sa likuran ng bansang iyon. Sa katunayan, patuloy ang pagdausdos ng ating bansa sa ASEAN region. Sinabi mismo ng ADB na bigo ang Pilipinas na mabawasan ang bilang ng mga  20 milyon mahihirap sa kabila ng anumang GDP growth rate na naitatala sapagkat pinabayaan natin ang sektor ng agrikultura.</p>
      <p>Sa Economics, palaging pinagtutuunan ng pansin ang “opportunity cost”. Dahil gumastos ka ng P54.8 M para magpasikat sa magarbong kaldero, ano ang ating pinagpalit dito?  50 silid paaralan?  30 ambulansya?  Dagdag “allowance” para sa mga atletang Pilipino para masarap at masustansiya ang kanilang pagkain upang lalo silang maging matipuno, mabilis, maliksi at malakas;  at mahusay na mga  gamit tulad ng sapatos  na makakatulong upang manalo at mag-uwi ng medalyang ginto, pilak, o tanso?  </p>
      <p>Kulang na kulang ang ayuda sa mga atletang Pinoy.  Sariling sikap at solicit sila para lang may pambili ng sapatos, bayad sa mahusay na coach para masubaybayan ang ensayo,  pambili ng mga masustansyang pagkain para masiksik ang mga kalamnan at pagdalo sa iba’tibang paligsahan para tumalas ang kanilang abilidad at magkaroon ng kumpiyansa sa sarili.  Ang hirap kasi sa mga sports officials, kahit hindi naman manlalaro, gusto sila din ay may uniporme at nagpapalibre pa sa pamasahe. Marami tayong atleta hindi na lang kumikibo at baka kapag nagreklamo ay hindi sila paglaruin. Ito kaya ang dahilan kung bakit si Chess Grandmaster Wesley So, bagamat isang Pilipino,  ngayon ay naglalaro ng chess para sa USA at hindi na sa Pilipinas.?</p>
      <p>Isa pang baluktot na pananaw ang pagkahumaling ng mga Pilipino sa basketball na alam naman nating lahat ay isang laro na palaging lamang ang mga matatangkad. Pero grabe ang gastos para sa basketball  na isang team event at  isang medalya lang ang maaaring makamit dito. Biruin mo, sampu ang player at magbabayad pa ang Pilipinas ng malaki para palabasin na ang imported na manlalaro ay Pilipino. Dagdag pa rito ang isang katerbang coaching staff. Basketball pa lang ubos na ang budget at napapabayaan ang mga atleta sa track and field, gymnastics, archery, shooting, swimming, weightlifting, boxing at iba pang individual events.</p>
      <p>Ang Eiffel Tower ay ginawa sa Paris nuong 1890 sa halagang 8 Milyon Francs (U$1.5M). Maraming tumutol dito dahil pangit daw ang disenyo at walang paggagamitan pagkaraan ng World’s Fair Exhibition sa Paris ng mga panahong iyon. Subalit hindi natinag  sila sa Eiffel sa batikos sa disenyo nito. Ayon sa pagsasaliksik ko, walang batikos tungkol sa overpricing o tongpats sa halaga ng pagpapatayo nito.</p>
      <p>Pagkaraan ng  World’s Fair Exhibition, ginamit  na lagayan ng radio antenna ang Eiffel Tower at hindi na napigil ang pagdagsa ng mga turista na gustong umakyat sa skydeck nito para makita ang napakagandang bista ng buong lungsod ng Paris.  Sinasabi na nuong World War 2, bagamat nasakop ni Hitler ang Paris, hindi niya naakyat ang Eiffel Tower dahil pinutol ng mga Pranses ang kable ng mga “elevator” nito patungo sa tuktok.</p>
      <p>Sa ngayon, ang Eiffel Tower ang number 1 “ tourist attraction” sa Europa at tinatayang  U$480B ang uubusin kung itatayo ito ngayon. Kada taon 8 milyon tao ang bumibisita sa toreng ito. Sulit ang ginastos ng mga Pranses. Pagkaraan ng “closing ceremonies” ng SEA Games, tiyak na magiging abala ang  Senado, COA at Ombudsman sa paglisa sa mga kontrata na pinasok ng pamahalaan para gastusin ang P12B budget upang maipatayo  ang lahat ng mga pasilidad  at programang ginamit sa SEA Games. Tanging panahon ang magsasabi kung puting elepante ang mga ito.</p>
      <p>Ang Sea Games Cauldron ng Pilipinas ay malayong malayo sa Eiffel Tower. Pagsapit  ng takdang panahon, masakit isipin na ang nilikhang kaldero ni Manosa ay nakalalamang na tatayong bagong  simbulo ng  labis na luho kahalintulad ng golden arinola nung panahon ni Quirino.</p>
    </article>
  </body>
</html>