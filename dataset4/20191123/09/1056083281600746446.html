<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200704/%D8%A7%D8%AE%D8%AA%D8%B5%D8%A7%D8%B5%DB%B5%DB%B0-%D8%AF%D8%B1%D8%B5%D8%AF-%D9%86%D9%82%D8%B4%D9%87-%D8%AC%D8%A7%D9%85%D8%B9-%D8%B9%D9%84%D9%85%DB%8C-%D8%A8%D9%87-%D8%A7%D9%82%D8%AA%D8%B5%D8%A7%D8%AF-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86-%D9%85%D9%86%D8%B7%D8%A8%D9%82-%D9%86%D8%A8%D9%88%D8%AF%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:25:12+00:00"/>
    <meta property="og:title" content="اختصاص۵۰ درصد نقشه جامع علمی به اقتصاد دانش‌بنیان/منطبق نبودن تحقیقات در کشور با تقاضاهای موجود"/>
    <meta property="og:description" content="دبیر شورای عالی انقلاب فرهنگی با بیان این‌که ۱۰ شرکت برتر دنیا در حوزه ICT چهل هزار پتنت به ثبت رسانده‌اند، گفت: ‌یکی از ضعف‌های عملکردی ما این است که تحقیقات ما در کشور منطبق با تقاضاهای موجود تدوین نشده است."/>
  </head>
  <body>
    <article>
      <h6 class="kicker">در اولین جلسه کمیسیون فناوری و اقتصاد دانش‌بنیان مطرح شد</h6>
      <h1>اختصاص۵۰ درصد نقشه جامع علمی به اقتصاد دانش‌بنیان/منطبق نبودن تحقیقات در کشور با تقاضاهای موجود</h1>
      <address><time datetime="2019-11-23T09:25:12+00:00">23 Nov 2019, 09:25</time> by <a rel="author">رقیه‌السادات حسینی</a></address>
      <p>دبیر شورای عالی انقلاب فرهنگی با بیان این‌که ۱۰ شرکت برتر دنیا در حوزه ICT چهل هزار پتنت به ثبت رسانده‌اند، گفت: ‌یکی از ضعف‌های عملکردی ما این است که تحقیقات ما در کشور منطبق با تقاضاهای موجود تدوین نشده است.</p>
      <p>دکتر عاملی در اولین جلسه کمیسیون «فناوری و اقتصاد دانش‌بنیان»:</p>
      <p>ده شرکت برتر دنیا در حوزه ICT چهل هزار پتنت به ثبت رسانده‌اند/تحقیقات در کشور منطبق با تقاضاهای موجود تدوین نشده است</p>
      <p><b>شرکت‌ها به دلیل منافع تحقیق و توسعه به آن توجه دارند</b><br/><br/><b>به گزارش ایسنا،</b> دکتر سعیدرضا عاملی در اولین جلسه کمیسیون "فناوری و اقتصاد دانش‌بنیان" با موضوع "بررسی موانع و راهکارهای پیش روی شرکت‌های بزرگ صنعتی و اقتصادی کشور در ورود به حوزه‌های دانش‌بنیان" که در محل دبیرخانه شورای عالی انقلاب فرهنگی برگزار شد، با اشاره به اهمیت اقتصاد دانش‌بنیان، خاطرنشان کرد: در موضوع ارتباط میان بخش خصوصی و صنعتی شرایط متفاوتی میان کشور ما با کشورهای پیشرفته وجود دارد.<br/><br/>وی تصریح کرد:‌ در آمریکا بودجه مربوط به تحقیق و توسعه (R&amp;D) در حدود  ۴۵۰ میلیارد دلار بوده است که تنها ۳۰ درصد آن متعلق به دولت بوده و ۷۰ درصد آن سهم بخش خصوصی است.<br/><br/>دکتر عاملی ادامه داد: بودجه تحقیق و توسعه (R&amp;D) سال ۲۰۱۷‌ شرکت آلفابیت که شرکت مادر گوگل است، در حدود ۱۶.۵ میلیارد دلار بوده که با کسب درآمد حدود ۱۱۷ میلیارد دلاری به سود خالص ۱۲ میلیارد دلار دست پیدا کرده است.<br/><br/>وی افزود: ‌در سال ۲۰۱۸ این شرکت ۲۴.۵ میلیارد دلار برای تحقیق و توسعه (R&amp;D) هزینه کرده که به درآمد ۱۳۷ میلیارد دلاری افزایش پیدا کرده است و این به روشنی نشان می‌دهد که شرکت‌ها به دلیل منافعی که تحقیق و توسعه (R&amp;D) برای آن‌ها تأمین می‌کند، به این امر توجه ویژه‌ای دارند.</p>
      <p>استاد گروه ارتباطات دانشگاه تهران گفت: ‌یکی از ضعف‌های عملکردی ما این است که تحقیقات ما در کشور منطبق با تقاضاهای موجود تدوین نشده است.<br/><br/>دبیر شورای عالی انقلاب فرهنگی با تبیین روند توسعه صنعتی شدن در سه مرحله تاریخی پیشاصنعتی، صنعتی و پساصنعتی، گفت: در دوران پساصنعتی تمام پیکره توسعه و تجدد بر بدنه فناوری‌های جدید تکیه زده و این دوران دوره فناوری‌های با بازده بالاست که ذیل آن صنعت چهار موسوم به صنعت فیزیکی-سایبری شکل گرفته با تأمین بستر رشد کوانتومی فضای رشد لازم با بازدهی بالا را فراهم کرده است.<br/><br/><b>۱۰ شرکت برتر دنیا در حوزه ICT چهل هزار پتنت به ثبت رسانده‌اند</b><br/><br/>وی  افزود:‌ در زمینه تحقیق و توسعه ۱۰ دانشگاه برتر دنیا تنها دو هزار اختراع ثبت کرده‌اند، حال آنکه در مقابل ۱۰ شرکت برتر دنیا که همه آنها در حوزه فناوری‌های جدید (ICT) کار می‌کنند، چهل هزار اختراع به ثبت رسانده‌اند و  این نشان می‌دهد که چیزی مثل پتنت متعلق به همین شرکت‌هاست.<br/><br/>دکتر عاملی با اشاره به این نکته که "خلاقیت قانون تولید می‌کند"، گفت:‌ با توجه به اینکه بحث اقتصاد دانش‌بنیان از مؤلفه‌های اثرگذار در کشور است و در اندیشه مقام معظم رهبری (مدظله‌العالی) نیز به این موضوع توجه ویژه‌ای شده است، موضوع اقتصاد دانش‌بنیان در اولویت‌های شورای عالی انقلاب فرهنگی قرار گرفته است.<br/><br/>وی افزود: علم نیاز به مدافع دارد که یکی از مهمترین این مدافعان صنعتگران هستند و جالب این جاست که دانشگاهی‌های ما در کمپانی‌های بزرگ جهانی به کار گرفته می‌شوند، اما در داخل توجه لازم به آنها صورت نمی‌گیرد.</p>
      <p><b>تاکید بر توسعه نیروی انسانی و توجه به شرکت‌ها و صنایع دانش‌بنیان</b><br/><br/>دکتر سوزنچی، معاون خط مشی‌گذاری ستاد علم و فناوری شورای عالی انقلاب فرهنگی نیز با اشاره به جلسه اخیر این شورا گفت: با نگاهی که به تجربیات کشورهای مختلف صورت گرفته است، دو راه برای توسعه اقتصاد دانش‌بنیان احصاء شده است که یکی توجه به توسعه نیروی انسانی و دیگری توجه به شرکت‌ها و صنایع دانش‌بنیان است که در صدد هستیم با برگزاری جلسات مذکور راهکارهای رفع موانع دانش‌بنیان در کشور را احصاء کنیم.<br/><br/><b>۵۰ درصد نقشه جامع علمی به اقتصاد دانش‌بنیان و توسعه فناوری اختصاص دارد</b><br/><br/>دکتر کبگانیان،‌ قادم مقام ستاد راهبری نقشه جامع علمی کشور نیز تأکید کرد: حدود ۵۰ درصد از محتوای نقشه جامع علمی کشور به موضوع اقتصاد دانش‌بنیان و توسعه فناوری در کشور اختصاص دارد.</p>
      <p>دکتر عاملی در پایان این جلسه تاکید کرد: ورود ما به موضوع اقتصاد دانش‌بنیان به طور خاص و صنعت به طور عام ورودی است که در آن دانشگاه یک طرف ماجرا قرار دارد و در این رابطه اموری که از جنس سیاست‌گذاری کلان برای رفع مشکل صنعت و ارتباط آن با دانشگاه و یا پربازده‌تر شدن صنعت باشد، می‌تواند در جلسات آتی مورد بحث و بررسی قرار گیرد.</p>
      <p>انتهای پیام</p>
    </article>
  </body>
</html>