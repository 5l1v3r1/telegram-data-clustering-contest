<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/23/news/corpo_senza_vita_in_sacco_convivente_indagata_per_omicidio-241692480/"/>
    <meta property="og:site_name" content="Repubblica.it"/>
    <meta property="article:published_time" content="2019-11-23T09:29:00+00:00"/>
    <meta property="og:title" content="Trieste, corpo senza vita in sacco: convivente confessa"/>
    <meta property="og:description" content="Libero Foti, 75 anni, era stato trovato senza vita nel suo appartamento all'inizio del mese. Lui si opponeva al fatto che lei tornasse in Ucraina"/>
  </head>
  <body>
    <article>
      <h1>Trieste, corpo senza vita in sacco: convivente confessa</h1>
      <h2>Libero Foti, 75 anni, era stato trovato senza vita nel suo appartamento all'inizio del mese. Lui si opponeva al fatto che lei tornasse in Ucraina</h2>
      <address>
        <time datetime="2019-11-23T09:29:00+00:00">23 Nov 2019, 09:29</time>
      </address>
      <p>La convivente ucraina di Libero Foti ha confessato di averlo ucciso. Lo ha soffocato con un sacchetto nero di quelli utilizzati per l'immondizia. Poi ha chiuso il <a href="https://www.repubblica.it/cronaca/2019/11/03/news/trieste_cadavere_con_la_gola_tagliata_infilato_in_un_sacco-240130213/"> corpo senza vita</a> del compagno nella busta che ha sistemato sul balcone dell'appartamento dell'uomo, a Trieste.<br/><br/>Una confessione, resa nota solo oggi, che la donna ha fatto il 13 novembre al telefono dall'Ucraina, nel corso di un primo contatto con gli investigatori. Ha rivelato così di essere lei l'autrice dell'omicido al pm e agli investigatori della Squadra Mobile. Una versione confermata il 21 novembre in una seconda telefonata.<br/><br/>Il tutto sarebbe nato nel corso di una lite. Foti si sarebbe opposto al ritorno nel proprio paese della convivente ucraina e perciò quest'ultima, forse per difendersi da una aggressione, al culmine del litigio, lo ha soffocato.<br/><br/>Il corpo era stato trovato all'inizio di novembre in un appartamento del terzo piano di via del Veltro, nel rione di San Giacomo, a Trieste. Foti era morto almeno da un paio di settimane prima.<br/><br/>Il cadavere era in stato di decomposizione. Dall'esterno erano visibili strisce di sangue, gocciolato perfino lungo il davanzale dell'edificio nel corso dei giorni. Foti viveva da solo nel suo appartamento dopo che di recente la sua compagna, una cittadina ucraina, era andata via.<br/> <br/> </p>
    </article>
  </body>
</html>