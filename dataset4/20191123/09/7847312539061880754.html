<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/474298-biseksualne-poslanki-na-okladce-magazynu-dla-lgbt"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T09:34:41+00:00"/>
    <meta property="og:title" content="Biseksualne posłanki Lewicy na okładce magazynu dla LGBT: &quot;Niech nas zobaczą w Sejmie&quot;. Oby ich aktywność się na tym nie skończyła…"/>
    <meta property="og:description" content="&quot;Prawica nie rzuciła się na mnie, powiało normalnością&quot; - przyznaje posłanka Hanna Gill-Piątek."/>
  </head>
  <body>
    <article>
      <h1>Biseksualne posłanki Lewicy na okładce magazynu dla LGBT: "Niech nas zobaczą w Sejmie". Oby ich aktywność się na tym nie skończyła…</h1>
      <address><time datetime="2019-11-23T09:34:41+00:00">23 Nov 2019, 09:34</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Posłanki Anna Maria Żukowska (SLD) i Hanna Gill-Piątek (Razem) znalazły się na okładce dwumiesięcznika „Replika”, który skierowany jest do środowisk LGBT. Co tam robią? Otóż mówią o swojej biseksualności. Co ciekawe, posłanka Razem, jest byłą żoną… Tomasza Piątka, a także szczęśliwą mamą. Posłanki w „Replice” opowiadają o swoich doświadczeniach wynikających z biseksualności.</b>
      </p>
      <blockquote>Po raz pierwszy zakochałam się w czasach liceum. W dziewczynie. To był szalony, burzliwy związek! A potem zakochałam się w chłopaku i zobaczyłam, że uczucie jest takie samo</blockquote>
      <p>—mówi Żukowska.</p>
      <blockquote>W moim przypadku biseksualność objawiła się w młodości. To czas, kiedy są jakieś eksperymenty, zakochujemy się w rówieśnikach. Podobno większość z nas na początku ma fascynacje bardziej homoseksualne i niektórym to nie mija. Ja po prostu zauważyłam dość wcześnie, że fascynuję się zarówno koleżankami, jak i kolegami</blockquote>
      <p>—powiedziała z kolei w rozmowie z „Super Expressem” Gill-Piątek.</p>
      <blockquote>Gdy startowałam w 2015 r., organizacja Miłość nie wyklucza zapytała mnie o coming out i przez chwilę zastanawiałam się tylko, czy jestem bardziej fleksi czy bi. Licząc czas spędzony w związkach, to bardziej fleksi (sporo więcej czasu spędziłam w związkach z mężczyznami), a licząc po ilości spotkań, randek, fascynacji – to bi. Miałam też pewne obiekcje, czy będąc bi i w związku z mężczyzną, mogę reprezentować społeczność LGBTI. Stwierdziłam jednak, że nie będę kombinować. Zawisłam więc jako osoba biseksualna na stronie MNW i… nic się nie wydarzyło. Pomyślałam: „OK, to dobry sygnał”. <b>Prawica nie rzuciła się na mnie, powiało normalnością. Zdaję sobie jednak sprawę, że mogłoby być inaczej, gdybym była mężczyzną i zrobiła biseksualny coming out.</b> Kobieta bi jest bardziej do „przełknięcia” przez patriarchat, ba, to się może nawet niejednemu maczo podobać. Okropne, że osąd estetyczny mężczyzn hetero „rządzi”, mierzi mnie to</blockquote>
      <p>—przekonuje w rozmowie z „Repliką” posłanka Razem.</p>
      <p>
        <b>Prawica nie rzuciła się na Gill-Piątek po tym, jak zrobiła coming out? Skąd to zdziwienie? Gdyby posłanka Razem czytała mniej „Gazety Wyborczej”, to by wiedziała, że szeroko rozumiana prawica nie walczy przeciwko środowiskom LGBT, a przeciwko ideologii spod tęczowej flagi. Niektórym to jednak trudno zrozumieć. Miejmy nadzieję, że posłanki swoją pracą w Sejmie obejmą wszystkich Polaków, a nie tylko mniejszości spod znaku LGBT.</b>
      </p>
      <p>kk/”Replika”/”SE”</p>
    </article>
  </body>
</html>