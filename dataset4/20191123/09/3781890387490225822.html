<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743214"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T09:52:00+00:00"/>
    <meta property="og:title" content="&quot;วราวุธ&quot;นำทีมรณรงค์ลดใช้ถุงพลาสติก-คุมเสียงงานกาชาด"/>
    <meta property="og:description" content="เผยเชิญผู้บริหารเตือนแล้ว 7 ร้าน ชี้ปัจจัยซื้อสินค้ามาจากโปรโมชั่น มากกว่าใช้เสียงดังโฆษณาเรียกลูกค้า"/>
  </head>
  <body>
    <article>
      <h1>"วราวุธ"นำทีมรณรงค์ลดใช้ถุงพลาสติก-คุมเสียงงานกาชาด</h1>
      <address>
        <time datetime="2019-11-23T09:52:00+00:00">23 Nov 2019, 09:52</time>
      </address>
      <p>
        <b>เผยเชิญผู้บริหารเตือนแล้ว 7 ร้าน ชี้ปัจจัยซื้อสินค้ามาจากโปรโมชั่น มากกว่าใช้เสียงดังโฆษณาเรียกลูกค้า</b>
      </p>
      <p>เมื่อวันที่ 23 พ.ย. นายประลอง ดำรงค์ไทย อธิบดีกรมควบคุมมลพิษ (คพ.) กระทรวงทรัพยากรธรรมชาติและสิ่งแวดล้อม (ทส.) ประธานคณะกรรมการแผนกควบคุมเสียงงานกาชาด ประจำปี 2562 เปิดเผยว่า เมื่อวันที่ 22 พ.ย.ที่ผ่านมา นายวราวุธ ศิลปอาชา รมว.ทรัพยากรฯ นำคณะผู้บริหารและเจ้าหน้าที่ กระทรวงทรัพยากรฯ เดินทางด้วยรถไฟฟ้าไปงานกาชาด เพื่อร่วมสำรวจและตรวจการใช้เสียงร้านค้างานกาชาดประจำปี 2562 ณ สวนลุมพินี พร้อมมอบป้าย “ร้านค้าร่วมใจ งดใช้เครื่องขยายเสียง” และเดินรณรงค์ ทำดีด้วยหัวใจ ลดรับ ลดให้ ลดใช้ถุงพลาสติก ในงานกาชาด และให้กำลังใจจิตอาสาที่มารณรงค์เรื่องการคัดแยกขยะตามจุดต่างๆ ภายในงานกาชาด<br/><br/>นายประลอง กล่าวว่า สำหรับการตรวจวัดระดับเสียงร้านค้างานกาชาดประจำปี 2562 คณะกรรมการแผนกควบคุมเสียงงานกาชาด ประกอบด้วย คพ. สภากาชาดไทย สำนักงานเขตปทุมวัน สำนักอนามัย สำนักสิ่งแวดล้อม สถานีตำรวจนครบาลลุมพินี สถาบันเทคโนโลยี พระจอมเกล้าพระนครเหนือ และผู้แทนจำหน่ายเครื่องวัดเสียง ได้ร่วมกันตรวจวัดและควบคุมเสียงงานกาชาด ผลการตรวจวัดระหว่างวันที่ 15-22 พ.ย.ที่ผ่านมา มีค่าอยู่ในช่วง 52.0 – 104.7 เดซิเบลเอ โดยในวันที่ 19 พ.ย. 2562 พบเกินเกณฑ์ที่กำหนด (เกิน 80 เดซิเบลเอ) มากที่สุด คิดเป็นร้อยละ 82.4 ของจำนวนร้านที่ตรวจ ซึ่งในวันที่ 20 – 22 พ.ย. 2562 ได้มีหนังสือเชิญผู้บริหารของร้านที่มีระดับเสียงเกินเกณฑ์ติดต่อกัน 3 ครั้ง จำนวน 7 ร้าน มาพบที่กองอำนวยการจัดงานกาชาดขอให้ดำเนินการปรับปรุงแก้ไขเพื่อลดเสียง<br/><br/>นายประลอง กล่าวต่อว่า คพ.ได้สำรวจความคิดเห็นประชาชนเกี่ยวกับระดับเสียงจากร้านค้าในงานกาชาด จากตัวอย่างผู้ตอบแบบสอบถามจำนวน 153 คน (เมื่อวันที่ 21-22 พ.ย.) ซึ่งเป็นผู้ชาย 44 คนผู้หญิง 109 คน มีความคิดเห็นว่าร้านค้ากาชาดเสียงปกติ ร้อยละ 46.4 เสียงดัง ร้อยละ 41.8 เสียงดังมาก ร้อยละ 11.8 ส่วนปัจจัยที่ทำให้ซื้อสินค้าหรือใช้บริการของร้านค้าสูงสุดคือ การจัดโปรโมชั่น ลด แลก แจก แถมของตัวสินค้า ร้อยละ 61.4 รองลงมาคือตั้งใจซื้อสินค้าที่สนใจอยู่แล้ว ร้อยละ51.6 เสียงโฆษณาจากเครื่องขยายเสียงของร้านค้า ร้อยละ15 และมีดารา/ผู้มีชื่อเสียงมาปรากฏตัว ร้อยละ 10.5 และอื่นๆ ร้อยละ 2.8 ส่วนความคิดเห็นต่อผลกระทบ มีความเห็นว่าเสียงดังทำให้เกิดอันตรายต่อระบบประสาทและการได้ยิน ร้อยละ 3.9 เสียงดังทำให้พูดคุยสื่อสารไม่รู้เรื่องร้อยละ 33.3 ไม่ได้รับผลกระทบ/เฉยๆ ร้อยละ 62.1 อื่นๆ ร้อยละ 0.7.<br/> </p>
    </article>
  </body>
</html>