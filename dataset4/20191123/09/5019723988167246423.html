<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramanews.com/news/india/2019/11/23/maharashtra-ajith-pawar.html"/>
    <meta property="og:site_name" content="Manoramanews"/>
    <meta property="article:published_time" content="2019-11-23T09:14:59+00:00"/>
    <meta property="og:title" content="ലക്ഷം കോടിയുടെ അഴിമതി; ഷായുടെ ഭീഷണിയിൽ വീണതാകാമെന്ന് പരിഹാസം"/>
    <meta property="og:description" content="ആരെയും കൂസാത്ത, എന്തും വെട്ടിത്തുറന്നു പറയുന്ന, തന്നിഷ്ടക്കാരനെന്നാണ് അജിത് പവാർ വിശേഷിപ്പിക്കപ്പെടുന്നത്. ആ ഉരുക്കുമനുഷ്യൻ പക്ഷേ ഒരിക്കൽ കരഞ്ഞു. .എംഎല്‍എ സ്ഥാനം രാജിവച്ചു നടത്തിയ വാര്‍ത്താസമ്മേളനത്തിലായിരുന്നു അത്. 1,000 കോടിയുടെ നിക്ഷേപമുള്ള സഹകരണ ബാങ്കില്‍ നിന്ന് എങ്ങനെയാണ് 25,000 കോടി തട്ടിപ്പു. Ajith Pawar. NCP. Maharashtra."/>
  </head>
  <body>
    <article>
      <h1>ലക്ഷം കോടിയുടെ അഴിമതി; ഷായുടെ ഭീഷണിയിൽ വീണതാകാമെന്ന് പരിഹാസം</h1>
      <address><time datetime="2019-11-23T09:14:59+00:00">23 Nov 2019, 09:14</time> by <a rel="author">സ്വന്തം ലേഖകൻ</a></address>
      <p>ആരെയും കൂസാത്ത, എന്തും വെട്ടിത്തുറന്നു പറയുന്ന, തന്നിഷ്ടക്കാരനെന്നാണ് അജിത് പവാർ വിശേഷിപ്പിക്കപ്പെടുന്നത്. ആ ഉരുക്കുമനുഷ്യൻ പക്ഷേ ഒരിക്കൽ കരഞ്ഞു. .എംഎല്‍എ സ്ഥാനം രാജിവച്ചു നടത്തിയ വാര്‍ത്താസമ്മേളനത്തിലായിരുന്നു അത്. 1,000 കോടിയുടെ നിക്ഷേപമുള്ള സഹകരണ ബാങ്കില്‍ നിന്ന് എങ്ങനെയാണ് 25,000 കോടി തട്ടിപ്പു നടത്തുന്നതെന്നു ചോദിച്ച അജിത്, തിരഞ്ഞെടുപ്പ് അടുത്തവേളയില്‍ പാര്‍ട്ടിയെ ഇല്ലാതാക്കാന്‍ നടത്തുന്ന ബിജെപി നീക്കമാണ് ഇഡി കേസെന്നും പറഞ്ഞു.</p>
      <p>ബാങ്കിലോ ഭരണസമിതിയിലോ അംഗമല്ലാത്ത, ബാങ്കിന്റെ ഒരു തീരുമാനങ്ങളിലും പങ്കില്ലാത്ത എന്‍സിപി അധ്യക്ഷന്‍ ശരദ് പവാറിനെതിരെ കേസെടുത്തിരിക്കുന്നതിലെ അസ്വഭാവികതയും അന്ന് അജിത് പവാർ ചൂണ്ടിക്കാട്ടി. ഇന്നലെ അര്‍ധരാത്രി നടന്ന നാടകങ്ങൾക്കൊടുവിൽ പ്രതിപക്ഷത്തുനിന്നു മറുകണ്ടം ചാടി ബിജെപിയുടെ നേതൃത്വത്തിലുള്ള മന്ത്രിസഭയില്‍ ഉപമുഖ്യമന്ത്രി ആയിരിക്കുകയാണ് ഇപ്പോൾ അജിത് പവാര്‍.</p>
      <p>ഒരു ലക്ഷം കോടിയോളം രൂപയുടെ അഴിമതി ആരോപണം സംബന്ധിച്ച കേസുകള്‍ നിലനില്‍ക്കുന്നതാണു ഈ മലക്കം മറിയലിനു കാരണമെന്നാണ് പലരും നിരീക്ഷിക്കുന്നത്. അഴിമതി ഫയല്‍ കാട്ടി അമിത് ഷാ ഭീഷണിപ്പെടുത്തിയപ്പോൾ അജിത് വീണുപോയതാകുമെന്ന് പരിഹസിക്കുന്നവരുമുണ്ട്. </p>
      <p>
        <b>കേസ് ഇങ്ങനെ:</b>
      </p>
      <p>അജിത് പവാറിനും ശരദ് പവാറിനും എതിരെ കള്ളപ്പണം വെളുപ്പിക്കല്‍ നിരോധന നിയമപ്രകാരമാണ് എന്‍ഫോഴ്‌സ്‌മെന്റ് ഡയറക്ടറേറ്റ് (ഇഡി) സെപ്റ്റംബറില്‍ കേസെടുത്തത്. മഹാരാഷ്ട്ര സംസ്ഥാന സഹകരണ ബാങ്കിന് 25,000 കോടി രൂപയുടെ നഷ്ടമുണ്ടാക്കിയെന്ന് ആരോപിച്ച് മുംബൈ പൊലീസ് അജിത് പവാറടക്കം എഴുപതിലേറെ പേർക്കെതിരെയാണു കേസെടുത്തത്. 70,000 കോടി ആരോപിക്കപ്പെടുന്ന ജലസേചന കുംഭകോണ ആരോപണം നിലനില്‍ക്കെയായരുന്നു അജിത്തിനെതിരെയുള്ള പുതിയ കേസ്. </p>
    </article>
  </body>
</html>