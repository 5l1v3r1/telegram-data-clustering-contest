<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837379-golodomor-viznano-genotsidom-ukrayinskogo-narodu-v-18-krayinakh-svitu"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T09:39:00+00:00"/>
    <meta property="og:title" content="Голодомор визнано геноцидом українського народу в 18 країнах світу"/>
    <meta property="og:description" content="КИЇВ. 23 листопада. УНН. Голодомор на сьогодні офіційно визнано геноцидом українського народу у 18 країнах світу. Про це повідомили у пресслужбі Офісу …"/>
  </head>
  <body>
    <article>
      <h1>Голодомор визнано геноцидом українського народу в 18 країнах світу</h1>
      <address><time datetime="2019-11-23T09:39:00+00:00">23 Nov 2019, 09:39</time> by <a rel="author">Юлія Шрамко</a></address>
      <p><b>КИЇВ. 23 листопада. УНН. </b>Голодомор на сьогодні офіційно визнано геноцидом українського народу у 18 країнах світу. Про це повідомили у пресслужбі Офісу Омбудсмена України, передає <b>УНН</b>.</p>
      <p>"Наразі Голодомор офіційно визнано геноцидом українського народу в 18 країнах світу. Російська Федерація як правонаступниця Радянського Союзу не лише не визнає Голодомор геноцидом, а й чинить тиск на інші країни світу в ухваленні такого рішення. У свою чергу, Уповноважений Верховної Ради України з прав людини наголошує, що невизнання таких очевидних речей як Голодомор та геноцид нації рівнозначне приховуванню злочинів проти людяності", - повідомили в Офісі Омбудсмена.</p>
      <p>Також в Офісі відзначили, що Закон України "Про Голодомор 1932-1933 років в Україні", ухвалений Верховною Радою у 2006 році, став основою для офіційного розслідування трагедії та публікації даних про жертви, які стали відомі громадськості.</p>
      <p>"Визнання Голодомору геноцидом українського народу не лише данина пам’яті усім тим, хто помер голодною смертю, не лише відновлення історичної справедливості, а й заклик до притягнення винних до відповідальності та неприпустимості методу державного терору в управлінні країною в майбутньому", - вказали в Офісі.</p>
      <p>Нагадаємо, 23 листопада цього року в Україні - День пам'яті жертв <a href="https://www.unn.com.ua/uk/news/1837370-sogodni-v-ukrayini-den-pamyati-zhertv-golodomoriv-1">голодоморів</a>.</p>
    </article>
  </body>
</html>