<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2823956-ludske-zitta-najvisa-cinnist-razumkov-zvernuvsa-do-ukrainciv-u-den-pamati-zertv-golodomoriv.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T09:08:00+00:00"/>
    <meta property="og:title" content="“Життя - найвища цінність”: Разумков звернувся до українців у День пам’яті жертв голодоморів"/>
    <meta property="og:description" content="Щоб такі злочини проти людства, як Голодомор, ніколи не повторювалися, необхідно пам'ятати, що людське життя - це найвища цінність."/>
  </head>
  <body>
    <article>
      <h1>“Життя - найвища цінність”: Разумков звернувся до українців у День пам’яті жертв голодоморів</h1>
      <h2>Щоб такі злочини проти людства, як Голодомор, ніколи не повторювалися, необхідно пам'ятати, що людське життя - це найвища цінність.</h2>
      <address>
        <time datetime="2019-11-23T09:08:00+00:00">23 Nov 2019, 09:08</time>
      </address>
      <p>Про це йдеться у <a href="https://rada.gov.ua/news/Top-novyna/184791.html">зверненні</a> голови Верховної Ради України Дмитра Разумкова з нагоди Дня пам’яті жертв голодоморів.</p>
      <p>"Шановні українці! Сьогодні ми вшановуємо пам’ять мільйонів українців, що загинули від голоду у 1921-1923, 1932-1933 та 1946-1947 роках", - зазначив <a href="https://www.ukrinform.ua/tag-razumkov">Разумков</a>.</p>
      <p>Він наголосив, що найбільшою трагедією в історії України став Голодомор 1932-1933 років, який у багатьох країнах світу наразі визнано геноцидом українського народу.</p>
      <p>"Людське життя - це найвища цінність, і ми маємо пам’ятати про це, щоб подібні злочини проти людства більше ніколи не повторилися у цивілізованому світі. Вічна пам’ять", - підкреслив спікер ВР.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2823942-sob-golodomor-nikoli-ne-povtorivsa-maemo-zberegti-ednist-danilov.html">Щоб Голодомор ніколи не повторився, маємо зберегти єдність - Данілов</a>
      </blockquote>
      <p>Як повідомляв Укрінформ, у суботу, 23 листопада, в Україні відзначається День пам'яті жертв голодоморів.</p>
      <p>День пам'яті жертв голодоморів відзначається щорічно в четверту суботу листопада на підставі президентських указів 1998 та 2007 років.</p>
      <p>У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років - геноцид українського народу, здійснюваний тоталітарним комуністичним режимом СРСР.</p>
    </article>
  </body>
</html>