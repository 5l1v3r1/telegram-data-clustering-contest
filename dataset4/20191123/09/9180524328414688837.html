<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/teszt/hazai_palya_tovabb_tartanak_az_akciok/gephazak.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-23T09:09:00+00:00"/>
    <meta property="og:title" content="Még mindig tartanak az akciók"/>
    <meta property="og:description" content="Továbbra is a Black Friday lázában ég mindenki, ennek megfelelő akciós termékek kerültek heti összeállításunkba."/>
  </head>
  <body>
    <article>
      <h1>Még mindig tartanak az akciók</h1>
      <address><time datetime="2019-11-23T09:09:00+00:00">23 Nov 2019, 09:09</time> by <a rel="author" href="https://prohardver.hu/tag/wombath.html" target="_blank">Wombath</a></address>
      <h3>Gépházak</h3>
      <p><a href="http://www.pcx.hu/"><pic src="https://prohardver.hu/dl/sp/pcx.png"/></a> <a href="http://www.foramax.hu/"><pic src="https://prohardver.hu/dl/sp/foramax.png"/></a><br/><a href="http://www.usanotebook.hu/"><pic src="https://prohardver.hu/dl/sp/usanotebook.png"/></a><a href="http://www.compmarket.hu/"><pic src="https://prohardver.hu/dl/sp/compmarket.png"/></a> <a href="http://www.mobildigital.hu/"><pic src="https://prohardver.hu/dl/sp/mobildigital.png"/></a></p>
      <p>
        <i>A cikkben közölt árakat nagykereskedelmi (áfa és kiskereskedői haszon hozzáadásával) és kiskereskedelmi partnereink listái alapján képeztük. A bemutatónkban szereplő termékek – többek között – a nagykereskedelmi partnereink weboldalain feltüntetett kiskereskedésekben vagy kiskereskedelmi partnereinknél vásárolhatóak meg. A számítástechnikai termékekre a legtöbb esetben 2 év garancia vonatkozik, az eltérő garanciaidőket külön közöljük.</i>
      </p>
      <h4>H﻿i﻿r﻿d﻿e﻿t﻿é﻿s</h4>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>Számítógépházak árait vágta meg a hétvégére a PCX.hu. A kínálat böngészését egy olcsóbb, a <a href="https://www.pcx.hu/kolink-inspire-k1-rgb-fekete-szamitogephaz-552108">10 000-es határt</a> éppen átlépő egységgel kezdjük, a <a href="https://www.pcx.hu/kolink-inspire-k1-rgb-fekete-szamitogephaz-552108">Kolink INSPIRE K1 RGB-vel</a>, mely ezen az áron átlátszó akril oldallappal és edzett üvegből készült előlappal bír. A rengeteg átlátszó részből is sejthető, hogy nagy hangsúlyt kapott az RGB világítás: konkrétan az előlap mögé már gyárilag beszerelésre került két darab RGB-s ventilátor, melyeket a mellékelt távvezérlővel tudunk testre szabni.</p>
      <figure>
        <img src="https://prohardver.hu/dl/cnt/2019-11/156575/kolink_inspire_k1_rgb.jpg"/>
      </figure>
      <p>A további tulajdonságok egy klasszikus miditornyot idéznek: 410 x 350 x 175 mm-es mérettel számolhatunk, egy kamrára osztott belső terébe ATX, microATX és Mini-ITX alaplapok építhetőek be. Bővítőkártyák esetében 350 mm-es maximális hosszúsággal, CPU-hűtőknél pedig 150 mm-es maximális magassággal számolhatunk, adattárolóból három 3,5”-es és két 2,5”-es egység fér el a házban. Hűtési lehetőségek területén nem lesz nagyon szabad a kezünk, a gyárilag telített előlapi helyeken kívül még hátulra kerülhet egy 80 mm-es légkavaró, illetve elöl azért elfér még egy 240 mm-es radiátor is. A felső él közelébe kerültek az előlapi csatlakozók, ez a rész egy USB 3.1, két USB 2.0 és egy pár hangcsatlakozót tartalmaz.</p>
      <figure>
        <img src="https://prohardver.hu/dl/cnt/2019-11/156575/aerocool_aero_500g-rgb.jpg"/>
      </figure>
      <p>Arányaiban igen, de számszerűleg nem jelentősen drágább a sokak által ajánlott <a href="https://www.pcx.hu/aerocool-accm-pa04018-21-aero-500g-rgb-feher-ablakos-szamitogephaz-753862">Aerocool Aero 500G-RGB</a> ház sem, mely <a href="https://www.pcx.hu/aerocool-accm-pa04018-21-aero-500g-rgb-feher-ablakos-szamitogephaz-753862">15 000 forintba</a> kerül – az előlapján RGB csíkkal felszerelt, két 5,25”-es helyet kínáló ház több porszűrőt is kapott, és előlapja mögé kettő, hátra egy és felülre kettő 120 mm-es ventilátor beszerelésével tudjuk majd teljesen átszellőztetni. Az említett 5,25”-es egységeken túl még négy 3,5” és két 2,5”-es meghajtót építhetünk be, de ezek a számok kombinálhatók – ha megelégszünk egy 3,5”-es egységgel, akkor öt 2,5”-es tárolónak marad mellette hely. A 484 x 440 x 203 mm-es háznál VGA esetében 374 mm-nél, a hűtésnél 155 mm-nél kell meghúznunk a határt.</p>
      <figure>
        <img src="https://prohardver.hu/dl/cnt/2019-11/156575/be_quiet_pure_base_500.jpg"/>
      </figure>
      <p>A középkategória egyik kiválósága a nálunk is <a href="https://prohardver.hu/teszt/be_quiet_pure_base_500_minden_teren_jobb/bevezeto_dizajn.html">tesztelt</a> <a href="https://www.pcx.hu/be-quiet-bg034-pure-base-500-szamitogephaz-251605">Be Quiet Pure Base 500</a> ház, mely többféle változatban is elérhető – a legolcsóbb a <a href="https://www.pcx.hu/be-quiet-bg034-pure-base-500-szamitogephaz-251605">23 000 forintos</a>, ablak nélküli fekete verzió. A 443 x 450 x 231 mm méretű egység ATX és kisebb alaplapok fogadására képes, hűtéssel pedig elég jól ellátható, hiszen elöl három, felül és hátul pedig két-két 120 mm-es ventilátort szerelhetünk be (elöl és felül egyébként 140 mm-es példányok is elférnek). A két kamrára osztott belső térben igényesen rendezhetjük el a komponenseket, a kábelezés is nagyon jól elrejthető, érdekessége pedig, hogy kétfajta fedőlap is jár mellé: az egyik porszűrős, így jobb szellőzést biztosít, míg a másik zárt, ez a csendesebb működést kedvelőknek előnyösebb.</p>
      <figure>
        <img src="https://prohardver.hu/dl/cnt/2019-11/156575/thermaltake_core_v21s.jpg"/>
      </figure>
      <p>Három év garanciával rendelkezik a <a href="https://www.pcx.hu/thermaltake-core-v21-ca-1d5-00s1wn-00-szamitogep-haz-927826">Thermaltake Core V21</a> – ez egy kockára emlékeztető (336 x 320 x 424 mm-es) gépház, mely microATX vagy Mini-ITX alaplapokkal szerelhető és <a href="https://www.pcx.hu/thermaltake-core-v21-ca-1d5-00s1wn-00-szamitogep-haz-927826">20 000 forintba</a> kerül. Kétszintes belső terében alulra kerül a tápegység és az adattároló, felülre pedig fektetve az alaplap, így az átlátszó oldalpanelen jól kivehető lesz minden. A rácsos előlap mögött egy 200 mm-es ventilátort találunk, mely könnyedén szellőzteti át a kisméretű belső teret, amelybe három 2,5”-es és három 3,5”-es adattárolót tudunk beépíteni öt bővítőkártya mellé. Aki a léghűtés helyett inkább a vízhűtésben hisz, az az említett 200 mm-es légkavaró helyett vagy a felül kialakított részre nyugodtan beszerelhet 240 mm-es egységeket is.</p>
      <p>
        <i>A cikk még nem ért véget, kérlek, lapozz!</i>
      </p>
    </article>
  </body>
</html>