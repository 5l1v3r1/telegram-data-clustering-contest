<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/putin-kosmodrom-shidniy-korupciya-v-rosiji-novini-rosiji-50055209.html"/>
    <meta property="og:site_name" content="НВ"/>
    <meta property="article:published_time" content="2019-11-23T09:03:00+00:00"/>
    <meta property="og:title" content="Кремлівська клептократія. Чому слабшає режим Путіна"/>
    <meta property="og:description" content="Путін схильний вважати жахливу корупцію стовпом свого режиму і перевагою у зовнішній політиці. Але йому все важче використовувати це"/>
  </head>
  <body>
    <article>
      <h1>Кремлівська клептократія. Чому слабшає режим Путіна</h1>
      <h2>Путін схильний вважати жахливу корупцію стовпом свого режиму і перевагою у зовнішній політиці. Але йому все важче використовувати це</h2>
      <address><time datetime="2019-11-23T09:03:00+00:00">23 Nov 2019, 09:03</time> by <a rel="author">Павло Баєв</a></address>
      <p>Захід і власна «несистемна опозиція» часто називають Росію поліцейською державою і автократією. Для цього є вагомі причини. Придушення вуличних протестів у Москві минулого літа було демонстративно жорстоким, але в той же час неефективним і контрпродуктивним. Хоча влада і монополізована Кремлем, президенту Володимиру Путіну часто залишається лише роль арбітра у чварах між кланами силовиків і іншими групами інтересів. Саме корупція змушує режим працювати і підпорядковує російську еліту її норовливому повелителю. Іншим ємним описом російського політичного порядку можна назвати «мілітаризовану клептократію».</p>
      <p>Тому лють і роздратування Путіна під час зустрічі з міністрами на тему хронічної корупції на космодромі «Східний» виглядає в кращому випадку як лицемірство. Незважаючи на фундаментальність корупції для путінізму, кремлівський лідер скаржився, що керівникам російського космодрому сотні разів говорили про те, що вони повинні працювати прозоро, займаючись його будівництвом, але замість цього вони продовжують красти «сотнями мільйонів».</p>
      <p>Цей мегапроект в Амурській області насправді відомий масштабом розкрадань. Після візиту російського президента в минулому вересні, голова держкорпорації Роскосмос Дмитро Рогозін натякнув, що космодром повинен бути названий на честь Путіна. Тепер Рогозін заявляє, що про подальше будівництво не варто турбуватися, так як всі злодії понесли заслужене покарання.</p>
      <p>У самого Рогозіна, тим не менш, є всі підстави для занепокоєння, тому що Міністерство оборони Росії намагається відібрати контроль над цим проектом у Роскосмосу і фінансувати амурський космодром з державного бюджету так, як вважають за потрібне. Це міжвідомче суперництво навряд чи стримає вражаючу корупцію, що процвітає у військовому бюрократичному апараті не менш, ніж, наприклад, у Федеральній службі безпеки (ФСБ). Під час одного з внутрішніх розслідувань, наприклад, нещодавно знайшли належний співробітнику ФСБ незаконний грошовий тайник в різних валютах, що важив 911 кілограм.</p>
      <aside>Вигідність системної корупції на місцях теж слабшає</aside>
      <p>Це бюрократичне хижацтво, що пронизує зверху до низу, має серйозні економічні наслідки, що виходять за межі виснаження «національних проектів» Путіна. Кремль сподівався, що спрямування бюджетних інвестицій в набір пріоритетних проектів створить сильний стимул для економічного зростання, який насправді залишився слабким і швидше впаде до нуля, ніж посилиться.</p>
      <p>Нещодавно на саміті БРІКС в Бразилії Путін приписав собі в заслуги запобігання рецесії, але в дійсності його закостеніла економічна політика завадила відновленню після рецесії 2014−2017 років. Більш того, успішне збереження відносно низького рівня інфляції було досягнуто за рахунок скорочення реальних доходів, що все ще триває, і масового відтоку незаконно зароблених грошей.</p>
      <p>Тим часом російська громадськість все менш стурбована вартістю товарів і послуг, і все більше — корупцією, розуміючи, що вона є головною причиною економічної стагнації. Влада намагається втихомирити обурення, проводячи показові суди над корупціонерами нижньої ланки, але основні зусилля витрачаються на придушення будь-яких незалежних розслідувань. Опозиційний блогер і політик Олексій Навальний — ключова фігура в громадській боротьбі з корупцією, працює в умовах сильного тиску, але йому вдалося викрити, наприклад, нелегальну і незадекларовану нерухомість у Чорногорії та Іспанії, що належить прокурору Москви Денису Попову. Це публічне викриття, швидше за все, не зашкодить кар'єрі Попова, тому що Кремль ставиться до розслідувань Навального, як до ворожих дій «іноземного агента».</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/274/original/c4cd5eea256b40de694775eb56c39854.png&amp;stamp=1&amp;q=85&amp;w=115"/>
      </figure>
      <p>Олександр Гольц<br/>Росія кличе. Про що попередив Путін</p>
      <p>Чвари ненаситних лобі в коридорах Кремля справляють все більший вплив на міжнародну політику Росії, яка не тільки рахується з численними корупційними інтересами, а й охоче служить їм. «Принципова» і дорога підтримка режиму Башара Асада в Сирії створює і відтік грошей в Москву, тому що сім'я диктатора інвестує в елітні квартири в столиці Росії. Венесуела ж намагається обійти міжнародні санкції через приховані канали експорту нафти за допомогою Роснефти, найбільшої російської нафтової компанії, контрольованої вкрай корумпованим посібником Путіна Ігорем Сенчиним.</p>
      <p>Україна є не тільки політичним викликом режиму Путіна, а й проблемою для збору корупційного «доходу», насамперед, з будівництва надзвичайно переоцінених трубопроводів альтернативної енергії, включно з Північним потоком-2. Ці трубопроводи ще не готові, і потрібно вести переговори щодо нового контракту на транзит природного газу через Україну, але здоровий економічний сенс — це тут не найважливіша проблема.</p>
      <p>Газпром відмовляється платити $2,6 млрд Україні як компенсацію, яку його зобов’язав виплатити Україні Стокгольмський арбітражний суд, і російський газовий гігант заперечує інші українські звинувачення, пов’язані з порушенням контрактних зобов’язань з прокачування великих обсягів газу через трубопровідну систему України, яка перебуває в абсолютній безпеці від збройних зіткнень на Донбасі.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/274/original/c4cd5eea256b40de694775eb56c39854.png&amp;stamp=1&amp;q=85&amp;w=115"/>
      </figure>
      <p>Олександр Гольц<br/>Путін став гніватися. Як крадуть у Росії</p>
      <p>Бажаючи змусити європейських споживачів натиснути на Україну, Путін зловісно натякає на потенційні перебої в газопостачанні. Олексій Міллер, голова ради директорів компанії Газпром, намагається підживлювати ці загрози, ставлячи під сумнів і спростовуючи прогноз російської метеорологічної служби про м’яку зиму в цьому році. Безпідставне російське заперечення як зміни клімату, так і швидкого зростання «зеленої енергії» в Європі, підживлюється пристрасним бажанням максимізувати прибуток.</p>
      <p>Путін схильний вважати жахливу корупцію стовпом свого олігархічного режиму і перевагою у зовнішній політиці. Але йому все важче використати цю перевагу, оскільки європейські інститути — часто всупереч небажанню їх еліт — розслідують потоки брудних російських грошей. Успіх Москви в отриманні схвалення проекту Північного потоку-2 залишається умовним, і навіть Кіпр почав відмовляти у громадянстві сумнівним російським інвесторам.</p>
      <p>Вигідність системної корупції на місцях теж слабшає, тому що апетити хижих кланів, що змагаються, поступово перевищують можливості стагнації економіки. Вкрадені гроші не інвестують в місцевий бізнес, тому що злодії не вірять в прибутковість або безпеку таких інвестицій. Таким чином відтік капіталу посилює стагнацію. Інструкції, які виходять від Кремля, щодо зменшення подібних розтрат абсолютно безглузді, враховуючи, що пов’язані з Путіним еліти не демонструють схильностей до поміркованості. Хоча практично всі бюрократи, ймовірно, замішані в корупції, це не означає, що вони лояльно згуртуються навколо «трону». Зрада і дезертирство набагато більш імовірне.</p>
      <p><i>Переклад</i> <a href="https://nv.ua/"><b><i>НВ</i></b></a></p>
      <p>
        <a href="https://jamestown.org/program/political-farce-russian-style-putin-complains-about-corruption/">
          <i>Оригінал</i>
        </a>
      </p>
      <p><i>Новое Время володіє ексклюзивним правом на</i> <i>переклад і</i> <i>публікацію колонок Павла Баєва. Републікування повної версії тексту заборонене</i></p>
      <p><b><i>Приєднуйтесь до</i></b> <b><i>нашого телеграм-каналу</i></b> <i><a href="https://t.me/nv_opinion">Мнения НВ</a></i></p>
    </article>
  </body>
</html>