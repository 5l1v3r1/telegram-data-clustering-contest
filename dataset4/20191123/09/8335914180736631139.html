<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vesti.bg/bulgaria/novo-obvinenie-na-drecun-sreshtu-bylgariia-reakciia-ot-rusiia-6102457"/>
    <meta property="og:site_name" content="Vesti"/>
    <meta property="article:published_time" content="2019-11-23T09:28:00+00:00"/>
    <meta property="og:title" content="Ново обвинение на Дрецун срещу България, реакция от Русия"/>
    <meta property="og:description" content="Сръбският депутат заяви, че очаква нервна реакция от държавите, които обвини, че имат шпиони в неговата страна"/>
  </head>
  <body>
    <article>
      <h1>Ново обвинение на Дрецун срещу България, реакция от Русия</h1>
      <h2>Сръбският депутат заяви, че очаква нервна реакция от държавите, които обвини, че имат шпиони в неговата страна</h2>
      <address><time datetime="2019-11-23T09:28:00+00:00">23 Nov 2019, 09:28</time> by <a rel="author">Виолета Русенова</a></address>
      <aside>
        <a href="https://vbox7.com/emb/external.php?vid=9e9cfc0de4&amp;autoplay=1">Видео</a>
      </aside>
      <p>Председателят на парламентарната комисия за Косово Милован Дрецун отправи ново скандално обвинение срещу България. Само 24 часа след като заяви, че на територията на Сърбия действа голяма мрежа от български разузнавачи, Дрецун каза следното:</p>
      <p>Българският министър на външните работи не може да дава уроци на един депутат от сръбския парламент. Тя /Екатерина Захариева, бел.ред./ няма да определя и какво ще говори един депутат.</p>
      <p>Руският посланик в Сърбия коментира, че тези скандали трябвало да навредят на отношенията между страните. </p>
      <p><b>Вчера българският</b> дипломат №1 остро осъди поведението на Дрецун. Захариева съобщи, че сръбският посланик в София ще бъде извикан по този повод в МВнР.</p>
      <p>Според Дрецун на практика "Захариева е реагирала на изнесената информация от президента Александър Вучич, че българското военно аташе се занимава с неразрешени действия". "Вместо да реагира на изявлението на президента Вучич, тя реагира на казаното от мен и така изпраща послание до нашия президент. А той съобщи, че в близките дни ще имаме допълнителни данни за действията на разузнавателните служби от някои съседни държави на наша територия срещу интересите ни. Някои от съседните държави ще реагират много агресивно и нервно. На мен ми се струва, че нейното послание е следното: В този кръг от държави да не попадне и България", каза още Дрецун.</p>
      <p>
        <a href="https://www.vesti.bg/bulgaria/ekaterina-zaharieva-za-srybskiia-skandal-nelepo-i-neviarno-6102400">Екатерина Захариева за сръбския скандал: Нелепо и невярно</a>
      </p>
      <p>Той поясни, че действията на българското военно аташе са били свързани с разрешаването на политическия въпрос в южната част на страната, което било недопустимо. "Когато говорим за присъствието на разузнавателните структури и техните съюзнически мрежи, естествено имам предвид Косово", каза още Дрецун и припомни "ролята на България по време на въздушната операция на НАТО през 1999 г., когато Атлантическия пакт използвал българските данни за бомбардировки и те са били на 4-то място по качество".</p>
      <p>"Въпросът е колко членове на българските служби са замаскирани в състава на ЮНМИК и КФОР /силите на ООН и НАТО в Косово, бел.ред./ Изглежда, че с моето изявление съм ударил в десятката и поради тази причина последва такава агресивна и нервна реакция. Тя е неприемлива и непремерена. Ние решаваме нашите въпроси по такъв начин, за да не може други да ни се месят отвън. Според мен обаче някои съседни държави се опитват да се намесят...Добрите отношения не се изграждат чрез признаването на лъжливата държава Косово или пък чрез отказа от изграждането на "Южен поток".</p>
      <p><b>Дрецун обеща </b>"много скоро обществеността да научи подробна информация за действията на замаскирания разузнавателен център в Скопие, където имало служители от Северна Македония, Хърватия и България". Той не "изключва вероятността работата на този център да е свързана с шпионската афера в Белград и срещите на руския и сръбския офицер". Видео кадри от тези срещи бяха публикувани в началото на седмицата.</p>
      <p>
        <a href="https://www.vesti.bg/bulgaria/strashen-skandal-i-srybski-deputat-napadna-bylgariia-6102379">Страшен скандал и сръбски депутат нападна България</a>
      </p>
      <p><b>За новите обвинения</b> срещу страната ни Милован Дрецун използва сръбската редакция на руската агенция "Спутник". Изявлението му дойде само няколко часа след друга атака срещу България - тази на военния министър Александър Вулин. Той заяви, че други вместо нас, избирали приятелите и неприятелите на България, за разлика от Сърбия, която била независима държава". Изявлението му бе разпространено от държавната агенция Танюг. </p>
      <p>В четвъртък председателят на парламентарната комисия за Косово Милован Дрецун отправи тежки обвинения срещу България по националната телевизия. „Искам да ви припомня, че неотдавна аз лично съобщих публично, че в Скопие е сформиран и замаскиран разузнавателен център, където има шпиони от съседните държава като България, Хърватия, Северна Македония... В Сърбия България има изключително мощно разузнавателно присъствие”, обяви Дрецун.</p>
      <p><b>Руският посланик</b> в Сърбия Александър Боцан-Харченко заяви по повод аферата с шпионажа, че никакви "скандални истории" не могат да навредят на отношенията между Сърбия и Русия, както и че не всички в света са доволни от тяхното сътрудничество и това е вид провокация Сърбия да се откаже от него.</p>
      <p>"Най-важното в цялата тази история е, че сега нашите двустранни отношения и приятелство между Сърбия и Русия са стабилни. Те са солидни, смислени, с такава перспектива и дълбочина, че никакви скандални истории или предполагаемо вербуване на сръбски от руски военен не може да навреди на нашите отношения", заяви Харченко пред РТС.</p>
      <p>Той заяви, че често в навечерието на значими срещи на високо ниво "е имало някакви провокации, някакъв скандал".</p>
      <p>Както добави посланикът, той е „свикнал“. "Независимо от това, продължават подобни провокации", каза той.</p>
      <p>Според него най-важният въпрос за гражданите е дали няма да има вреда върху отношенията между двете страни и добави, че няма да има вреда, съобщава Бета.</p>
      <p>За него недоволството от сътрудничеството между Сърбия и Русия, нивото му, обема, съдържанието, може би е най-очевидно във военно-техническата сфера.</p>
      <p>"Има призив Белград да се откаже от всякакъв вид сътрудничество с Русия", каза Харченко.</p>
      <p>Той също така заяви, че не разбира защо военно-техническото сътрудничество силно дразни другите съюзници на Сърбия, региона или дори някои други.</p>
      <p>Според него Русия предлага най-доброто по отношение на цена на оръжията, качеството, умереността и „затова в пазарния смисъл руският продукт съответства на Сърбия“.</p>
      <p>Както каза той, Русия "няма нищо против" да каже, че притеснява някоя суверенна страна да търгува с друга държава. </p>
      <p><b>Военният министър</b> Александър Вулин бе сред най-близките на семейството на бившия сръбски диктатор Слободан Милошевич. Той бе сред водещите фигури в партията на съпругата на Милошевич Мира Маркович – Югославска левица.</p>
      <figure>
        <img src="https://m5.netinfo.bg/media/images/40992/40992953/655-402-f.jpg"/>
        <figcaption>
          <cite>Източник: EPA/БГНЕС</cite>
        </figcaption>
      </figure>
      <p>
        <i>Следете ни навсякъде и по всяко време с мобилното приложение на Vesti.bg. Можете да го изтеглите от<u> <a href="https://play.google.com/store/apps/details?id=bg.vesti">Google Play</a></u> и <u><a href="https://itunes.apple.com/mk/app/vesti-bg/id495932400">AppStore</a></u>.</i>
      </p>
      <p>
        <i>За още актуални новини от Vesti.bg последвайте страницата ни в <u><a href="https://www.instagram.com/vesti.bg_/">Instagram</a></u></i>
      </p>
    </article>
  </body>
</html>