<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/23/zavargasok-fosztogatas-bogotaban"/>
    <meta property="og:site_name" content="infostart"/>
    <meta property="article:published_time" content="2019-11-23T09:37:00+00:00"/>
    <meta property="og:title" content="Zavargások, fosztogatás Bogotában"/>
    <meta property="og:description" content="Éjszakai kijárási tilalmat rendelt el a kolumbiai főváros polgármestere, miután Bogotában és az ország több más pontján kormányellenes zavargások és fosztogatások voltak, sok helyen a tüntetők összecsaptak a rendfenntartókkal."/>
  </head>
  <body>
    <article>
      <h1>Zavargások, fosztogatás Bogotában</h1>
      <address><time datetime="2019-11-23T09:37:00+00:00">23 Nov 2019, 09:37</time> by <a rel="author">Infostart / MTI</a></address>
      <h3>Éjszakai kijárási tilalmat rendelt el a kolumbiai főváros polgármestere, miután Bogotában és az ország több más pontján kormányellenes zavargások és fosztogatások voltak, sok helyen a tüntetők összecsaptak a rendfenntartókkal.</h3>
      <p>Csütörtökön még békés tüntetések zajlottak a latin-amerikai ország több városában Iván Duque jobboldali elnök gazdasági és szociálpolitikája ellen, összesen 207 ezer ember vonult utcára. A tiltakozó megmozdulások azonban péntek reggelre erőszakos cselekményekbe torkolltak Bogotában, randalírozó csoportok megbénították a tömegközlekedést, 79 buszt megrongáltak, üzleteket fosztogattak, sok helyen összecsaptak a rendőrökkel, akik vízágyúk és könnygáz bevetésével, valamint gumilövedékekkel próbálták megfékezni a demonstrálókat.</p>
      <p>A belügyminiszter pénteken arról adott tájékoztatást, hogy az utcai harcokban három ember vesztette életét, 273-an megsebesültek. A rend helyreállítása érdekében Bogotá polgármestere a főváros egész területére bevezette a kijárási tilalmat helyi idő szerint este kilenc órától.</p>
      <p>"Sajnos általánossá fajult a vandalizmus" - nyilatkozta, közölve, hogy négyezer katona segíti a nyugalom fenntartásában részt vevő mintegy húszezer rendőrt Bogotában.</p>
      <p>
        <i>Nyitókép: MTI/EPA/EFE/Ernesto Guzman Jr.</i>
      </p>
    </article>
  </body>
</html>