<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191121-amit-tudni-lehet-gothar-peter-zaklatasi-ugyerol.html"/>
    <meta property="og:site_name" content="Origo"/>
    <meta property="article:published_time" content="2019-11-23T09:26:00+00:00"/>
    <meta property="og:title" content="Mit tudunk eddig Gothár Péter és a Katona József Színház szexuális zaklatási botrányáról, és mi az, amit titkolnak?"/>
    <meta property="og:description" content="A színház vezetői és a zaklató rendező sem mondanak igazat, a színművészeti egyetem is elhallgatással próbálkozik."/>
  </head>
  <body>
    <article>
      <h1>Mit tudunk eddig Gothár Péter és a Katona József Színház szexuális zaklatási botrányáról, és mi az, amit titkolnak?</h1>
      <address><time datetime="2019-11-23T09:26:00+00:00">23 Nov 2019, 09:26</time> by <a rel="author">Origo</a></address>
      <p>
        <b>Kedden robbant ki a hazai balliberális kulturális elit legújabb szexuális zaklatási botránya és a legfontosabb kérdésekre azóta sem kaptunk választ. A Katona József Színház és a budapesti Városháza mindent megtesz, hogy megmentse Gothár Pétert és ezzel a kaposvári-katonás színházi világot. Minden fontos információt megpróbálnak eltitkolni, de közben hibák sorozatát követik el, így sorra lelepleződnek. Legutoljára a Színművészeti Egyetem vezetése, akiknek válaszaiból kiderül, valójában semmilyen érdemi vizsgálat nem is zajlik Gothár ellen. Most összefoglaljuk, mi az, amit eddig tudunk - és - legfőképpen - mi az, amit még mindig nem, pedig tudnunk kellene.</b>
      </p>
      <h3>Minden, amit tudunk</h3>
      <p>Ez nagyon kevés. Gothár Péter a Katona József Színházban szexuálisan zaklatott legalább két nőt, ezért a színházból kitiltották, de nem jelentették fel, sőt, még a darabjait sem veszik le műsorról (csak azt az egyet, amihez állításuk szerint a próbák miatt a személyes jelenléte kellene - ez természetesen hazugság, a legújabb bemutatóit nem veszik le, mert azokra könnyebb eladni a jegyeket, mint a régóta játszott Hóhérókra).</p>
      <h3>A Katona menteni próbálja a szexuális zaklató Gothárt</h3>
      <p>A történet kedden kezdődött, amikor furcsa közleményt <a href="https://www.origo.hu/kultura/20191119--katona-jozsef-szinhaz.html">adott ki </a> a Katona József Színház, aminek a lényege, hogy kitiltottak valakit a színházból és ezután soha nem dolgozhat náluk, mert több emberrel szemben átlépte az erkölcsi határokat. Olyan súlyosan, hogy pszichológus alkalmazásáról is írnak.</p>
      <p>
        <mark>A közleményből csak a lényeg nem derült ki: ki az, aki "átlépte az erkölcsi határokat" és mit csinált.</mark>
      </p>
      <p>A színház képmutató és cinikus módon a személyiségi jogokra hivatkozott, ami nehezen értelmezhető, hiszen attól, hogy megnevezik Gothár Pétert, még egyetlen áldozata sem lett volna azonosítható azok számára, akik nem tudtak már eleve Gothár szexuális zaklatásairól. Így a Katona József Színház - vagyis a színház vezetője, Máté Gábor igazgató - egyetlen embert védett, magát a bűnöst, a zaklatót: Gothár Pétert. </p>
      <p>Az ügy azért is különösen érdekes és botrányos, mert </p>
      <aside>a Katona József Színház a 2017-es Metoo-botrányok után azonnal az egész szexuális zaklatás elleni küzdelem élharcosának mutatta (most már tudjuk, hazudta) magát,</aside>
      <p>egy semmire nem kötelező chartát is kitaláltak, később egy előadást is készítettek erről, álönkritikus hangnemben. Erről az eljárási protokollról elég hamar kiderült, hogy csak dísznek és a marketinganyagoknak volt jó. Képmutatás, álszentség, semmi több.</p>
      <figure>
        <img src="https://cdn.nwmgroups.hu/s/img/i/1911/20191121gothar-peter.jpg?w=644&amp;h=377"/>
        <figcaption>Gothár Péter<cite>Forrás: Origo</cite></figcaption>
      </figure>
      <p>A színház az áldozatok védelme helyett csak azzal foglalkozott, hogyan mentse meg Gothárt, amennyire csak lehet. A rendező ugyanis a balliberális kulturális világ vezető alakja, Máté Gábor és Ascher Tamás nyilvánvalóan attól félt, hogy Gothár totális lelepleződése maga alá temethetné a teljes kaposvári-katonás világot, vele őket magukat is.</p>
      <p>Így az egész közlemény csak azt a célt szolgálta, hogy önmagukat állítsák be áldozatként, és azért volt szükség erre az eleve bukásra ítélt kommunikációs trükkre, mert a színházban tarthatatlanná vált a helyzet.</p>
      <p>Másnap a színház vezetői számára nyilvánvalóvá vált, hogy nem tudják eltitkolni Gothár nevét, hiszen már a teljes sajtó tudja, kiről van szó, sőt, Budapesten is egyre többen beszélnek Gothár rémtetteiről. Ekkor azt a trükköt találták ki, hogy maga Gothár ad ki egy közleményt, amelyben kisebbíti a bűnét, sőt, egy nyilvánvalóan hamis, értelmetlen vizsgálatot kér maga ellen másik munkahelyén, a Színház- és Filmművészeti Egyetemen (erre a trükkre visszatérünk).</p>
      <p>Csakhogy: Máté Gábor (hiszen nyilvánvalóan ő írta a színház közleményét, még ha nem is merte nevét adni hozzá) és Gothár Péter is elkövetett egy-egy hibát: mindketten elszólták magukat. Máté Gábor azzal, hogy a közleményben óvatlanul beismerte, hogy több áldozatról van szó ("több esetben is erkölcsi határokat átlépő módon viselkedett a színház dolgozóival"). Gothár pedig azzal, hogy a másnapi közleményben egy olyan esetet ismert el, amely egy évvel ezelőtt történt. </p>
      <p>Vagyis, kölcsönösen lebuktatták egymást:</p>
      <aside>a színház egyáltalán nem lépett fel gyorsan Gothár ellen, sokáig húzta-halasztotta a felelősségre vonását, Gothár pedig hazudik, amikor egyetlen esetről beszél.</aside>
      <h3>Minden, amit tudnunk kell, de el akarnak titkolni</h3>
      <p>Ha viszont legalább egy évvel ezelőtt történt az első szexuális zaklatás, akkor hogy működött az a híres-nevezetes, agyondícsért "jelzőrendszer"? Hogyan lehetséges, hogy a színház vezetése csak egy év után szerzett tudomást az esetről (fontos körülmény, hogy a zaklatás nem valamilyen más helyszínen, hanem a színházban történt)? Vagy arról van szó, hogy azonnal tudomást szereztek róla, de megpróbálták eltussolni az ügyet és egy évig húzták a vizsgálatot ?</p>
      <p>Nem véletlen, hogy a színház vezetői hallgatnak, a színészeknek megtiltották, hogy beszéljenek a történtekről, Máté Gábor igazgató pedig többszöri megkeresésünkre is csak kinyomja a telefont. </p>
      <p><a href="https://ripost.hu/sztar/huha/mit-akar-elhallgatni-a-katona-titoktartasi-szerzodest-kotottek-a-szineszekkel-2170268/">A Ripost megtudta,</a> hogy egyenesen titoktartási szerződést íratott alá a színészekkel az ügyben. Vagyis: magukkal az áldozatokkal is.</p>
      <p>Ismételjük meg:</p>
      <aside>a színház arra kényszeríti egy szexuális bűncselekmény áldozatait, hogy hallgassanak.</aside>
      <figure>
        <img src="https://cdn.nwmgroups.hu/s/img/i/1908/201908059.jpg?w=644&amp;h=348"/>
        <figcaption>Máté Gábor<cite>Forrás: Vertigo Média</cite></figcaption>
      </figure>
      <p>Máté Gábor rejtőzködését az is indokolja, hogy nyilvánvalóan személyesen is felelős a történtekért. Schilling Árpád elszólásából (a harmadik hiba Mátéé és Gotháré után) ugyanis kiderült, hogy</p>
      <aside>a szexuális zaklatásokról már évek óta rengetegen tudtak.</aside>
      <p>Schilling rendezett a Katonában, sőt, a Faust címszereplője maga az igazgató, Máté Gábor volt. Vajon hihető-e, hogy ilyen intenzív munkakapcsolat mellett egyszer sem került szóba a színház legsúlyosabb belső botránya? Nyilvánvalóan nem.</p>
      <p>Alapos tehát a gyanú, hogy Máté Gábor igazgatóként elnézte és fedezte Gothár Péter gyalázatos tetteit. Erre utal az is, hogy semmit nem tesz azért, hogy ezt cáfolja és a felmerülő kérdéseket megválaszolja.</p>
      <p>Érdekesség, hogy néhány hete Máté Gábor a Pesti Műsor nevű havilapban azzal dicsekedett, hogy a Katona értékeit jól jellemző 2019/2020-es évadot sikerült összeállítania. Az évad mintegy csúcspontjaként, évadzáróként a Karnyónét tervezték bemutatni. Gothár Péter rendezésében.</p>
      <p>Gothár - ahogy fent írtuk - egy átlátszó és sunyi trükkel próbálkozott: vizsgálatot kért maga ellen a Színház- és Filmművészeti Egyetemen. Ezzel egyetlen célja lehetett: papírt akart arról, hogy nem zaklatott senkit. Az egyetemen ugyanis lehet, hogy tényleg nem. És miért nem egy külső bizottságot kért fel a Színművészeti a vizsgálatra? Saját barátai vizsgálják Gothárt és aztán kiállítják a felmentő papírt?</p>
      <p>Egy filmrendezői osztályban heten-nyolcan vannak összesen, ráadásul általában a többségük fiú. Vagyis eleve kevesebb lehetősége lenne rá, mint egy színházban, ahol évtizedek alatt ki tudja alakítani a terror légkörét. Bár az is igaz, hogyha felnőtt színészeket mert zaklatni, a neki még inkább kiszolgáltatott, félig-meddig gyerekek még inkább az áldozatai lehetnek, erre egyébként Kálomista Gábor producer, a Thália Színház igazgatója <a href="https://www.origo.hu/itthon/20191122-kalomista-gabor-nyilatkozata-gothar-peter-szexualis-zaklatasi-ugyerol.html">beszélt az Origónak.</a></p>
      <p>Ennek ellenére nyilvánvaló, hogy ha áldozatok az egyetemen nem is voltak, de ott is széles körben ismert volt Gothár tevékenysége. Vajon véletlen lenne, hogy legutolsó filmrendezői osztályának egyik tagja éppen egy szexuális zaklatásról forgat filmet? </p>
      <aside>Nyilvánvaló, hogy széles körben köztudottak voltak Gothár gyalázatos tettei.</aside>
      <h3>A Katonában egy szexuális ragadozó papol erkölcsről</h3>
      <p>Bár a Katona a kérdéseinkre nem válaszolt, a Facebookon azt tették közzé, hogy a Gothár rendezte Hóhérokat leveszik a műsorról. Ez azonban meglehetősen képmutató dolog: ez már a negyedik évad, amikor a Hóhérok menne, sokszor már nem is volt telt ház az előadásokon, vagyis amúgy is le kellett volna venni. </p>
      <p>Mivel a jövő májusi tervezett bemutató, a Karnyóné próbái el sem kezdődtek, így azt is kénytelenek levenni a programról. A többi négy előadás viszont marad: vagyis egyetlen előadást sem töröltek, amire nem kényszerültek rá. Nagyon úgy tűnik,</p>
      <aside>a Katona József Színház inkább befolyásos rendezőjét védi, semmint hogy védelmet nyújtson a szexuális zaklatás ismeretlen áldozatainak.</aside>
      <p>A történet teljes körű megértéséhez fontos tisztázni, hol is helyezkedik el a Katona József Színház a balliberális kulturális-politikai térben. A színház régóta a baloldali elit kulturális szimbóluma, emiatt a botrány a szokásosnál súlyosabb. A Katona ennek a világnak a jelképe, és a színház vezetése ennek a jelképnek a teljes erkölcsi és szakmai szétrobbanását próbálja kétségbeesetten elodázni. A megoldás azonban nem a hazugság, hanem a teljes őszinteség lenne. Úgy tűnik, még mindig nem jöttek rá arra, hogy óriási hiba volt megpróbálni eltitkolni Gothár bűnösségét. Pedig ez teljes tévút: egyedüli út az őszinteség lenne. A közvélemény tájékoztatása arról, mi is történt valójában.</p>
      <p>Bár a legsúlyosabb kérdés most a bűncselekmények áldozatainak semmibevétele, de ne menjünk el amellett sem, hogy a színpadi darabok hagyományosan értékekről szólnak. Mennyire vehető komolyan ezek után az az előadás, amiben Gothár Péter papol rendezőként értékekről?</p>
      <figure>
        <iframe src="https://www.youtube.com/embed/uH1cb4sKP-I" width="560" height="315" data-service="Youtube" scrolling="no"/>
      </figure>
      <aside>Felmerül az a kérdés is, hol van ilyenkor a színházat finanszírozó, Karácsony Gergely-féle városvezetés?</aside>
      <p>Röviden: sehol. Mindent megtesznek azért, hogy megakadályozzák ennek az ügynek a rendes, alapos kivizsgálását. Gy. Németh Erzsébet, Karácsony Gergely Gyurcsány-párti humán és kulturális területekért felelős főpolgármester-helyettese az Origónak nem volt hajlandó válaszolni a kérdésekre, de <a href="https://www.origo.hu/itthon/20191120-gy-nemeth-erzsebet-az-origonak-nem-a-barati-propagandasajtonak-viszont-valaszolt-a-szexualis.html">a baráti sajtónak azért megpróbált összehozni valamit.</a></p>
      <figure>
        <img src="https://cdn.nwmgroups.hu/s/img/i/1911/20191107gy-nemeth-erzsebet-alakulo-ules.jpg?w=644&amp;h=429"/>
        <figcaption>Gy. Németh Erzsébet, a humán területekért felelős főpolgármester-helyettes<cite>Forrás: MTI/Balogh Zoltán</cite></figcaption>
      </figure>
      <p>A gyurcsányista politikus szerint a Katona példaértűen járt el az ügyben. Sokat mond Gy. Németh Erzsébet hozzáállásáról, hogy amikor telefonon beszélt Máté Gábor igazgatóval, nem nagyon firtatta a szexuális zaklató kilétét.Arra a kédésre, hogy hány áldozat van, egyenesen azt válaszolta: </p>
      <blockquote>... azt mondta, hogy történt egy ilyen eset, de nem részleteztük a dolgot.</blockquote>
      <p>Tehát szerinte nincs szükség belemenni a részletekbe, hogy ki volt a zaklató, hány sértett van, és ez kimeríti a tisztességes és átlátható eljárás fogalmát.</p>
      <p>Nyilvánvaló tehát, hogy a balliberális világ mindent megtesz azért, hogy megmentse Gothár Pétert és eltitkolja, milyen súlyos szexuális zaklatásokat követett el. </p>
      <p>Csakhogy ez most már nem sikerülhet. A színház számára az egyetlen lehetőség az őszinteség lenne. De látjuk, hogy erre képtelenek. Ahogy a Színház- és Filmművészeti Egyetem is fülét-farkát behúzva lapít, kérdéseinkre gyalázatos válaszokat adtak (erre lejjebb visszatérünk). Kálomista Gábor producer az Origónak adott kiváló interjújában elmondta: a Színművészetinek nem a szakmai, hanem az ideológiai képzés a fontos. A balliberális véleménydiktatúra uralkodik náluk.</p>
      <p>A mostani teljes hallgatás is bizonyítja, hogy a betegség gócpontja maga a Színház- és Filmművészeti Egyetem. Az, amit alapvetően a Máté Gábor-Ascher Tamás-Gothár Péter kör ural, függetlenül attól, hogy éppen ott ki milyen tisztséget visel. Rektor vagy rektorhelyettes éppen egyik vagy másik Katona József Színházban dolgozó, vezető ember. Az irányítás az ő kezükben van. </p>
      <h3>A Színművészeti önleleplező válaszai</h3>
      <p>Ezért is vártuk nagy érdeklődéssel a Színház- és Filmművészeti Egyetem válaszát. Az Origo elküldte kérdéseit dr. Upor Lászlónak, a Színház- és Filmművészeti Egyetem rektorhelyettesének (most éppen nincs rektor, ő látja el a rektori feladatokat), akitől az alábbiakat kérdeztük:</p>
      <ul>
        <li>Alkalmasnak tartja-e arra Gothárt Pétert, hogy a Színház- és Filmművészeti Egyetemen tanítson?</li>
      </ul>
      <p>
        <b>Upor László ezt válaszolta:</b>
      </p>
      <p>
        <i>"A kiadott közlemények és nyilatkozatok nem szexuális zaklatást említenek. Az "erkölcsi határokat átlépő cselekedet/cselekedetek" mibenléte nem ismert. Amennyiben tényszerű tudomásuk van szexuális zaklatásról, kérem, hozzák nyilvánosságra."</i>
      </p>
      <ul>
        <li>Kitiltják-e az egyetemről vagy továbbra is beteheti a lábát az intézménybe?</li>
      </ul>
      <p>
        <b>Upor László válasza:</b>
      </p>
      <p>
        <i>"Ahogy azt közleményünkben jeleztük, etikai bizottságot hívtunk össze, a vizsgálat lezárultával, annak eredményétől függően hozzuk meg a döntést."</i>
      </p>
      <p>Ahogy azt <a href="https://www.origo.hu/itthon/20191122-gothar-peter-szinhaz-es-filmmuveszeti-foiskola.html">megírtuk:</a> ezekkel a lépésekkel a Katona saját magát leplezte le. Kiderül belőlük, hogy a Gothár ellen zajló fegyelmi egyszerű trükk. Valójában nincs semmi érdemi vizsgálat, különben nem állítanák azt, hogy az "erkölcsi határokat átlépő cselekedet/cselekedetek mibenléte nem ismert". A vizsgálatot ugyanis állítólag Gothár kezdeményezte saját maga ellen, ha pedig így van, akkor a legelső kérdés, amit neki fel kellett tenni, hogy miért tiltották ki a Katonából. Ezek szerint az egyetem vezetése még ezt sem kérdezte meg tőle. </p>
      <h3>A balliberális kulturális elit nem veti ki magából a szexuális ragadozókat, inkább megvédi</h3>
      <p>Gulyás Gergely Miniszterelnökséget vezető miniszter a heti Kormányinfón Gothár szexuális zaklatási botrányáról azt mondta: teljes körűen ki kell vizsgálni az ügyet.</p>
      <blockquote>Nem tudjuk, hogy mikor történtek ezek a súlyos bűncselekmények. A balliberális kulturális oldalon nem először szembesülünk azzal, hogy a legérzékenyebb kérdésben a szavak és a tettek szemben állnak</blockquote>
      <p>- mondta a miniszter. Tudni kell, hogy hány embert ért zaklatás, és mindent meg kell tenni, hogy ilyen ne forduljon elő. Alapos vizsgálatra van szükség – tette hozzá. Legjobb lenne, ha a balliberális kulturális elit kivetné magából ezeket a személyeket – mondta Gulyás Gergely.  </p>
      <p>Mostanra egyértelműen bebizonyosodott: a baloldali elit nem veti ki magából a szexuális zaklató Gothárt, sőt, minden erejével megvédi.</p>
    </article>
  </body>
</html>