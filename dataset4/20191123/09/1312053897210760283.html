<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newnotizie.it/2019/11/23/di-maio-grillo-m5s/"/>
    <meta property="og:site_name" content="NewNotizie"/>
    <meta property="article:published_time" content="2019-11-23T09:21:35+00:00"/>
    <meta property="og:title" content="Di Maio vede Grillo: “D’accordo su tutto”. Ma nel M5S il malcontento cresce"/>
    <meta property="og:description" content="Luigi Di Maio si è detto molto soddisfatto dell'incontro con Beppe Grillo: &quot;Siamo d'accordo su tutto&quot;. Ma la sua leadership è molto criticata."/>
  </head>
  <body>
    <article>
      <h1>Di Maio vede Grillo: “D’accordo su tutto”. Ma nel M5S il malcontento cresce</h1>
      <address><time datetime="2019-11-23T09:21:35+00:00">23 Nov 2019, 09:21</time> by <a rel="author">roberto.naccarella</a></address>
      <figure>
        <img src="https://www.newnotizie.it/wp-content/uploads/2019/11/di-maio-grillo-1.jpg"/>
      </figure>
      <h3>Luigi Di Maio e Beppe Grillo sono “d’accordo su tutto”.</h3>
      <p>Ad affermarlo è il capo politico del<b> Movimento 5 Stelle</b>, che è arrivato intorno alle 8:30 all’Hotel Forum di Roma per un incontro con il co-fondatore del M5S. Un confronto che è durato all’incirca <b>due ore</b>, al termine del quale Di Maio si è mostrato molto soddisfatto.</p>
      <p>“Siamo d’accordo su tutto. Smentite le leggende metropolitane”, ha detto Di Maio ai giornalisti che lo attendevano all’esterno, come riportato anche dal “Fatto Quotidiano”. In realtà, nelle ultime settimane la leadership dell’attuale capo politico dei pentastellati <b>è stata messa in discussione</b> da molti parlamentari grillini, che non hanno mancato di esprimere critiche a Di Maio anche sui propri profili social.</p>
      <h3>Nicola Morra: “L’uomo solo al comando scoppia”</h3>
      <p>Gli stessi parlamentari del Movimento 5 Stelle stanno chiedendo con forza<b> che vengano convocati gli “Stati Generali”</b>, ma al momento non è giunta alcuna conferma da parte di Luigi Di Maio.</p>
      <p>“Il voto di ieri su Rousseau dimostra che<b> l’uomo solo al comando scoppia</b>, c’è la necessità di gestire il Movimento in maniera più collegiale e plurale”, ha detto il senatore del M5S Nicola Morra a Radio 24 parlando della <a href="https://www.newnotizie.it/2019/11/21/m5s-si-alle-regionali-in-emilia-e-in-calabria-il-70-a-favore-ma-di-maio-ammette-siamo-in-difficolta/">votazione online</a> che ha decretato la partecipazione del Movimento 5 Stelle <b>alle prossime elezioni regionali</b> in Emilia Romagna e in Calabria, dove i pentastellati correranno da soli.</p>
    </article>
  </body>
</html>