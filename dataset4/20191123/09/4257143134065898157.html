<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/23/a-munkanelkulibol-lett-varur-ader-janost-is-vendegul-latta"/>
    <meta property="og:site_name" content="infostart"/>
    <meta property="article:published_time" content="2019-11-23T09:17:00+00:00"/>
    <meta property="og:title" content="A munkanélküliből lett várúr Áder Jánost is vendégül látta"/>
    <meta property="og:description" content="Elmegyógyintézetként működött Erdélyben a marosvécsi várkastély a közelmúltig, amikor is a román visszaszolgáltatási törvény alapján visszaszerezte az államtól az örökös, Nagy Kemény Géza. A korábban munkanélküli bárói leszármazott idegenforgalmi és kulturális központtá alakítaná a kastélyt."/>
  </head>
  <body>
    <article>
      <h1>A munkanélküliből lett várúr Áder Jánost is vendégül látta</h1>
      <address><time datetime="2019-11-23T09:17:00+00:00">23 Nov 2019, 09:17</time> by <a rel="author">Infostart / InfoRádió - Sánta András</a></address>
      <h3>Elmegyógyintézetként működött Erdélyben a marosvécsi várkastély a közelmúltig, amikor is a román visszaszolgáltatási törvény alapján visszaszerezte az államtól az örökös, Nagy Kemény Géza. A korábban munkanélküli bárói leszármazott idegenforgalmi és kulturális központtá alakítaná a kastélyt.</h3>
      <p>"A Kemény-kastélyt rögtön a rendszerváltozás után két nagybátyám, Kemény Árpád és Kemény Miklós kérte vissza a román államtól, de miután rehabilitációs elmegyógyintézet volt, ami az európai uniós szabályok szerint nem működhetne benne, ezért egyszerű, peren kívüli megegyezéssel kaptuk vissza" – mondta Nagy Kemény Géza.</p>
      <p>A 4000 négyzetméteres, négytornyú épületet elfogadható állapotban foglalhatták el, hiszen – mint mondta – művelt, intelligens emberek, orvosok gondjaira volt bízva az elmúlt évtizedekben. "Öt év alatt sikerült adományokból, megvásárolt, illetve visszavásárolt bútorokkal kicsit bebútorozni, az egyik szintet majdnem teljesen. Ha valaki eljön hozzánk, a kastélylátogatás majdnem egy órába telik, tehát van mit mutatni" – ismertette.</p>
      <p>Az idegenvezetést pedig maga a tulajdonos, Nagy Kemény Géza tartja, aki korábbi életéről is mesélt az InfoRádiónak. "A 2006-os rendőrattak után hagytam el Magyarországot, és települtem vissza Erdélybe. Akkor még nem volt biztos, hogy megkapjuk a kastélyt. Akkor és ott, Erdélyben munkanélküli voltam, most pedig az adminisztrátori munkától a vízszerelésig, amit tudok, mindent megcsinálok, mert sajnos a környéken nincs munkaerő egyáltalán" – fogalmazott.</p>
      <figure>
        <img src="https://infostart.hu/images/site/articles/inline/2019/11/1574174569-lJql1ElIv_md.jpg"/>
        <figcaption>Áder János köztársasági elnök és felesége, Herczegh Anita az erélyi Marosvécsen, a Kemény-kastély előtt 2016-ban<br/>MTI /Mohai Balázs</figcaption>
      </figure>
      <p>Munka viszont van bőven, hiszen az épület felújításra szorul, és Nagy Kemény Géza elmondása szerint van remény arra, hogy a magyar állam segítségével megújuljon.</p>
      <p>"Kiválasztottai vagyunk a magyar nemzet kastélyfelújítási programjának. Tehát figyelnek ránk Magyarországról. Személyesen Áder János elnök úr is ellátogatott hozzánk három évvel ezelőtt a kastélyba, most nyáron pedig behivatott, hogy beszéljük meg a felújítást, de egyelőre adminisztratív okok miatt nem tudunk pályázni" – mondta.</p>
      <p>A várkastély szerkezeti felújításának költségeit mintegy ötmillió euróra teszik a szakemberek.</p>
      <p>
        <i>Nyitókép: MTI Fotó: Mohai Balázs</i>
      </p>
      <p>
        <b>Kapcsolódó hang</b>
      </p>
      <p>Báró Nagy Kemény Géza a várkastélyáról</p>
      <figure>
        <audio src="https://infostart.hu/audio/00005/000052b6b.mp3"/>
      </figure>
      <p> </p>
    </article>
  </body>
</html>