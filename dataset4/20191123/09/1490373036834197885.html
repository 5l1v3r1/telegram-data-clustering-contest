<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/jeremy-corbyn-boris-johnson-kmapan-eu-brexit-debata-premier-predcasne-volby_1911230931_cha"/>
    <meta property="og:site_name" content="iROZHLAS"/>
    <meta property="article:published_time" content="2019-11-23T09:31:00+00:00"/>
    <meta property="og:title" content="Zůstal bych neutrální, řekl Corbyn k otázce setrvání Británie v EU. ‚Lhostejnost,‘ kritizoval ho Johnson"/>
    <meta property="og:description" content="Corbyn to řekl v televizi BBC, kde na dotazy publika odpovídali před nadcházejícími volbami předsedové čtyř nejsilnějších stran. Lídr labouristů je dlouhodobě kritizován za nejasný postoj k brexitu."/>
  </head>
  <body>
    <article>
      <h1>Zůstal bych neutrální, řekl Corbyn k otázce setrvání Británie v EU. ‚Lhostejnost,‘ kritizoval ho Johnson</h1>
      <address><time datetime="2019-11-23T09:31:00+00:00">23 Nov 2019, 09:31</time> by <a rel="author">Barbora Chaloupková, Tomáš Havlín</a></address>
      <p>
        <b>Lídr britských labouristů Jeremy Corbyn by jako případný předseda vlády nevedl kampaň za setrvání v Evropské unii. Podřídil by se výsledkům možného dalšího referenda. Corbyn to řekl v televizi BBC, kde na dotazy publika odpovídali před nadcházejícími volbami lídři čtyř parlamentních stran. Předčasné volby se v zemi budou konat 12. prosince.</b>
      </p>
      <p>„Jako předseda vlády bych přijal neutrální stanovisko, abych mohl spojit naši společnost a ukončit nekonečnou debatu o brexitu. Alternativy by byly obchodní dohoda s Evropou nebo setrvání v EU,“ řekl Corbyn.</p>
      <related>
        <h4>Číst článek</h4>
        <a href="https://www.irozhlas.cz/zpravy-domov/boris-johnson-jeremy-corbyn-labouriste-konzervativci-volby-predvolebni-debata_1911192303_cha"/>
      </related>
      <p>Šéf opozičních labouristů prohlásil, že jeho vláda by vyjednala s Bruselem novou brexitovou dohodu, a v referendu by o ní dala hlasovat do půl roku. Lidé by si tak v dalším referendu mohli vybrat, zda chtějí z EU odejít s novou dohodou, nebo v unii zůstat. </p>
      <p>V pořadu BBC se v pátek jednotlivě představili lídři čtyř stran: premiér Boris Johnson za konzervativce, Jeremy Corbyn jako lídr labouristů, Jo Swinsonová z Liberálních demokratů a předsedkyně skotských nacionalistů Nicola Sturgeonová.</p>
      <h3>‚Bermudský trojúhelník‘</h3>
      <p>Na Corbynovo prohlášení reagoval Johnson výtkou, že nerozumí, jak Corbyn může být „lhostejný“ v tak zásadní otázce jako brexit.</p>
      <p>I současný premiér ale čelil otázkám na tělo. Stejně tak jako v úterní debatě i v pátek byl Johnson tázán na důležitost osobní integrity a pravdomluvnosti v politice.</p>
      <p>V debatě došlo i na zprávu parlamentní bezpečnostní a zpravodajské komise, která se týká snah Ruska ovlivnit brexitové referendum a volby z roku 2017. Dominic Grieve, šéf komise, <a href="https://www.bbc.com/news/uk-politics-50275383">obvinil vládu</a>, že nechce zprávu zveřejnit před prosincovými předčasnými volbami.</p>
      <p>Johnson to v pátek označil za „Bermudský trojúhelník“ a uvedl, že nemá žádné informace o vměšování se do demokratických procesů v zemi, píše <a href="https://www.bbc.com/news/election-2019-50511329">BBC</a>.</p>
      <related>
        <h4>Související články</h4>
        <a href="https://www.irozhlas.cz/zpravy-svet/velvyslanci-evropska-komise-eu-unie-brexit-britanie_1911222044_cen"/>
        <a href="https://www.irozhlas.cz/kultura/velka-britanie-brexit-eu-film-produkce-pobidky-statni-filmovy-fond_1911201933_tzr"/>
        <a href="https://www.irozhlas.cz/zpravy-svet/velka-britanie-predcasne-volby-pruzkum_1911101003_zit"/>
      </related>
    </article>
  </body>
</html>