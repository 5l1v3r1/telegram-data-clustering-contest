<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.philenews.com/eidiseis/topika/article/825050/steni-epanaleitoyrgse-to-archaiotero-monastiri-tis-pafoy136"/>
    <meta property="og:site_name" content="Philenews"/>
    <meta property="article:published_time" content="2019-11-23T09:34:00+00:00"/>
    <meta property="og:title" content="Στενή: Επαναλειτούργησε το αρχαιότερο μοναστήρι της Πάφου"/>
    <meta property="og:description" content="Γιόρτασε χθες το μοναστήρι της Παναγίας Χρυσολάκουρνας στη Στενή του διαμερίσματος Χρυσοχούς, η αρχαιότερη μονή της επαρχίας Πάφου που ανακαινίσθηκε και κατέστη ξανά ασφαλής για χρήση από τους πιστούς. Η εν λόγω μονή φιλοξενεί και ένα πιστό αντίγραφο της εικόνας της Παναγίας που χρονολογείται στο μακρινό 1703."/>
  </head>
  <body>
    <article>
      <h1>Στενή: Επαναλειτούργησε το αρχαιότερο μοναστήρι της Πάφου</h1>
      <address><time datetime="2019-11-23T09:34:00+00:00">23 Nov 2019, 09:34</time> by <a rel="author">Ντόρα Χριστοδούλου   </a></address>
      <p>
        <b>Γιόρτασε χθες το μοναστήρι της Παναγίας Χρυσολάκουρνας στη Στενή του διαμερίσματος Χρυσοχούς, η αρχαιότερη μονή της επαρχίας Πάφου που ανακαινίσθηκε και κατέστη ξανά ασφαλής για χρήση από τους πιστούς. Η εν λόγω μονή φιλοξενεί και ένα πιστό αντίγραφο της εικόνας της Παναγίας που χρονολογείται στο μακρινό 1703.</b>
      </p>
      <p>Το εκκλησάκι βρίσκεται σε απόσταση δύο χιλιομέτρων βορείως της κοινότητας, με πανοραμική θέα προς τον Κόλπο Χρυσοχούς. Κτίσθηκε τον 12ο αιώνα και είναι το πιο παλιό μοναστήρι της επαρχίας Πάφου. Ήταν ανδρικό μοναστήρι μέχρι το 1821, όταν και απαγχωνίσθηκε από τους τούρκους ο Ηγούμενος Συλβέστρος και η Κονή λεηλατήθηκε. Κατά την διάρκεια της Ενετοκρατίας υπήρξε η έδρα της Μητρόπολης Πάφου.</p>
      <p>Το μοναστήρι και η Στενή είχαν κοινή πορεία διαμέσου των αιώνων μέχρι σήμερα. Κατά την παράδοση, στο χώρο υπήρχε χρυσή γούρνα, αν και το «λακουρνα», προέρχεται από το λατινικό «lacus», που σημαίνει λίμνη . Ο ναός υπέστη πολλές καταστροφές κυρίως από σεισμούς. Το 1952 έπεσε η οροφή του ναού λόγω του μεγάλου σεισμού της Πάφου. Το 1974 ανακατασκευάσθηκε η οροφή και τα τελευταία τρία χρόνια το Τμήμα Αρχαιοτήτων, με οικονομική βοήθεια κυρίως από το Ίδρυμα Λεβέντη, έχει καταστήσει το ναό ασφαλή για το κοινό.</p>
      <p>Εντός του ναού ευρίσκεται πιστό αντίγραφο της εικόνας της Παναγίας του 1703 που διασώθηκε πριν λεηλατηθεί το μοναστήρι.</p>
    </article>
  </body>
</html>