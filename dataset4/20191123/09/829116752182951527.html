<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/sport/futball/20191123-labdarugas-angol-foci-jose-mourinho-debutal-a-tottenham-hotspurs-kispadjan.html"/>
    <meta property="og:site_name" content="Origo"/>
    <meta property="article:published_time" content="2019-11-23T09:41:00+00:00"/>
    <meta property="og:title" content="José Mourinho debütál a Tottenham Hotspur kispadján"/>
    <meta property="og:description" content="Frank Lampard visszatér az Etihad Stadionba."/>
  </head>
  <body>
    <article>
      <h1>José Mourinho debütál a Tottenham Hotspur kispadján</h1>
      <address><time datetime="2019-11-23T09:41:00+00:00">23 Nov 2019, 09:41</time> by <a rel="author">Origo</a></address>
      <p>
        <b>A legnagyobb várakozás a szombati játéknap első és utolsó mérkőzését előzi meg az angol labdarúgó-bajnokság hétvégi, 13. fordulójában: előbbin José Mourinho debütál a Tottenham Hotspur kispadján, utóbbin pedig a nagyszerű formában lévő Chelsea a címvédő Manchester City vendége lesz.</b>
      </p>
      <p>A londoni Kékek vezetőedzője, <br/><mark>Frank Lampard visszatér az Etihad Stadionba, ahol a Premier League-pályafutása utolsó szezonját töltötte.<br/></mark>A fiatal, 41 éves szakember a döcögős kezdés után az utóbbi hónapokban szárnyal a csapatával, amely az utóbbi hat bajnoki mérkőzését megnyerte, ennek köszönhetően pedig a harmadik helyen áll a tabellán. Tény ugyanakkor, hogy az elmúlt hetekben legyőzött hat ellenfél mindegyike a verhető kategóriába tartozott, és amikor a Chelsea ebben az idényben nagy csapattal találkozott, mindkétszer kikapott (0-4 a Manchester United otthonában és 1-2 a Liverpool ellen, hazai pályán).</p>
      <figure>
        <img src="https://cdn.nwmgroups.hu/s/img/i/1501/201501015117856971.jpg"/>
        <figcaption>Frank Lampard visszatér a City otthonába<cite>Forrás: AFP/Paul Ellis</cite></figcaption>
      </figure>
      <p>A bajnok elleni rangadó tehát jó fokmérője lehet annak, hogy a szezonkezdet óta mennyit sikerült fejlődnie Lampard együttesének. A Manchester City számára nem igazán jött jól a nemzetközi szünet, miután szűk két hete kikapott az éllovas Liverpool vendégeként, és azóta nem volt alkalma javítani. Az Anfield Roadon elszenvedett vereség után Joseph Guardiola gárdája már kilencpontos hátrányban van a Vörösökkel szemben, azaz többször nem nagyon hibázhat, ha versenyben akar maradni az újabb bajnoki címért. A Chelsea elleni összecsapás tétje tehát óriási. Az előző idényben a City 6-0-ra kiütötte a londoniakat a két csapat manchesteri mérkőzésén.</p>
      <p>A forduló szombati nyitómeccsét a West Ham United otthonában, a London Stadionban rendezik: a tanítványait az előző szezonban Bajnokok Ligája-döntőbe vezető</p>
      <aside>Mauricio Pochettinót váltó José Mourinho itt debütál majd a Tottenham Hotspur kispadján.</aside>
      <p>A portugál szakembert decemberben menesztették a Manchester Unitedtől, most tér vissza a Premier League-be, és erre az alkalomra nem is kívánhatott volna kellemesebb ellenfelet. Bár a Spurs csak a 14. a tabellán és január óta nem nyert idegenbeli bajnokit, a 16. West Ham még nála is gyengébben teljesített ebben az idényben, ráadásul hat mérkőzés óta nyeretlen a PL-ben, így a Tottenham szempontjából ideális ellenfélnek tűnik arra, hogy megszakítsa negatív sorozatát.</p>
      <figure>
        <img src="https://cdn.nwmgroups.hu/s/img/i/1911/20191120jose-mourinho-tottenham-hotspur.jpg"/>
        <figcaption>José Mourinho debütál a Tottenham Hotspur kispadján<cite>Forrás: Tottenham/Twitter</cite></figcaption>
      </figure>
      <p>A veretlenül éllovas Liverpool a Crystal Palace otthonában folytathatja menetelését, míg a második Leicester City a Brighton vendégeként nyújthatja ötmeccsesre győzelmi szériáját. Az újoncként meglepetésre ötödik Sheffield United a Manchester Unitedet fogadja az egyetlen vasárnapi találkozón.</p>
      <p><b>A 13. forduló programja:</b><br/><b>szombat:</b><br/>West Ham United-Tottenham Hotspur 13.30<br/>Arsenal-Southampton 16.00<br/>Bournemouth-Wolverhampton Wanderers 16.00<br/>Brighton-Leicester City 16.00<br/>Crystal Palace-FC Liverpool 16.00<br/>Everton-Norwich City 16.00<br/>Watford-Burnley 16.00<br/>Manchester City-Chelsea 18.30<br/><b>vasárnap:</b><br/>Sheffield United-Manchester United 17.30<br/><b>hétfő:</b><br/>Aston Villa-Newcastle United 21.00</p>
    </article>
  </body>
</html>