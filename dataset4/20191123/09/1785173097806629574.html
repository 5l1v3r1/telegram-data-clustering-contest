<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/cultura-media/sua-iranul-condamnat-sa-i-plateasca-unui-jurnalist-care-a-fost-inchis-un-an-si-jumatate-180-de-milioane-de-dolari-1922405923582019110919178192"/>
    <meta property="og:site_name" content="News.ro"/>
    <meta property="article:published_time" content="2019-11-23T09:59:58+00:00"/>
    <meta property="og:title" content="SUA: Iranul, condamnat să-i plătească unui jurnalist care a fost închis un an şi jumătate 180 de milioane de dolari"/>
    <meta property="og:description" content="Justiţia americană a condamnat, vineri, Teheranul la plata a 180 de milioane de dolari corespondentului The Washington Post, Jason Rezaian, care a petrecut un an şi jumătate în închisori iraniene, scrie AFP."/>
  </head>
  <body>
    <article>
      <h1>SUA: Iranul, condamnat să-i plătească unui jurnalist care a fost închis un an şi jumătate 180 de milioane de dolari</h1>
      <address><time datetime="2019-11-23T09:59:58+00:00">23 Nov 2019, 09:59</time> by <a rel="author">News.ro</a></address>
      <p>
        <b>Justiţia americană a condamnat, vineri, Teheranul la plata a 180 de milioane de dolari corespondentului The Washington Post, Jason Rezaian, care a petrecut un an şi jumătate în închisori iraniene, scrie AFP.</b>
      </p>
      <p>Un tribunal federal din Washington a luat această decizie, în mare măsură simbolică, potrivit unei copii judecătoreşti consultate de AFP.</p>
      <p>Jurnalistul americano-iranian, care se afla la Teheran, a fost arestat împreună cu soţia sa pe 22 iulie 2014, atunci când Iranul tocmai acceptase negocieri internaţionale privind programul său nuclear. Soţia sa a fost eliberată după două luni de detenţie. Acuzat de "spionaj" în favoarea SUA, el a petrecut 544 de zile în închisoarea Evin, în nordul Teheranului, unde a suportat rele tratamente, fiind privat de somn şi ameninţat că va fi decapitat.</p>
      <p>Împreună cu alţi trei prizonieri americani, el a fost schimbat în favoarea altor şapte iranieni reţinuţi în Statele Unite. Eliberarea sa a avut loc pe 16 ianuarie 2016, în prima zi a aplicării Acordului de la Viena care ar trebui să garanteze caracterul pacifist al programului nuclear iranian, denunţat mai târziu de Donald Trump.</p>
      <p>"Iranul l-a arestat şi l-a închis pe Jason pentru a creşte presiunea în privinţa negocierilor în curs cu Statele Unite", a subliniat judecătorul Richard Leon în decizie. "A lua un om ostatic şi a-l tortura pentru a-ţi asigura un atu în negocieri este ruşinos, merită o pedeapsă" şi trebuie ca Iranul să fie "împiedicat" să mai aibă un astfel de comportament, a adăugat el, stabilind despăgubiri de 180 de milioane de dolari pentru jurnalist, mama şi fratele său care s-au alăturat plângerii.</p>
      <p>Jason Rezaian a povestit în februarie pentru AFP că s-a simţit ca un "pion" în jocul de şah mondial. "Tratat ca un iranian şi tranzacţionat ca un american", a spus el.</p>
      <p>Iranul, care nu recunoaşte dubla naţionalitate, arestează în mod regulat cetăţeni cu acest statut. Republica islamică neagă faptul că s-ar fi folosit de acest fapt pentru a face presiuni în jocul diplomatic, dar recunoaşte că pot fi obiectul unor tranzacţii.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>