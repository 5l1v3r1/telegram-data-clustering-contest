<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549304.html/%D8%A7%D8%AE%D9%84%D8%A7%D9%84-%D8%AF%D8%B1-%D9%86%D9%85%D8%A7%DB%8C%D8%B4-%D8%AA%D8%B5%D9%88%DB%8C%D8%B1%D9%88%D8%A7%D9%82%D8%B9%DB%8C-%D8%A7%DB%8C%D8%B1%D8%A7%D9%86-%D8%A8%D9%87-%D8%AC%D9%87%D8%A7%D9%86--%D8%AF%D8%B1%D8%AF%D8%B3%D8%B1-%D8%A7%D8%BA%D8%AA%D8%B4%D8%A7%D8%B4-%D8%A8%D8%B1%D8%A7%DB%8C-%DA%AF%D8%B1%D8%AF%D8%B4%DA%AF%D8%B1%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T09:44:00+00:00"/>
    <meta property="og:title" content="اخلال در نمایش تصویرواقعی ایران به جهان/ دردسر اغتشاش برای گردشگری"/>
    <meta property="og:description" content="فعالان گردشگری می گویند تصاویر و گزارش ها از اغتشاشات چند روز اخیر تمام زحمات در معرفی جاذبه های ایران را در سه روز از بین برد."/>
  </head>
  <body>
    <article>
      <h1>اخلال در نمایش تصویرواقعی ایران به جهان/ دردسر اغتشاش برای گردشگری</h1>
      <h2>گزارشی از تاثیر اتفاقات اخیر بر گردشگری؛</h2>
      <address>
        <time datetime="2019-11-23T09:44:00+00:00">23 Nov 2019, 09:44</time>
      </address>
      <p>فعالان گردشگری می گویند تصاویر و گزارش ها از اغتشاشات چند روز اخیر تمام زحمات در معرفی جاذبه های ایران را در سه روز از بین برد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ گرانی بنزین، اغتشاشات و پس از آن قطعی اینترنت بسیاری از کسب و کارهای مرتبط با گردشگری را نیز تحت تاثیر قرار داد. در زمانی که بسیاری از فعالان گردشگری در پی آن هستند تا در نمایشگاههای خارجی شرکت کنند و تصویری از ایران ارائه کنند که هر کسی حاضر شود برای دیدن آن به ایران بیاید و بابت این موضوع هزینه های زیادی را نیز متحمل می شوند، اما رسانه های خارجی در اقدامی هماهنگ کاری می کنند که تمام این زحمات به هدر رود و آنطور جوسازی درباره اغتشاشات ایران به راه می اندازند که هر گردشگری اگر هم بخواهد به ایران بیاید اوضاع کشور را ناامن تصور کند آنقدر که برخی از آنها تصمیم بگیرند تورهای گردشگری خود را کنسل کنند.</p>
      <p>  این اغتشاشات در سه روز، زحمت چند ساله فعالان گردشگری در دفاتر مسافرتی، دولت و یا حتی فعالان شبکه های مجازی را تحت الشعاع قرار داد. رسانه های انگلیسی زبان خارجی و رسانه های فارسی زبان معاند از اغتشاشات این چند روز تصاویری منتشر کردند که هر کسی خارج از ایران تصور کرد، در تمام خیابان های ایران زد و خورد وجود دارد آنقدر که افراد نمی توانند از خانه خود خارج شوند.  همین رسانه ها وقتی چنین اختلافاتی وجود نداشته باشد به اندازه این روزها هیچ وقت گزارش و یا اخبار و یا تصاویری منتشر نمی کنند که نشان دهد، ایران چقدر امن هست، چقدر جاذبه برای دیدن دارد و چند گردشگر خارجی در آرامش به سفر آمده اند.   این اغتشاشات که در پی آن قطعی اینترنت را به دنبال داشت، پیامد دیگری را برای گردشگری هم ایجاد کرد، برخی از سایت های گردشگری دچار مشکل شدند و اینترنت برای چند روزی قطع شد و گردشگرانی که در ایران بودند، نتوانستند در این مدت تصاویری از جاذبه های ایران را در فضاهای مجازی بارگذاری کنند.   حسن انصاری رئیس جامعه گردشگری الکترونیک ایران هم با بیان اینکه گردشگری بدون ارتباطات بین المللی مفهومی ندارد می گوید: یکی از ابزارهای حضور ما در جهان ، معرفی ایران در سایتها و نمایشگاههای خارجی است و این معرفی تنها با وجود تکنولوژی امکان پذیر خواهد بود. همچنین در حوزه تولید محتوای ایران و معرفی جاذبه های گردشگری در عرصه بین الملل روزانه و هفتگی مطالبی را در فضاهای مجازی آپلود می کنیم اما عملا در یک هفته گذشته شبکه های جهانی محتوای مناسب از ایران نداشته اند و کسی نتوانسته درباره جاذبه های ایران مطالبی را بارگذاری کند. این فرصتی است که از شرکت های گردشگری گرفته شد.   برخی دیگر از فعالان گردشگری می گویند آنقدر که تاثیر تصاویر اغتشاشات بر گردشگری و لغو سفرها زیاد بوده، قطعی اینترنت و گران شدن بنزین تاثیر نداشته است.   تصاویر و اخباری که درباره درگیری های روزهای اخیر منتشر شده ، نگرانی هایی را بابت سفر به ایران در میان گردشگران خارجی بوجود آورده است. آنها از اینکه به ایران بیایند و سفرشان تحت تاثیر فضای موجود قرار گیرد نگران شدند.   این موضوع را سعید حاتمی از فعالان و کارشناسان گردشگری تایید کرد و به خبرنگار مهر می گوید که گروههای زیادی به ایران آمدند تا بتوانند تصویری زیبا از ایران به دنیا معرفی کنند اما همه این تلاش ها در مدت تنها یکی دو روز از بین رفت و دنیا تصور کرد که دیگر در خیابان ها امکان راه رفتن وجود ندارد.   او معتقد است که باز هم باید سالها تلاش کرد تا اثر این تصاویر و اتفاقات را از بین ببریم و به جای آن  به گردشگران بگوییم ایران امن است. تغییر ذهنیت گردشگران خارجی نسبت به ایران آسان نیست. معمولا یک گردشگر آنقدر ترسوست که اگر تجمعی در خیابان شود ، قید سفر به آن کشور را می زند.   گردشگران در تورهای آشناسازی چه تصویری از ایران منتشر می کنند   در روزهای اخیر معاونت گردشگری وزارت میراث فرهنگی تورهای آشناسازی زیادی را برای خارجی ها برگزار کرد تا بتواند تصویری از زیبایی های جهان را به دنیا نشان دهد و یا گروههای دیگر از جمله آژانسهای مسافرتی و فعالان فضای مجازی اینفلوئنسرهای متعددی را به ایران آوردند تا این تصاویر علیه ایران تغییر کند.   ۷۰ نفر از گردشگران خارجی در قالب تور آشناسازی از ۲۰ آبان به ایران آمده اند و تا ۱۰ آذر نیز می مانند. الان دو گروه ۳۰ نفره سوئیسی و ۲۲ نفره چینی در ایران حضور دارند. قرار است دوم آذر ماه نیز گروه ۳۰ نفره از شرق اروپا و گروه ۱۵ نفره از هنگ کنگ به ایران بیایند.     آیا این گروهها می توانند تصویر منتشر شده علیه ایران را از فضای مجازی پاک کنند و به جای آن بگویند ایران امن است؟ منبع: مهر   انتهای پیام/</p>
    </article>
  </body>
</html>