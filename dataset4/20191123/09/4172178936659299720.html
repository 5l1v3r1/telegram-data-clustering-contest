<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/podosfairo/superleague/article/74279/ayto-einai-to-mnimonio-ton-uefa-kai-fifa-gia-tin-epo"/>
    <meta property="og:site_name" content="ΦΩΣ"/>
    <meta property="article:published_time" content="2019-11-23T09:55:50+00:00"/>
    <meta property="og:title" content="Αυτό είναι το μνημόνιο των UEFA και FIFA για την ΕΠΟ"/>
    <meta property="og:description" content="Τι λένε οι επιστολές που έστειλαν οι ομοσπονδίες στον Βαγγέλη Γραμμένο και η δικαίωση της θέσης του Ολυμπιακού. Διαβάστε αναλυτικά τι σημαίνει το μνημόνιο για..."/>
  </head>
  <body>
    <article>
      <h1>Αυτό είναι το μνημόνιο των UEFA και FIFA για την ΕΠΟ</h1>
      <h2>Τι λένε οι επιστολές που έστειλαν οι ομοσπονδίες στον Βαγγέλη Γραμμένο και η δικαίωση της θέσης του Ολυμπιακού. Διαβάστε αναλυτικά τι σημαίνει το μνημόνιο για το ελληνικό ποδόσφαιρο.</h2>
      <address><time datetime="2019-11-23T09:55:50+00:00">23 Nov 2019, 09:55</time> by <a rel="author">ΦΩΣ TEAM</a></address>
      <p>Στην επιστολή που είχε αποστείλει ο <b>Ολυμπιακός</b> στον υφυπουργό Αθλητισμού, <b>Λευτέρη Αυγενάκη</b>, στη <b>FIFA</b> και στην <b>UEFA</b> έκανε λόγο και για τα οικονομικά θέματα της ΕΠΟ. Οι θέσεις των Πειραιωτών δικαιώθηκαν μέσω των επιστολών τόσο της ευρωπαϊκής όσο και της παγκόσμιας ομοσπονδίας προς τον πρόεδρο της ΕΠΟ, <b>Βαγγέλη Γραμμένο.</b></p>
      <p>Τι λένε αυτές οι επιστολές που έφτασαν στα χέρια του προέδρου της ελληνικής ομοσπονδίας; Εν ολίγοις ότι θα εκταμιευτούν κάποια χρήματα για την ανάπτυξη του ελληνικού ποδοσφαίρου, αλλά από την άλλη θα πρέπει να τηρηθούν και κάποιες προϋποθέσεις. Κάτι σαν μνημόνιο, δηλαδή, αφού για να φτάσουν αυτά τα χρήματα στο ταμείο της ΕΠΟ θα πρέπει η ομοσπονδία να τηρήσει μία σειρά από προϋποθέσεις που θέτει η UEFA και η FIFA. Ας δούμε αναλυτικά τι σημαίνει το μνημόνιο της UEFA και της FIFA για την ΕΠΟ και το ελληνικό ποδόσφαιρο.</p>
      <p>Αρχικά ο <b>Zoran Lakovic</b> (National Associations Director) στην επιστολή του προς τον πρόεδρο της ΕΠΟ, Βαγγέλη Γραμμένο αναφέρεται στις εκθέσεις που κατέθεσαν οι Fusek και Hubel, καθώς και στη σχετική έκθεση Οικονομικής διαχείρισης που παρέδωσε η FIFA τον Σεπτέμβριο 2019, σύμφωνα με τις οποίες εκφράζεται μεγάλη ανησυχία για την οικονομική κατάσταση και την οικονομική Διαχείριση της ΕΠΟ.</p>
      <p>Θέλουν να διαπιστώσουν εάν έχει υλοποιηθεί σύμφωνα με τα καθοριζόμενα το πρόγραμμα χρηματοδότησης UEFA HatTrick Funds και όλες οι μελλοντικές επιχορηγήσεις που είναι να δοθούν στην ΕΠΟ θα εξαρτηθούν από την εκπλήρωση ή όχι των κατωτέρω προτάσεων / αλλαγών:</p>
      <p><b>1)</b> Να δημιουργηθεί ένας online τραπεζικός λογαριασμός μέχρι το τέλος του 2019, όπου θα πραγματοποιούνται από εκεί όλες οι πληρωμές που σχετίζονται με το πρόγραμμα.</p>
      <p><b>2)</b> Να τηρηθεί όλη η λογιστική παρακολούθηση μέσω ειδικού μηχανογραφικού συστήματος και να εκπαιδευθεί ανάλογα το προσωπικό του λογιστηρίου μέχρι 31/1/2020.</p>
      <p><b>3)</b> Να καθοριστεί μία νέα τυποποιημένη πολιτική σχετικά με τις διαδικασίες εγκρίσεων και πληρωμών του προγράμματος.</p>
      <p><b>4)</b> Η Γ.Γ. της ΕΠΟ να αναφέρει τακτικά και με πλήρη διαφάνεια στην Εκτελεστική Επιτροπή όλα τα οικονομικά θέματα που σχετίζονται με το πρόγραμμα.</p>
      <p><b>5)</b> Αναδιάρθρωση του Οικονομικού τμήματος και διορισμός ενός ειδικού CFO</p>
      <p><b>6)</b> Να διοριστεί αν είναι απαραίτητο εξωτερικός ειδικός σύμβουλος</p>
      <h3>Επιστολή FIFA προς τον Πρόεδρο της ΕΠΟ Ευάγγελο Γραμμένο</h3>
      <p>Η επιστολή αναφέρεται στις αποφάσεις του FIFA Audit and Compliance Committee, σύμφωνα με τις οποίες η ΕΠΟ παραμένει στο καθεστώς περιορισμένης χρηματοδότησης και <b>η μελλοντική απελευθέρωση της χρηματοδότησης για ανάπτυξη, θα εξαρτηθεί από τις εκθέσεις και συστάσεις του Fusek</b>, ο οποίος είναι ειδικά εξουσιοδοτημένος για το σκοπό αυτό και υπάρχει ταυτόχρονα έγκριση για την πρόσληψη ενός οικονομικού συμβούλου που θα βοηθήσει στην εκπλήρωση των ίδιων με την ανωτέρω επιστολή της UEFA προτάσεων / αλλαγών και επιπρόσθετα στην εκπόνηση μιας επίσημης διαδικασίας λήψης αποφάσεων για τον προϋπολογισμό και την έγκριση εξόδων, ενώ ταυτόχρονα αναφέρεται και στα μέτρα που πρέπει να ληφθούν για την άμεση παρακολούθηση και περιορισμό των δαπανών (π.χ. μηνιαίες αναφορές αποτελεσμάτων, ταμειακού προγραμματισμού, έλεγχο υποχρεώσεων κλπ).</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/podosfairo/superleague/article/74245/fifa-axiologoyme-tin-epistoli-toy-olympiakoy"/>
        <a href="https://www.fosonline.gr/podosfairo/superleague/article/74233/epo-tin-triti-i-synantisi-gia-ti-grammi-sto-var"/>
        <a href="https://www.fosonline.gr/podosfairo/kypello/article/74170/epo-prostima-se-panaxaiki-kai-panathinaiko"/>
        <a href="https://www.fosonline.gr/podosfairo/superleague/article/74082/gavalas-h-epistoli-tis-fifa-stin-epo-dikaiose-ton-olympiako"/>
        <a href="https://www.fosonline.gr/podosfairo/ethnikes-omades/article/74052/hestia-fc-h-gynaikeia-omada-prosfygon-sto-pleyro-tis-ethnikis"/>
        <a href="https://www.fosonline.gr/podosfairo/kypello/article/73985/xepoylaei-ta-tileoptika-dikaiomata-toy-kypelloy-i-epo"/>
      </related>
    </article>
  </body>
</html>