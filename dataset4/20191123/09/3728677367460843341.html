<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215993/Polling-doet-goede-zaken-met-zilver-in-Japan"/>
    <meta property="og:site_name" content="RTV Noord"/>
    <meta property="article:published_time" content="2019-11-23T09:23:00+00:00"/>
    <meta property="og:title" content="Polling doet goede zaken met zilver in Japan"/>
    <meta property="og:description" content="Judoka Kim Polling heeft tijdens de Grand Slam in het Japanse Osaka zilver behaald in de klasse tot 70 kilo. In de finale moest de Groningse haar meerdere erkennen in de Japanse Yoko Ono."/>
  </head>
  <body>
    <article>
      <h1>Polling doet goede zaken met zilver in Japan</h1>
      <address>
        <time datetime="2019-11-23T09:23:00+00:00">23 Nov 2019, 09:23</time>
      </address>
      <p>Polling moest in de eindstrijd alle zeilen bijzetten om de Japanse van het lijf te houden.</p>
      <p>De Japanse nummer drie van het WK in 2018 leek vlak voor tijd aan het langste eind te trekken met een score. Na het bekijken van de videobeelden draaide de jury die beslissing echter terug.</p>
      <h3>Golden score</h3>
      <p>Ook in de golden score bleek Ono een maatje te groot. Polling wist anderhalve minuut stand te houden, maar moest toen alsnog het hoofd buigen.</p>
      <p>Polling judode een sterk toernooi. Ze versloeg op weg naar de finale al haar tegenstanders met ippon.</p>
      <p>In de eerste ronde moest de Portugese Barbara Matic eraan geloven. Vervolgens versloeg ze de hooggeplaatste Japanners Saki Niizoe en Chizuru Arai (de wereldkampioene van 2017 en 2018). In de halve finale was ze te sterk voor Giovanna Scoccimarro uit Duitsland via een houdgreep.</p>
      <h3>Wereldranglijst</h3>
      <p>Door haar prestatie doet Polling goede zaken met oog op de Olympische Spelen van volgend jaar. Ze stijgt naar verwachting namelijk flink op de wereldranglijst.</p>
      <p>Haar concurrente in de klasse tot zeventig kilogram, Sanne van Dijke, verloor haar eerste partij van de Duitse Miriam Butkereit in de golden score op straffen.</p>
    </article>
  </body>
</html>