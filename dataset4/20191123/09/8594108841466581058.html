<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/recenzia-aoc-g2868pqu/264497"/>
    <meta property="og:site_name" content="touchIT"/>
    <meta property="article:published_time" content="2019-11-23T09:03:17+00:00"/>
    <meta property="og:title" content="Recenzia AOC G2868PQU: Zaujme cenou a rozumnou výbavou"/>
    <meta property="og:description" content="AOC G2868PQU je cenovo dostupný 4K monitor pre hráčov. Táto obrazovka ponúka modernú výbavu a priaznivú cenu. Otázkou však ostáva, či potrebujete 4K rozlíšenie pri uhlopriečke 28 palcov a či budete"/>
  </head>
  <body>
    <article>
      <h1>Recenzia AOC G2868PQU: Zaujme cenou a rozumnou výbavou</h1>
      <address><time datetime="2019-11-23T09:03:17+00:00">23 Nov 2019, 09:03</time> by <a rel="author">Roman Kadlec</a></address>
      <p>
        <b>AOC G2868PQU je cenovo dostupný 4K monitor pre hráčov. Táto obrazovka ponúka modernú výbavu a priaznivú cenu.</b>
      </p>
      <p>Otázkou však ostáva, či potrebujete 4K rozlíšenie pri uhlopriečke 28 palcov a či budete pri kúpe takéhoto monitora šetriť. Predpokladom na hranie v 4K je totiž skutočne výkonný hardvér, ktorý pozostáva z najvýkonnejších komponentov na trhu.</p>
      <p>Pokiaľ kúpu 4K monitora zvažujete, AOC G2868PQU má čo ponúknuť. Jeho dizajn neohúri, v porovnaní s ostatnými monitormi má hrubé rámiky a pôsobí staromódne. TN panel má obnovovaciu frekvenciu 60 Hz a odozvu 1 ms. Jas sme namerali v rozmedzí od 36 do 316 cd/m<sup>2</sup>. Pokrytie farebného priestoru sRGB dosahovalo 93%.</p>
      <figure>
        <img src="https://touchit.sk/wp-content/uploads/2019/11/aoc-2_vyd7_8_2019_nowat-1024x336.jpg"/>
      </figure>
      <p>Obrazovka má slabšie pozorovacie uhly, je to dané použitým TN panelom. Skreslenie si všimnete najmä pri pozeraní obrazovky zdola a zhora, čiastočné skreslenie je aj pri pohľade zboku. Predpokladáme však, že sa na monitor budete pozerať priamo a vtedy dostanete naozaj pekný obraz so živými farbami. Nevýhodou však ostáva nerovnomerné zobrazenie, ktoré si v niektorých momentoch všimnete, najmä pri bielom pozadí.</p>
      <p>AOC vybavilo monitor aj technológiou HDR Ready, avšak nešpecifikuje, čo to presne znamená a počas testovania sme na to ani neprišli. Faktom je, že monitor nemá žiadnu HDR certifikáciu.</p>
      <p>Vo výbave však nechýbajú herné funkcie, ako je AMD FreeSync, ktorá dokáže synchronizovať grafickú kartu s monitorom na úrovni 40 až 60 snímok za sekundu, resp. Hz. Poteší tiež nastavenie výšky a USB hub, ktorý obsahuje štvoricu USB 3.0 portov. K dispozícii sú tiež HDMI 2.0 a 1.4 porty, DisplayPort 1.2 a VGA port.</p>
      <figure>
        <img src="https://touchit.sk/wp-content/uploads/2019/11/aoc-3_vyd7_8_2019_nowat-1024x1024.jpg"/>
      </figure>
      <p>V ponuke herných funkcií je indikátor aktuálnej frekvencie, pomocný kríž a tiež vopred nastavené režimy na jednotlivé herné žánre. Nechýbajú ani ďalšie tradičné funkcie, ako je nastavenie čiernej na lepší prehľad nepriateľov v tieňoch či zrýchlenie pre minimalizovanie efektu ducha.</p>
      <table bordered="">
        <tr>
          <td>
            <b>Model</b>
          </td>
          <td>
            <b>AOC G2868PQU</b>
          </td>
        </tr>
        <tr>
          <td>Veľkosť a typ panelu</td>
          <td>28″, TN, 3840 × 2160 px, 60 Hz</td>
        </tr>
        <tr>
          <td>Minimálny a maximálny jas, odozva</td>
          <td>36,28 až 316,26 cd/m<sup>2</sup>, 1 ms</td>
        </tr>
        <tr>
          <td>Pokrytie farebného priestoru</td>
          <td>93,0 % sRGB, 68,0 % Adobe RGB, 71,4 % DCI P3</td>
        </tr>
        <tr>
          <td>Nastaviteľná výška, USB hub, extra funkcie</td>
          <td>Áno, áno, FreeSync, herné funkcie</td>
        </tr>
        <tr>
          <td>Konektivita</td>
          <td>HDMI 2.0, HDMI 1.4, DisplayPort 1.2, VGA, 4× USB 3.0, 3,5 mm jack</td>
        </tr>
      </table>
      <h3>Výhody</h3>
      <ul>
        <li>pomer cena/výbava</li>
        <li>bohatá portová výbava</li>
      </ul>
      <h3>Nevýhody</h3>
      <ul>
        <li>slabšie pozorovacie uhly</li>
        <li>nerovnomerné podsvietenie</li>
      </ul>
      <p>
        <b>Verdikt</b>
      </p>
      <p><b>AOC G2868PQU</b> zaujme cenou a rozumnou výbavou. Tento model patrí medzi cenovo najdostupnejšie herné monitory so 4K rozlíšením. Treba však počítať s nerovnomerným zobrazením bielej farby a slabšími pozorovacími uhlami.</p>
      <p>Cena: 303 €</p>
      <p>Zapožičal: AOC</p>
      <related>
        <h4>Súvisiace články</h4>
        <a href="https://touchit.sk/tesla-vs-lovecraft/264666"/>
        <a href="https://touchit.sk/android-10-go-bude-mat-lepsie-zabezpecenie/265196"/>
        <a href="https://touchit.sk/google-konci-s-dalsou-sluzbou/265183"/>
      </related>
    </article>
  </body>
</html>