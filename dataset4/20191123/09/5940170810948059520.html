<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/podosfairo/ypoloipes-xwres/flamengko-riber-pleit-limoktonia-gia-ton-titlo"/>
    <meta property="og:site_name" content="24sports.com.cy"/>
    <meta property="article:published_time" content="2019-11-23T09:19:00+00:00"/>
    <meta property="og:title" content="Φλαμένγκο - Ρίβερ Πλέιτ: «Λιμοκτονία» για τον τίτλο"/>
    <meta property="og:description" content="Συνεχής ενημέρωση για αθλητισμό, τα σπόρ, νέα, αυτοκίνητο και τεχνολογία απο το μεγαλύτερο πόρταλ της Κύπρου"/>
  </head>
  <body>
    <article>
      <h1>Φλαμένγκο - Ρίβερ Πλέιτ: «Λιμοκτονία» για τον τίτλο</h1>
      <h2>Στη Λίμα του Περού, η ομάδα του «καταραμένου» Ζόρζε Ζέσους θα κοντραριστεί με τους τροπαιούχους Αργεντίνους, για το «στέμμα» της Λατινικής Αμερικής.</h2>
      <address><time datetime="2019-11-23T09:19:00+00:00">23 Nov 2019, 09:19</time> by <a rel="author">24sports team</a></address>
      <p>Το βράδυ του Σαββάτου (22:00, One Channel) οι δύο ομάδες θα τα παίξουν όλα για όλα για την πρωτοκαθεδρία στη Λατινική Αμερική. Από τη μια, η... διψασμένη για τον τίτλο <b>Φλαμένγκο </b>με έναν Ευρωπαίο προπονητή στον πάγκο της. Από την άλλη, η τροπαιούχος και... μπαρουτοκαπνισμένη της διοργάνωσης Ρίβερ Πλέιτ. Το ματς; Για πρώτη φορά μονή αναμέτρηση, θυσία στο βωμό της εμπορικότητας που θέλουν οι ιθύνοντες να δώσουν στη διοργάνωση. Τοποθεσία; Όπως και πέρυσι, ουδέτερη. Φέτος βέβαια άλλαξε μόνο χώρα και όχι ήπειρο, καθώς θα διεξαχθεί στο στάδιο Μονιουμεντάλ της Λίμα του Περού.</p>
      <p>Με τον «αναμορφωτή» της <b>Ζόρζε Ζέσους</b> στον πάγκο και παράλληλα, την ευκαιρία του ίδιου να «πετάξει» από πάνω του την... ρετσινιά του «καταραμένου» μετά την ατυχία στους τελικούς του 2013 με την Μπενφίκα, οι Βραζιλιάνοι θέλουν απόψε μόνο τη νίκη. «Φλερτ» με τον υποβιβασμό την σεζόν 2005/06, μεθοδικό στρώσιμο στην πορεία, αλλά έχοντας σε δεύτερη μοίρα τις εκτός Βραζιλίας διοργανώσεις, φτάνει στον τελικό μετά την παρθενική της φορά και κατάκτηση το 1981. Πλέον, με μόλις πέντε παιχνίδια να απομένουν για να ολοκληρωθεί η σεζόν στο πρωτάθλημα, η ομάδα του Πορτογάλου είναι πρώτη με 13 βαθμούς διαφορά από την Παλμέιρας και θέλει να προσθέσει ακόμα μια κούπα στο ήδη πλούσιο παλμαρέ της.</p>
      <p>Από την άλλη, η Ρίβερ Πλέιτ είναι η τροπαιούχος. Πηγαίνει στον τελικό με την υποχρέωση και την επιθυμία να κρατήσει τα σκήπτρα, να φτάσει στην πέμπτη της κατάκτηση (1986, 1996, 2015, 2018) και με τον τίτλο του αουτσάιντερ, καθώς αγωνιστικά δεν βρίσκεται και στην καλύτερη κατάσταση. Τέταρτη στο πρωτάθλημα της Αργεντινής μετά από 13 αγωνιστικές, ωστόσο στον ημιτελικό απέκλεισε την «μισητή» Μπόκα Τζούνιορς «στο νήμα» (σκορ 2-1, νίκη με 2-0 στο πρώτο ματς εντός, ήττα με 1-0 στο εκτός). Στον πάγκο της είναι ο Αργεντινός και στόχος της Μπαρτσελόνα προπονητής <b>Μαρσέλο Γκαγιάρδο</b>, ο οποίος στοχεύει στον 11ο τίτλο του με τους «μιλιονάριος» και τρίτο στην διοργάνωση μετά από αυτούς του 2015 και 2018.</p>
      <p> </p>
      <p>πηγή: gazzetta.gr</p>
    </article>
  </body>
</html>