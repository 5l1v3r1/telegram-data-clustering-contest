<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549243.html/CFT-%D9%88-FATF-%D8%AA%D9%88%D8%B7%D8%A6%D9%87-%D8%A7%D8%B3%D8%AA%DA%A9%D8%A8%D8%A7%D8%B1%DB%8C-%D9%88-%D8%AD%D8%B1%D8%A8%D9%87-%D8%A7%DB%8C-%D9%88%DB%8C%D8%B1%D8%A7%D9%86%DA%AF%D8%B1-%D8%A7%D8%B3%D8%AA--%D8%B1%D9%88%D9%86%D9%82-%D8%AA%D9%88%D9%84%DB%8C%D8%AF-%D8%A8%D8%A7-%D8%AA%D8%AE%D8%B5%DB%8C%D8%B5-%D8%A7%D8%B9%D8%AA%D8%A8%D8%A7%D8%B1%D8%A7%D8%AA-%DA%A9%D9%84%D8%A7%D9%86-%D8%A8%D8%A7%D9%86%DA%A9%DB%8C-%D8%A8%D9%87-%D8%A7%D9%81%D8%B1%D8%A7%D8%AF-%D8%AE%D8%A7%D8%B5-%D9%85%D8%AD%D9%82%D9%82-%D9%86%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T09:13:00+00:00"/>
    <meta property="og:title" content="CFT و FATF توطئه استکباری و حربه‌ای ویرانگر است/ رونق تولید با تخصیص اعتبارات کلان بانکی به افراد خاص محقق نمی‌شود"/>
    <meta property="og:description" content="دبیر شورای نیروهای انقلاب اسلامی استان کرمان گفت: وقتی که اعتبارات کلان بانکی به افراد خاص و با نیت اشتغال زایی، رونق تولید و راه انداختن چرخ کارخانجات پرداخت و در عوض به مصرف برج سازی در زعفرانیه می شود؛ رونق تولید، اشتغال زایی و رشد اقتصادی محقق نمی گردد؛ بلکه میزان تاخت و تاز رانتخواران، آقا زاده ها و دلال های سیاسی و اقتصادی فراهم می شود."/>
  </head>
  <body>
    <article>
      <h1>CFT و FATF توطئه استکباری و حربه‌ای ویرانگر است/ رونق تولید با تخصیص اعتبارات کلان بانکی به افراد خاص محقق نمی‌شود</h1>
      <h2>دبیر شورای نیروهای انقلاب اسلامی کرمان:</h2>
      <address>
        <time datetime="2019-11-23T09:13:00+00:00">23 Nov 2019, 09:13</time>
      </address>
      <p>دبیر شورای نیروهای انقلاب اسلامی استان کرمان گفت: وقتی که اعتبارات کلان بانکی به افراد خاص و با نیت اشتغال زایی، رونق تولید و راه انداختن چرخ کارخانجات پرداخت و در عوض به مصرف برج سازی در زعفرانیه می شود؛ رونق تولید، اشتغال زایی و رشد اقتصادی محقق نمی گردد؛ بلکه میزان تاخت و تاز رانتخواران، آقا زاده ها و دلال های سیاسی و اقتصادی فراهم می شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حسین صابری دبیر شورای نیروهای انقلاب اسلامی استان کرمان در گفتگو با <a href="http://armanekerman.ir/">راه آرمان</a>؛ با اشاره به تحولات و اخبار مختلف در سطح کشور در خصوص برنامه اصولگریان برای انتخابات دوره یازدهم مجلس شورای اسلامی گفت: بر طبق قانون اساسی معتقدیم که انتخاب حق مردم است و انسان ها مجازند از میان افرادی که شورای نگهبان احراز صلاحیت می کند؛ کاندیداها را بر طبق اصول و قوانین خود معرفی کنند.</p>
      <p>
        <b>برنامه نیروهای انقلابی، معرفی شاخص های اصولی یک نماینده در مجلس است</b>
      </p>
      <p>وی ادامه داد: هم اکنون برنامه نیروهای انقلابی و ولایی معرفی شاخص های اصولی یک نماینده در مجلس شورای اسلامی و تلاش در جهت وحدت، همدلی و امید است و تأکید بر اصول و درک حساسیت های اصولی در شرایط خاص فعلی است تا انتخابات سالم، پر شور و اثر بخشی را پیش رو داشته باشیم.</p>
      <p>این فعال سیاسی کرمانی با اشاره به شعار سال «رونق تولید» ابراز کرد: بر اساس شنیده ها و اخبار قدم های اولیه در جهت رونق تولید، حمایت از کالاهای داخلی و تقویت واحدهای نیمه راکد و راکد برداشته شده و انتظار می رود که با حذف دستور العمل های مکرر، وقت گیر و خسته کننده شرایط بهتری برای افزایش کمی و کیفی تولید این امر مهم محقق شده و در سایه آن رونق اقتصادی و اصل اقتصاد مقاومتی محقق گردد.</p>
      <p>صابری با اشاره به اخبار و گزارشات فراوان در راستای افتتاح و اجرای طرح های اقتصاد مقاومتی اظهار کرد: از خدماتی که توسط نظام اجرایی کشور در حال انجام است تقدیر و تشکر می شود؛  اما به نظر اینجانب این اقدامات تمامی اقتصاد مقاومتی نیست؛ زیرا بخش عمده ای از این برنامه ها موضوعاتی است که به صورت معمول در قوانین بودجه سالیانه می آید و باید به عنوان وظیفه حاکمیت عمل شود.</p>
      <p>
        <b>فعالیت های اقتصاد مقاومتی باید سبب اعتلای کشور و جلوگیری از رخنه بیگانگان شود</b>
      </p>
      <p>دبیر شورای نیروهای انقلاب اسلامی استان کرمان افزود: اقتصاد مقاومتی به طور خاص شامل فعالیت هایی که موجب اعتلای کشور، قطع دلبستگی در تمامی ابعاد، حذف گردنه های وابستگی، جلوگیری از رخنه بیگانگان در عرصه اقتصادی جامعه و بیمه تمام عمر اقتصادی، سیاسی و نظامی کشور است که باید به صورت دسته جمعی و توسط تمامی دستگاه های اجرایی، تقیینی، قضائی، مردمی،اصحاب رسانه، صدا و سیما، شبکه های اجتماعی، فضای مجازی و صاحبان تریبون انجام شود.</p>
      <p>این فعال سیاسی کرمانی با اشاره به توفیقات پایدار و روز افزون نظام جمهوری اسلامی ایران در عرصه سیاسی، نظامی و مقاومت تصریح کرد: جمهوری اسلامی ایران الگوی نهضت های آزادی بخش مقاومت حتی در کشورهای غیر مسلمان شده است و در سایر عرصه ها تا رسیدن به نقطه اوج ثبات و ایداه ال فاصله داریم که همت و اراده جمعی در این زمینه می طلبد.</p>
      <p>صابری در رابطه به مسئله برجام عنوان کرد: معتقدم این مسئله موضوعی قدیمی، کهنه و فراموش شده است؛ چرا که جمهوری اسلامی ایران یک جانبه و با سرعت سرسام آور تمامی تعهدات خود را انجام داد در حالی که طرف مقابل نه تنها به تعهدات خود عمل نکرده اند بلکه بر شدت تحریم ها اضافه شده است.</p>
      <p>
        <b>CFT و FATF توطئه استکباری و حربه ای ویرانگر است</b>
      </p>
      <p>دبیر شورای نیروهای انقلاب اسلامی استان کرمان ادامه داد: متعجم از اینکه برخی در کشور هنوز در تلاشند و آرزو می کنند که آمریکا و اتحادیه اروپا در جهت فراهم کردن زمینه تحقق وعده های تو خالی حرکت کند؛ انگار که این افراد با کدخدا عقد اخوت بسته اند و از عنایات خاصه و فراوان خداوند غافلند.</p>
      <p>این فعال سیاسی کرمانی با تأکید بر اینکه CFT و FATF توطئه استکباری و حربه ای ویرانگر است، گفت: این موارد را برای همیشه باید فراموش کرد، هر چند که در گذشته و حال برخی از مسئولین متأسفانه بخش هایی از آنرا پذیرفته و اجرا کرده اند.</p>
      <p>صابری با بیان اینکه وضعیت نرخ ارز تابعی از اقدامات مسئولین در بخش های مختلف اقتصادی است که این مسئله در جای خود و به طور فنی باید مورد بحث قرار گیرد، ابراز کرد: معتقدم رشد اقتصادی معانی متفاوتی دارد؛ اما آنچه را که برخی در گزارشات و آمار اشاره می کنند دقیق نیست چرا که آنچه آدمی در صحنه عمل و کف جامعه مشاهده می شود با یکدیگر مغایرت دارد.</p>
      <p>
        <b>رونق تولید با تخصیص اعتبارات کلان بانکی به افراد خاص محقق نمی شود/ بگم بگم های سیاسی و اقتصادی، مصرف انتخاباتی دارد</b>
      </p>
      <p>وی افزود: وقتی که اعتبارات کلان بانکی به افراد خاص و با نیت اشتغال زایی، رونق تولید و راه انداختن چرخ کارخانجات پرداخت و در عوض به مصرف برج سازی در زعفرانیه می شود؛ رونق تولید، اشتغال زایی و رشد اقتصادی محقق نمی گردد؛ بلکه میزان تاخت و تاز رانتخواران، آقا زاده ها و دلال های سیاسی و اقتصادی فراهم می شود.</p>
      <p>دبیر شورای نیروهای انقلاب اسلامی استان کرمان با بیان اینکه بگم بگم های سیاسی و اقتصادی همواره وجود داشته بیشتر مصرف انتخاباتی دارد، اظهار کرد: امروز عده ای به منظور جمع کردن رأی وظایف چند سال فراموش شده خود را به عنوان شعار مطرح و مطالبه می کنند.</p>
      <p>این فعال سیاسی کرمانی با اشاره به افزایش قیمت بنزین در روزهای اخیر عنوان کرد: اینکه حرکت به سمت واقعی شدن حامل های انرژی از چه زمانی مطرح بوده و چه میزان در این زمینه عمل شده است بحث جداگانه ای دارد؛ اما ابهام اصلی این است که علی رغم تأکیدات مکرر مسئولین که امسال بنزین گران نمی شود یک شبه در این راستا تصمیم گرفته شد.</p>
      <p>
        <b>موج سواری فرصت طلبان در روزهای اخیر مصداق فتنه است</b>
      </p>
      <p>صابری در خصوص اعتراضات رخ داده در روزهای گذشته ابراز کرد: معتقدم از جمله مصادیق فتنه در این ایام خاص و به ویژه در آستانه انتخابات اتفاقات رخ داده است؛ عده معدودی از مردم اعتراض خود را به افزایش بهاء بنزین و شیوه عملکرد در این راستا بیان می کنند اما بنا به شواهد عده ای فرصت طلب، اجنبی پرست و دنباله های آمد نیوز موج سواری کرده و مسیر اعتراض آرام مردمی را به بیراهه می کشانند که این اقدام مصداق فتنه است.</p>
      <p>وی افزود: بر بیداران انقلاب اسلامی واجب است که اوضاع را به طور کامل رصد کنند و با روشنگری و اقدامات ایثارگرانه فتنه ها را در نطفه خفه و خنثی کنند که خوشبختانه چنین نیز شد.</p>
      <p>دبیر شورای نیروهای انقلاب اسلامی استان کرمان با اشاره به تأیید مقام معظم رهبری در زمینه اقدامات سران قوای سه گانه در اجرای طرح افزایش بهاء بنزین تصریح کرد: قطعا افزایش بهای بنزین بر روی برخی از خدمات و کالاها اثر گذار و اثر افزایشی و تورمی آن شروع شده است منتهی اینکه این افزایش به چه میزان است باید در عمل دید.</p>
      <p>
        <b>سفر رئیس جمهور به کرمان کاملا تبلیغاتی و بی فایده بود</b>
      </p>
      <p>این فعال سیاسی کرمانی عنوان کرد: اعتراضات مردم قابل قبول و قابل حل است البته راه های بهتری نیز برای بیان مطلب وجود داشت؛ اما فتنه آن بود که عده ای فرصت طلب، اجنبی پرست، خائن و اجیر شده توسط بیگانگان از این شرایط سوء استفاده و با احساسات مردم بازی کردند که این اقدامات با هوشیاری مردم، عوامل انتظامی و حضور در صحنه نیروهای انقلاب با کمترین خسارت جمع شد.</p>
      <p>صابری با اشاره به سفر اخیر رئیس جمهور به استان های یزد و کرمان گفت: این سفر کاملا تبلیغاتی و کم فایده بود که حاشیه هایی به دنبال داشت؛ در سفر آقای روحانی به استان کرمان شاهد حضور متهمی در کنار ایشان بودیم که دو سال گذشته دستگیر شده بودند و با قید وثیقه چند هزار میلیاردی به عنوان سرمایه گذار شانه به شانه رئیس جمهور حرکت می کند؛ کدام سرمایه و از جیب چه کسانی این سرمایه گذاری انجام شده است؟</p>
      <p>وی  با تأکید بر اینکه امروز جمهوری اسلامی ایران در اوج عزت، عظمت، ایستادگی و مقاومت قرار دارد؛ بنابراین باید هوشیار و بیدار بود، خاطر نشان کرد: همان گونه که مقام معظم رهبری به درستی و هوشمندانه اعلام کردند؛ سال 98 سال فتنه است که باید با درایت از این گردنه و پیچ خطرناک عبور کرد.</p>
      <p>انتهای پیام/</p>
    </article>
  </body>
</html>