<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cretalive.gr/business/minos-pote-ksekinoyn-ergasies-gia-to-emblhmatiko-hliothermiko-project-ths-krhths-1115653"/>
    <meta property="og:site_name" content="Cretalive"/>
    <meta property="article:published_time" content="2019-11-23T09:32:00+00:00"/>
    <meta property="og:title" content="MINOS: Πότε ξεκινούν εργασίες για το εμβληματικό ηλιοθερμικό project της Κρήτης"/>
    <meta property="og:description" content="Μόνη εκκρεμότητα αποτελεί για την ώρα η οικοδομική άδεια για το κυρίως έργο"/>
  </head>
  <body>
    <article>
      <h1>MINOS: Πότε ξεκινούν εργασίες για το εμβληματικό ηλιοθερμικό project της Κρήτης</h1>
      <h2>Μόνη εκκρεμότητα αποτελεί για την ώρα η οικοδομική άδεια για το κυρίως έργο</h2>
      <address>
        <time datetime="2019-11-23T09:32:00+00:00">23 Nov 2019, 09:32</time>
      </address>
      <related>
        <h4>Διαβάστε περισσότερα</h4>
        <a href="https://www.cretalive.gr/business/taksideyei-pros-krhth-o-kinezikos-energeiakos-drakos-1105058"/>
      </related>
      <p>Σε πλήρη ωρίμανση βρίσκεται ένα σημαντικό ενεργειακό έργο στην Κρήτη, επιβεβαιώνοντας και πάλι το αυξανόμενο επενδυτικό ενδιαφέρον που υπάρχει για την αξιοποίηση του αξιόλογου δυναμικού που διαθέτει το νησί στο πεδίο των ΑΠΕ.</p>
      <p>Ο λόγος για το <a href="https://www.cretalive.gr/business/taksideyei-pros-krhth-o-kinezikos-energeiakos-drakos-1105058">εμβληματικό ηλιοθερμικό project MINOS, ισχύος 52 MW – που θα κατασκευαστεί για λογαριασμό της Nur Minos, θυγατρικής της βρετανικής Nur Energie – για το οποίο, όπως έγραψε το cretalive υπεγράφη σχετική συμφωνία, στα πλαίσια της πρόσφατης επίσκεψης του Κινέζου Προέδρου για την προαγωγή της διακρατικής συνεργασίας μεταξύ Κίνας και Ελλάδας.</a></p>
      <p>Το περιεχόμενο της συμφωνίας για το εν λόγω έργο προβλέπει τη μεταφορά και χρήση προηγμένης κινεζικής τεχνολογίας για την παραγωγή ηλεκτρικής ενέργειας στην Κρήτη, με στόχο την ενίσχυση της ενεργειακής αυτάρκειας του νησιού. Πρόκειται για μία επένδυση συνολικού ύψους που ξεπερνά τα 250 εκατ. ευρώ, η οποία θα αναπτυχθεί στην περιοχή του Αθερινόλακκου του Δήμου Σητείας, πλησίον της υφιστάμενης μονάδας ηλεκτροπαραγωγής της ΔΕΗ, σε μία έκταση 1.700 στρεμμάτων. Η ετήσια παραγωγή ενέργειας από το εν λόγω έργο υπολογίζεται ότι θα περί τις 110 GWh καλύπτοντας έτσι 5-10% των ενεργειακών αναγκών του νησιού, αναλόγως της περιόδου.</p>
      <p>Σύμφωνα με πληροφορίες του <a href="https://ypodomes.com/minos-to-emvlimatiko-iliothermiko-project-tis-kritis-me-ellino-kineziki-sfragida/">ypodomes.com</a> οι κύριες εργασίες αναμένεται να ξεκινήσουν το καλοκαίρι του 2020 και θα απαιτήσουν 2 χρόνια για την ολοκλήρωσή τους ενώ ένας ακόμη χρόνος θα χρειαστεί για το commissioning, δηλαδή τη φάση της δοκιμαστικής λειτουργίας.</p>
      <p>
        <b>Αδειοδοτήσεις</b>
      </p>
      <p>Το έργο είναι αδειοδοτικά ώριμο δεδομένου ότι έχει εξασφαλίσει όλες τις απαραίτητες αδειοδοτήσεις. Πιο συγκεκριμένα, έχει ήδη λάβει άδεια παραγωγής από τη ΡΑΕ, διαθέτει εγκεκριμένη Μελέτη Περιβαλλοντικών Επιπτώσεων, άδεια εγκατάστασης, με όλες τις επιμέρους υπηρεσίες (Δασαρχείο, Αρχαιολογική Υπηρεσία κ.ά.) να έχουν επίσης γνωμοδοτήσει θετικά.</p>
      <p>Μόνη εκκρεμότητα αποτελεί για την ώρα η οικοδομική άδεια για το κυρίως έργο, η οποία θα εκδοθεί από την τοπική πολεοδομική υπηρεσία, μετά την κατάθεση των τελικών σχεδίων του έργου από τον εγχώριο εργολάβο της κοινοπραξίας που είναι η Prenecon. Σημειώνεται ότι η κατάθεση των σχεδίων είναι πλέον θέμα χρόνου εφόσον η σύμβαση Μελέτης-Προμήθειας-Κατασκευής (το λεγόμενο EPC) έχει πλέον υπογραφεί ανοίγοντας το δρόμο για την ολοκλήρωση και των τελευταίων γραφειοκρατικών διαδικασιών.</p>
      <p>
        <b>Η κοινοπραξία του έργου</b>
      </p>
      <p>Επικεφαλής της κοινοπραξίας που έχει συσταθεί για την κατασκευή του ηλιοθερμικού έργου είναι η κινεζική CGGC International, θυγατρική του κατασκευαστικού κολοσσού της Κίνας CEEC που έχει κατασκευάσει το εντυπωσιακό υδροηλεκτρικό έργο του Φράγματος των Τριών Ποταμών (3 Gorges Dam) στην επαρχία Χουπέι της Κεντρικής Κίνας, προϋπολογισμού 31,76 δισ. δολαρίων με εγκατεστημένη ισχύ που ξεπερνά τα 22 GW.</p>
      <p>Ο πάροχος τεχνολογίας των ηλιακών συστημάτων (ηλιοστατών, συλλεκτών κ.ά.) είναι η επίσης κινεζική Supcon με τρίτο εταίρο του έργου την ελληνική Prenecon, μίας εταιρείας που δραστηριοποιείται έντονα στο χώρο των Ανανεώσιμων Πηγών Ενέργειας ήδη από το 2005, η οποία και θα εκτελέσει όλες τις κατασκευαστικές εργασίες.</p>
      <p>
        <b>Η τεχνολογία των ηλιοθερμικών και η αποθήκευση ενέργειας</b>
      </p>
      <p>Η νέα ηλιοθερμική μονάδα που θα αποκτήσει η Κρήτη στηρίζεται στην Τεχνολογία Τηγμένου Άλατος, μέσω της οποίας παράγεται ατμός ο οποίος με τη σειρά του θέτει σε κίνηση γεννήτριες ηλεκτρισμού.</p>
      <p>Το μεγάλο όμως «ατού» της μονάδας συνίσταται στο γεγονός ότι δύναται να αποθηκεύει ενέργεια εκμεταλλευόμενη την μεγάλη θερμοχωρητικότητα του ορυκτού άλατος μέσω της οποίας θα μπορεί να διοχετεύει ενέργεια στο δίκτυο για 5 ώρες μετά τη δύση του ηλίου.</p>
      <h3>Πηγή</h3>
      <p>
        <a href="https://ypodomes.com/minos-to-emvlimatiko-iliothermiko-project-tis-kritis-me-ellino-kineziki-sfragida/">ypodomes.com</a>
      </p>
    </article>
  </body>
</html>