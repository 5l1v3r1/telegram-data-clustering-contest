<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184957/%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%A4%E0%A7%8D%E0%A6%B0%E0%A6%BF-%E0%A6%AC%E0%A6%BE%E0%A6%B0%E0%A7%8D%E0%A6%B7%E0%A6%BF%E0%A6%95-%E0%A6%B8%E0%A6%AE%E0%A7%8D%E0%A6%AE%E0%A7%87%E0%A6%B2%E0%A6%A8-%E0%A6%86%E0%A6%9C"/>
    <meta property="og:site_name" content="somoynews.tv"/>
    <meta property="article:published_time" content="2019-11-23T09:19:00+00:00"/>
    <meta property="og:title" content="যুবলীগের ত্রি-বার্ষিক সম্মেলন আজ"/>
    <meta property="og:description" content="দীর্ঘ সাত বছর পর আওয়ামী লীগের সহযোগী সংগঠন যুবলীগের সপ্তম কংগ্রেস অনুষ্ঠিত..."/>
  </head>
  <body>
    <article>
      <h1>যুবলীগের ত্রি-বার্ষিক সম্মেলন আজ</h1>
      <address><time datetime="2019-11-23T09:19:00+00:00">23 Nov 2019, 09:19</time> by <a rel="author">সময় সংবাদ</a></address>
      <p><b>দীর্ঘ সাত বছর পর আওয়ামী লীগের সহযোগী সংগঠন যুবলীগের সপ্তম কংগ্রেস অনুষ্ঠিত হতে যাচ্ছে আজ।</b><br/><br/>ঐতিহাসিক সোহরাওয়ার্দী উদ্যানে শনিবার (২৩ নভেম্বর) বেলা ১১টায় এ কংগ্রেসের উদ্বোধন করার কথা রয়েছে আওয়ামী লীগ সভাপতি ও প্রধানমন্ত্রী শেখ হাসিনার। কংগ্রেসে সভাপতিত্ব করার কথা রয়েছে যুবলীগ সম্মেলন প্রস্তুতি কমিটির সভাপতি চয়ন ইসলামের।<br/><br/>আলোচিত এ সম্মেলন ঘিরে জনমনে রয়েছে কৌতূহল। কাদের হাতে তুলে দেয়া হচ্ছে যুবলীগের আগামীর নেতৃত্ব- তা জানতে উন্মুখ হয়ে আছে নেতাকর্মীরা। বিকেলে ইঞ্জিনিয়ার্স ইনস্টিটিউশন মিলনায়তনে কাউন্সিল অধিবেশনে নতুন কেন্দ্রীয় কমিটি নির্বাচন করা হবে।<br/><br/>২০১২ সালের ১৪ জুলাই বাংলাদেশ আওয়ামী যুবলীগের ষষ্ঠ জাতীয় কংগ্রেসে চেয়ারম্যান পদে ওমর ফারুক চৌধুরী ও সাধারণ সম্পাদক পদে মো. হারুনুর রশীদ নির্বাচিত হয়েছিলেন।<br/><br/>যুবলীগ বাংলাদেশের প্রথম যুব সংগঠন। এটি ১৯৭২ সালের ১১ নভেম্বর প্রতিষ্ঠিত হয়। বাংলাদেশ আওয়ামী লীগের যুব অঙ্গসংগঠন যুবলীগের প্রতিষ্ঠাতা চেয়ারম্যান ছিলেন শেখ ফজলুল হক মনি।</p>
    </article>
  </body>
</html>