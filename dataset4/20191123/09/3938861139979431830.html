<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_u-19321933-rokah-areshtovuvali-bazhayuchih-kupiti-hlib-istorik/939516"/>
    <meta property="og:site_name" content="Gazeta.ua"/>
    <meta property="article:published_time" content="2019-11-23T09:10:00+00:00"/>
    <meta property="og:title" content="У 1932-1933 роках арештовували бажаючих купити хліб - історик"/>
    <meta property="og:description" content="Голодомор був геноцидом українського народу. У 1932-1933 роках проблеми з продовольством були й в інших регіонах СРСР. Але тільки українцям забороняли виїжджати з республіки для пошуків продуктів. Про це кореспонденту Gazeta.ua розповів історик Володимир Сергійчук. &quot;Британський журналіст ..."/>
  </head>
  <body>
    <article>
      <h1>У 1932-1933 роках арештовували бажаючих купити хліб - історик</h1>
      <address><time datetime="2019-11-23T09:10:00+00:00">23 Nov 2019, 09:10</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/939/939516_w_300.jpg?v=0"/>
        <figcaption>Володимир Сергійчук: "Голодомор - це був свідомий злочин – геноцид. Влада вела роботу на знищення" Фото: lysty.net.ua</figcaption>
      </figure>
      <p>Голодомор був геноцидом українського народу. У 1932-1933 роках проблеми з продовольством були й в інших регіонах СРСР. Але тільки українцям забороняли виїжджати з республіки для пошуків продуктів. Про це кореспонденту <a href="https://gazeta.ua/">Gazeta.ua</a> розповів історик <b>Володимир Сергійчук</b>.</p>
      <p>"Британський журналіст Гарет Джонс, потрапивши у Москву, хотів на власні очі побачити життя селян і спочатку подався до Самари. Люди йому жалілися на нестачу їжі. Але там дозволяли пересуватися. Вони могли їздити по хліб у Москву. З України забороняли виїжджати.</p>
      <p>Так само з Кубані, де за переписом 1926 року українців нараховувалося 915 тис. - більше двох третин від усього населення. Відповідну постанову підписали Сталін та Молотов у січні 1933 року. Каральним органам доручалося арештовувати тих "селян України і Північного Кавказу, що пробралися на північ". Їх силою повертали додому. За місяць затримали майже 32 тисячі. Із них 3,5 тисячі засудили", - говорить дослідник.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/history/_deyaki-pogani-risi-ukrayinciv-vinikli-z-golodomoru-istorik-rozpoviv-yak-tragediya-30h-vplivaye-na-nas-zaraz/938904"/>
      </related>
      <p>Не ізолювали й казахів у яких теж був голод.</p>
      <p>"Вони їздили у Росію, де отримували допомогу і роботу. Понад 60 районів Західного Сибіру прийняли казахських біженців, вимушених покинути рідні місця. Ніяких постанов про насильницьке повернення їх додому в архівах не виявлено. Понад 60 районів Західного Сибіру прийняли казахів через "казахстанський голод". Наприкінці 1932 року 150 тисяч працювали на будівництві. А українців не пускали. Це головний момент у розумінні геноциду", - додає Сергійчук.</p>
      <p>Нещодавно він знайшов цінні документи про прийом дітей до першого класу після Голодомору.</p>
      <p>"Там вказаний вік – семирічні і старші. Взагалі мали приймати восьмирічних. Але таких дітей було мало і класи формувалися б неповноцінні. Потім я підняв дані про те, скільки дітей народилося в тих селах до Голодомору.</p>
      <p>От школи теперішнього Погребищенського району Вінницької області. У Адамівці 1927 року народилося 68 дітей, 1935-го прийшло до першого класу 36, з них восьмирічок – 34. Андрушівська неповна середня школа – народилося 135 дітей, а прийшло 41. У Довгалівці за неповний рік народилося 80, а у школу пішло 32. Обозівська школа – народилося 57, а в перший клас привели 17, Паріївка: 37 – 18, Попівка: 42 -14. Я попрацював у 12 обласних архівах і такі ж втрати були по кожному регіону", - розказує історик.</p>
      <blockquote>Протягом 1931–1936 років у СРСР діяла організація Торгсин. Спочатку вона займалась торговлею з іноземцями. Згодом у Торгсині почали вимінювати товари на дорогоцінності у звичайних людей. У часи Голодомору в Україні 1932–1933 років люди були змушені здавати до Торгсинів дорогоцінності, щоб отримати продукти.<br/>У спогадах старожилів та працях істориків можна прочитати, що під час Голодомору люди несли цінні речі до "Торгсинів". Там обмінювали їх на харчі. Коли і з якою метою виникли ці заклади?<br/><a href="https://gazeta.ua/articles/history/_rozkopuvali-mogili-znimali-persni-i-hrestiki-virivali-zoloti-zubi-istorik-pro-golodomor/938884">Назва "Торгсин" походить від "Всесоюзное объединение по торговле с иностранцами"</a>, - розповів Gazeta.ua історик Микола Горох. - Його історія починається у липні 1930-го у Москві. Радянському союзу критично не вистачало іноземної валюти та дорогоцінних металів для купівлі за кордоном сучасних технологій. Золотий запас Російської імперії та церковні коштовності швидко вичерпали себе. До того ж, у світі починається Велика депресія - економічна криза. На основні експортні товари - ліс, нафта і зерно починають падати ціни. Вирішують брати ресурси із середини країни. Державне політичне управління береться вишукувати коштовності у населення. Але просто вилучити їх виходить не завжди. Конфісковують лише цінності, які мають мистецьке значення.</blockquote>
    </article>
  </body>
</html>