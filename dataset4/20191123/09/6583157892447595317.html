<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/slisko-na-drogach-hamowanie-konczy-sie-tancem-na-lodzie-na-krajowej-19-pojazd-osobowy-wpadl-do-rowu/"/>
    <meta property="og:site_name" content="lublin112.pl"/>
    <meta property="article:published_time" content="2019-11-23T09:10:00+00:00"/>
    <meta property="og:title" content="Ślisko na drogach: „Hamowanie kończy się tańcem na lodzie”. Na krajowej 19 pojazd osobowy wpadł do rowu"/>
    <meta property="og:description" content="Na niektórych drogach w regionie panują bardzo trudne warunki do jazdy po opadach marznących. Na trasie Kraśnik – Janów Lubelski pojazd osobowy wpadł do rowu."/>
  </head>
  <body>
    <article>
      <h1>Ślisko na drogach: „Hamowanie kończy się tańcem na lodzie”. Na krajowej 19 pojazd osobowy wpadł do rowu</h1>
      <address>
        <time datetime="2019-11-23T09:10:00+00:00">23 Nov 2019, 09:10</time>
      </address>
      <p>
        <b>Na niektórych drogach w regionie panują bardzo trudne warunki do jazdy po opadach marznących. Na trasie Kraśnik – Janów Lubelski pojazd osobowy wpadł do rowu.</b>
      </p>
      <p>W sobotę rano na drodze krajowej nr 19 w miejscowości Borownica w powiecie janowskim, na trasie Kraśnik – Janów Lubelski, pojazd osobowy wpadł do przydrożnego rowu.</p>
      <p>Na miejscu pracują służby ratunkowe. Ruch odbywa się wahadłowo. Przewidywany czas utrudnienia z przejazdem planowany jest do godziny 11.</p>
      <p>Jak przekazują nam Czytelnicy, trudne warunki do jazdy panują m.in. na trasie pomiędzy Kraśnikiem a Janowem Lubelskim oraz na trasie Lublin – Biłgoraj. Na jezdni po marznących opadach pojawiła się warstwa lodu. Trudne warunki do jazdy występują także w rejonie Tomaszowa Lubelskiego.</p>
      <p>Problemy z przejazdem występują na drogach wojewódzkich: 835, 842, 848 i 834. Najgorzej jest na wzniesieniach, pojazdy przemieszczają się nie szybciej niż 20 km/h. Nasz Czytelnik relacjonuje z drogi pomiędzy Lublinem a Biłgorajem, że hamowanie kończy się utratą panowania nad pojazdem, cały czas pada deszcz i na jezdni tworzy się tzw. „szklanka”.</p>
      <p>(fot. pixabay.com)</p>
    </article>
  </body>
</html>