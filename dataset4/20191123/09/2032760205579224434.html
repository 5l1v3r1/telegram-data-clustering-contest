<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/90347"/>
    <meta property="og:site_name" content="Denník politika"/>
    <meta property="article:published_time" content="2019-11-23T09:35:11+00:00"/>
    <meta property="og:title" content="Video: Jaroš sa víťazne vrátil do NHL, Pittsburgh si aj bez Crosbyho poradil s New Jersey"/>
    <meta property="og:description" content="23.11.2019 (Webnoviny.sk) – Christián Jaroš sa stal jedenástym slovenským hokejistom, ktorý sa v tejto sezóne predstavil v NHL. Dvadsaťtriročný obranca odohral 10:21 min a pomohol k víťazstvu Ottawe Senators nad New Yorkom Rangers (4:1) v piatkovom zápase zámorskej profiligy."/>
  </head>
  <body>
    <article>
      <h1>Video: Jaroš sa víťazne vrátil do NHL, Pittsburgh si aj bez Crosbyho poradil s New Jersey</h1>
      <address><time datetime="2019-11-23T09:35:11+00:00">23 Nov 2019, 09:35</time> by <a rel="author">Webnoviny</a></address>
      <p>23.11.2019 (Webnoviny.sk) – Christián Jaroš sa stal jedenástym slovenským hokejistom, ktorý sa v tejto sezóne predstavil v NHL. Dvadsaťtriročný obranca odohral 10:21 min a pomohol k víťazstvu Ottawe Senators nad New Yorkom Rangers (4:1) v piatkovom zápase zámorskej profiligy.</p>
      <p>Jaroš sa prezentoval dvoma bodyčekmi aj štyrmi trestnými minútami a jedným mínusovým bodom. V 28. min Jaroš nešťastne vysokou hokejkou trafil do tváre Brendana Lemieuxa, ktorému sa na perách zjavila krv. Nasledoval štvorminútový trest, ale hostia túto veľkú šancu na gól na nevyužili. Jaroš odohral v minulej sezóne 61 zápasov v NHL, ale po menej vydarenom kempe začal tento súťažný ročník v nižšej súťaži AHL v tíme Belleville Senators. V 14 zápasoch si pripísal 6 bodov za 1 gól a 5 asistencií. Do prvého tímu Ottawy ho povolali v dôsledku absencie až dvoch obrancov Nikitu Zajceva (osobné dôvody) a Codyho Goloubefa (nešpecifikované zranenie). Informuje o tom portál cbssports.com.</p>
      <h3>NY Rangers zaostáva za očakávaniami</h3>
      <p>Ottawa momentálne „šliape“ a proti NY Rangers dosiahla siedme víťazstvo z posledných deviatich zápasov. Thomas Chabot a Anthony Duclair strelili gól a pridali k nemu aj asistenciu, Logan Brown si pripísal prvý presný zásah v NHL, Anders Nilsson mal 30 zákrokov.</p>
      <p>„<i>Je to niečo, o čom som sníval celý život. Najmä v posledných týždňoch som sa nad tým zamýšľal, keď som mal niekoľko nešťastných odrazov puku. Je to splnený sen</i>,“ komentoval Logan Brown svoju gólovú premiéru v profilige. „<i>Viacerí naši hráči zažili v minulej sezóne veľa prehier, teraz si užívajú zábavu z víťazstiev. Je príjemné víťaziť a dávať šancu mladým hráčom, ktorí sa z toho úprimne tešia</i>,“ uviedol tréner Ottawy D.J. Smith, cituje ho portál NHL.</p>
      <p>Smithov tím je na 11. priečke Východnej konferencie NHL, NY Rangers figuruje na 14. pozícii a zaostáva za očakávaniami. „<i>Bol to priepastný rozdiel medzi súpermi. Klobúk dolu pred hráčmi súpera. Hrali tvrdo, ale zároveň veľmi rozumne. Vyhrali každý osobný súboj jeden na jedného, boli rýchlejší a dôraznejší ako my. Vždy keď si už začíname o sebe myslieť, že hráme dobre, práve vtedy to pokazíme. Už som si myslel, že sme sa vydali správnym smerom, ale nie je to tak</i>,“ zhodnotil tréner NY Rangers David Quinn.</p>
      <h3>Pittsburgh s dôležitým víťazstvom</h3>
      <p>V druhom piatkovom zápase Pittsburgh zdolal New Jersey rovnako 4:1. Výrazný podiel na druhom víťazstve z ostatných šiestich zápasov mal brankár Tristan Jarry a jeho 36 zákrokov. Penguins nastúpili bez zraneného kapitána Sidneyho Crosbyho, aj bez obrancov Krisa Letanga a Justina Schultza a ďalšieho stredného útočníka Nicka Bjugstada.</p>
      <p>Crosby a Bjugstad sú po operačných zákrokoch svalstva pohybovej sústavy a chýbať budú 5-8 týždňov. „<i>Dosiahli sme dôležité víťazstvo. Keď jazdia všetky štyri formácie hore-dolu, je ťažké nás zastaviť. Treba si udržať túto hru na domácom ľade,</i>“ uviedol útočník Pittsburghu Jake Guentzel, ktorý skóroval tretíkrát v štyroch zápasoch.</p>
      <h3>Sumár NHL</h3>
      <p>piatok</p>
      <p><b>Ottawa – New York Rangers 4:1 (2:1, 2:0, 0:0)</b><br/>Christián Jaroš (Ottawa) odohral 10:21 min, 2 „hity“, 4 trestné minúty, 1 mínusový bod</p>
      <p>
        <b>Pittsburgh – New Jersey 4:1 (1:0, 1:1, 2:0)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-jaros-sa-vitazne-vratil-do-nhl-pittsburgh-si-aj-bez-crosbyho-poradil-s-new-jersey/"><u>Video: Jaroš sa víťazne vrátil do NHL, Pittsburgh si aj bez Crosbyho poradil s New Jersey</u></a> © SITA Všetky práva vyhradené.</p>
    </article>
  </body>
</html>