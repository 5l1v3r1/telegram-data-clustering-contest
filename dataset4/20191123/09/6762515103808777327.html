<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.przegladsportowy.pl/zuzel/zuzel-oto-najlepsze-transfery-lambert-w-rybniku-rozwinie-skrzydla/hyevvhe"/>
    <meta property="og:site_name" content="Przegląd Sportowy"/>
    <meta property="article:published_time" content="2019-11-23T09:03:09+00:00"/>
    <meta property="og:title" content="Oto najlepsze transfery. &quot;Lambert w Rybniku rozwinie skrzydła&quot;"/>
    <meta property="og:description" content="Za nami bardzo gorący okres transferowy. Mateusz Kędzierski z CANAL+ wybrał specjalnie dla Przeglądu Sportowego osiem najgłośniejszych transferów lig polskich."/>
  </head>
  <body>
    <article>
      <h1>Oto najlepsze transfery. "Lambert w Rybniku rozwinie skrzydła"</h1>
      <address><time datetime="2019-11-23T09:03:09+00:00">23 Nov 2019, 09:03</time> by <a rel="author" href="https://www.przegladsportowy.pl/autorzy/artur-kaciak" target="_blank">Artur Kąciak</a></address>
      <p>
        <b>Za nami bardzo gorący okres transferowy. Mateusz Kędzierski z CANAL+ wybrał specjalnie dla Przeglądu Sportowego osiem najgłośniejszych transferów lig polskich.</b>
      </p>
      <p>
        <b>TOP 8 transferów według Mateusza Kędzierskiego:</b>
      </p>
      <p><b>1. Jason Doyle </b>– pozyskanie Australijczyka przez forBET Włókniarz to według mnie najważniejszy transfer tej jesieni. Po fenomenalnym sezonie w barwach ekipy z Torunia, Doyle był rozchwytywany. Jego pojawienie się na trybunach częstochowskiego stadionu w końcówce poprzedniego sezonu dało do myślenia. Ostatecznie zaufał prezesowi Michałowi Świącikowi, a co za tym idzie, w zespole forBET Włókniarza startować będzie piekielnie mocne trio obcokrajowców.</p>
      <p><b>2. Nicki Pedersen</b> – uważam, że MrGarden GKM Grudziądz wykonał znakomity ruch, błyskawicznie kontraktując trzykrotnego mistrza świata. Doświadczony Pedersen nadal gwarantuje solidną zdobycz punktową. Powinien bezproblemowo odnaleźć się na torze przy ul. Hallera i być nawet drugą lub trzecią siłą drużyny.</p>
      <p><b>3. Greg Hancock</b> – Amerykanin w czerwcu przyszłego roku będzie świętował swoje 50 urodziny. Mimo to nie schodzi poniżej pewnego poziomu i pewnie nadal z powodzeniem będzie rywalizował z czołówką światowego speedwaya. Myślę, że w barwach PGG ROW-u Rybnik nie zawiedzie.</p>
      <p><b>4. Wiktor Kułakow</b> – był najskuteczniejszym zawodnikiem na zapleczu PGE Ekstraligi. Trzykrotnie kończył spotkania ligowe z kompletem punktów. Zanotował wielki progres (1,133 – Ekstraliga 2018 / 2,411 – I Liga 2019) i wyczyniał cuda na sprzęcie od rodziny Kowalskich. Myślę, że pozyskanie Rosjanina przez Apator Toruń śmiało można nazwać bombą transferową.</p>
      <p><b>5. Robert Lambert </b>– bardzo ciekawy transfer. Myślę, że sporo drużyn chciało mieć Brytyjczyka u siebie. Głównie tych pierwszoligowych. Według mnie, jeżeli Lambert będzie startował pod numerem 1-5, to rozwinie skrzydła i będzie ważnym punktem rybnickiej drużyny.</p>
      <p><b>6. Jan Kvech</b> – dobry ruch w wykonaniu Stelmet Falubazu Zielona Góra i świetna inwestycja w przyszłość. Chłopak ma dopiero 18 lat, ale pokazał się z dobrej strony w poprzednim sezonie (zajął przecież szóste miejsce w klasyfikacji generalnej Indywidualnych Mistrzostw Świata Juniorów). Jak mówi jego rodak – Vaclav Milik, ma papiery na jazdę. Czech ma być rezerwowym w Stelmet Falubazie. Jeżeli regularnie będzie otrzymywał szanse do jazdy, odwdzięczy się drużynie wynikami w przyszłości.</p>
      <p><b>7. David Bellego</b> – bydgoska Polonia zakontraktowała najlepszego zawodnika II ligi w sezonie 2019 i należą jej się za to słowa uznania. Francuz zrobił wielki krok naprzód, a pomógł mu w tym między innymi Tomasz Bajerski, z którym nawiązał współpracę. Uważam, że kierunek bydgoski to dla niego dobry wybór. A i beniaminek I ligi powinien dobrze na tym transferze wyjść.</p>
      <p><b>8. Patryk Rolnicki</b> – w mojej ocenie wychowanek Unii Tarnów będzie jednym z liderów nowo powstałego klubu. Związanie się z Rzeszowskim Towarzystwem Żużlowym to racjonalna i słuszna decyzja, która powinna być korzystna dla obu stron.</p>
    </article>
  </body>
</html>