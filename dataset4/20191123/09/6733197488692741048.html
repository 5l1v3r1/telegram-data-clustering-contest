<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/ken-block-se-projel-s-novym-fordem-mustang-mach-e-hodnoceni-bylo-jasne-predem"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-23T09:00:00+00:00"/>
    <meta property="og:title" content="Ken Block se projel s novým Fordem Mustang Mach-E. Hodnocení bylo jasné předem"/>
    <meta property="og:description" content="Profesionální „palič“ pneumatik Ken Block měl možnost projet jeden z prototypů nového elektrického SUV Mustang Mach-E. Na žádnou elektro Gymkhanu však k jeho zklamání nedošlo…"/>
  </head>
  <body>
    <article>
      <h1>Ken Block se projel s novým Fordem Mustang Mach-E. Hodnocení bylo jasné předem</h1>
      <h2>Profesionální „palič“ pneumatik Ken Block měl možnost projet jeden z prototypů nového elektrického SUV Mustang Mach-E. Na žádnou elektro Gymkhanu však k jeho zklamání nedošlo…</h2>
      <address><time datetime="2019-11-23T09:00:00+00:00">23 Nov 2019, 09:00</time> by <a rel="author">Daniel Fuglevič</a></address>
      <p><i>„Vlastně ho ani nechci mít rád. Mám rád spalovací motory. Ale tohle je fakt cool,“</i> uzavřel jednu z jízd Ken Block. Nový <a href="https://www.autorevue.cz/ford-mustang-mach-e-oficialne-cena-v-cr-vykon-dojezd-na-jedno-nabiti">Ford Mustang Mach-E</a> se tedy dostal do rukou i známému showmanovi, rallye pilotovi a úspěšnému podnikateli, který se proslavil především video <a href="https://www.autorevue.cz/ken-block-zase-pali-pneumatiky-desaty-dil-gymkhany-je-opravdu-velkolepy">sérií Gymkhana</a>, ve které stylovým způsobem prohání auta smykem.</p>
      <p>Těžko nicméně čekat, že by Block nové elektrické SUV kdovíjak zkritizoval, když s automobilkou už od roku 2010 úzce spolupracuje a vlastně je její tváří. Vždyť i jeho <a href="https://www.autorevue.cz/ken-block-vyrazil-do-ciny-hoonitruckem-ted-pokreslil-i-99-zatacek-brany-do-nebes">poslední speciál „Hoonitruck“</a> stojí na základě Fordu, ač jde o starý pick-up Ford F-150 z roku 1977. Block si v Machu-E neodpustil poznámku, že i SUV by nebylo špatným základem pro nějakou šílenou stavbu. Třeba se tak „elektro-gymkhany“ fakt někdy dočkáme…</p>
      <related>
        <a href="https://www.autorevue.cz/ford-mustang-mach-e-oficialne-cena-v-cr-vykon-dojezd-na-jedno-nabiti"/>
      </related>
      <p>Block měl v Machu-E pouze omezený čas za volantem a navíc projížděl jeden ze tří prototypů v ještě zamaskované formě. Několikrát a vysloveně měl přitom zakázáno jezdit s autem ostřeji, i když se neustále snažil o svolení popustit uzdu svému stylu jízdy.  </p>
      <p>Během projížďky nicméně zmínil i citelně nízké těžiště vozu s bateriemi uloženými v podlaze, kvapnou akceleraci, zátah točivého momentu a dobrou přilnavost a ovladatelnost i na mokru. Podle Blocka tedy odvedl Ford dobrou práci.</p>
      <figure>
        <iframe src="https://www.youtube.com/embed/kd06nMFsYKM" width="640" height="360" data-service="Youtube" scrolling="no"/>
      </figure>
      <related>
        <h4>Určitě si přečtěte</h4>
        <a href="https://www.autorevue.cz/zmerili-jsme-benzin-s-oktanovym-cislem-95-98-a-100-vysledek-prekvapil"/>
        <a href="https://www.auto.cz/mercedes-benz-slavi-35-let-modelu-marco-polo-pro-cestovatele-132138"/>
        <a href="https://www.autorevue.cz/barum-czech-rally-zlin-2019-program-vstupenky-mapa-rz-a-dalsi-informace"/>
        <a href="https://www.auto.cz/tohle-muze-byt-nejdrazsi-zetko-na-svete-vydrazit-se-ma-za-vic-nez-15-milionu-132200"/>
        <a href="https://www.autorevue.cz/gang-hells-angels-wiki-historie-dobove-fotky"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.autorevue.cz/toyota-corolla-sedan-2019-prime-vip-cena-vybava-technicka-data"/>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.autorevue.cz/skoda-kodiaq-rs-ceska-uprava-dieselpower"/>
        <a href="https://www.autorevue.cz/mocny-ford-mustang-gt500-se-do-evropy-nepodiva-kvuli-emisim"/>
        <a href="https://www.autorevue.cz/skoda-superb-1-generace-dobovy-cenik-2002"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
      </related>
    </article>
  </body>
</html>