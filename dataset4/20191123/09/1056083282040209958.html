<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200700/%D8%A7%D9%84%D8%AC%D8%A8%DB%8C%D8%B1-%D9%85%D8%AE%D8%A7%D9%84%D9%81-%DA%AF%D9%81%D8%AA-%D9%88%DA%AF%D9%88-%D8%A8%D8%A7-%D8%A7%DB%8C%D8%B1%D8%A7%D9%86-%D9%86%DB%8C%D8%B3%D8%AA%DB%8C%D9%85-%D8%B3%DB%8C%D8%A7%D8%B3%D8%AA-%D8%AC%D9%84%D8%A8-%D8%B1%D8%B6%D8%A7%DB%8C%D8%AA-%D8%AF%D8%B1%D8%A8%D8%A7%D8%B1%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-23T09:21:06+00:00"/>
    <meta property="og:title" content="الجبیر: مخالف گفت‌وگو با ایران نیستیم/ سیاست &quot;جلب رضایت&quot; درباره ایران کارساز نیست"/>
    <meta property="og:description" content="وزیر مشاور دولت عربستان در امور خارجه، ضمن طرح مجدد ادعای دست داشتن ایران در حمله به تاسیسات نفتی آرامکو گفت: سیاست جلب رضایت درباره ایران کارساز نخواهد بود."/>
  </head>
  <body>
    <article>
      <h1>الجبیر: مخالف گفت‌وگو با ایران نیستیم/ سیاست "جلب رضایت" درباره ایران کارساز نیست</h1>
      <address><time datetime="2019-11-23T09:21:06+00:00">23 Nov 2019, 09:21</time> by <a rel="author">سبحان ثقفی‌نیا</a></address>
      <p>وزیر مشاور دولت عربستان در امور خارجه، ضمن طرح مجدد ادعای دست داشتن ایران در حمله به تاسیسات نفتی آرامکو گفت: سیاست جلب رضایت درباره ایران کارساز نخواهد بود.</p>
      <p>به گزارش ایسنا به نقل از ارم نیوز، عادل الجبیر، وزیر مشاور دولت عربستان در امور خارجه امروز (شنبه) در سخنرانی خود در نشست منامه گفت: سیاست جلب رضایت ایران کار ساز نیست و نباید به ایران اجازه داد که به سیاست خارجی خود  ادامه دهد.</p>
      <p>وی در ادامه ادعاهای خود گفت: بعد از حمله به تاسیسات نفتی آرامکو در 14 سپتامبر اکنون منطقه با گزینه انتخاب میان خیر و شر روبه رو است. عربستان مخالف گفت وگو با تهران نیست اما بازدارندگی همچنان باید ادامه داشته باشد تا ایران حملات خود را تکرار نکند. سیاست جلب رضایت با هیتلر کار ساز نبود بنابراین با نظام ایران نیز کارساز نخواهد بود.</p>
      <p>این مقام سعودی در ادامه در رابطه با حمله به تاسیسات نفتی آرامکو مدعی شد: کاملا روشن است که حملات 14 سپتامبر با سلاح ایرانی انجام شد و این حملات از سمت شمال بود نه جنوب. ایرانی ها نمی توانند خود را از این مساله کنار بکشند و ریاض منتظر نتایج تحقیقات بین المللی در این زمینه است.</p>
      <p>عادل الجبیر در ادامه مدعی شد: چیزی که اکنون در منطقه وجود دارد چشم انداز نور و روشنایی و در مقابل آن چشم انداز تاریکی است.</p>
      <p>به گزارش ایسنا، یگان پهپادی ارتش و کمیته‌های مردمی یمن روز ۱۴ سپتامبر با ۱۰ پهپاد دو پالایشگاه نفت بقیق و خریص در شرقی‌ترین نقطه عربستان را در قالب عملیات دوم "توازن بازدارندگی" هدف گرفته بودند. مقامات عالی رتبه سعودی از جمله ملک سلمان پیش از این نیز بارها جمهوری اسلامی ایران را به دست داشتن در این حملات متهم کرده بودند.</p>
      <p>این سخنان درحالی است که سیاست جمهوری اسلامی ایران همواره تلاش برای برقراری صلح و ثبات و امنیت در منطقه بوده و مقامات کشورمان از جمله محمد جواد ظریف بارها خواهان امضای معاهده عدم تعرض به همسایگان شده است.</p>
      <p>انتهای پیام</p>
    </article>
  </body>
</html>