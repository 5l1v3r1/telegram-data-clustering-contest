<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chetor.com/180967-%d8%b4%d8%a7%d9%86%d9%87-%d8%b2%d8%af%d9%86-%d8%b5%d8%ad%db%8c%d8%ad-%d9%85%d9%88/"/>
    <meta property="og:site_name" content="چطور"/>
    <meta property="article:published_time" content="2019-11-23T09:00:25+00:00"/>
    <meta property="og:title" content="روش شانه زدن صحیح مو و نکاتی برای انتخاب برس مناسب و مراقبت از موها"/>
    <meta property="og:description" content="رسیدگی به موها و حفظ تمیزی، حالت و استحکام آنها ازجمله موضوعات مهم در بهداشت پوست و مو است. برای این کار بهتر است با روش‌های شانه زدن صحیح موها أشنا شوید."/>
  </head>
  <body>
    <article>
      <h1>روش شانه زدن صحیح مو و نکاتی برای انتخاب برس مناسب و مراقبت از موها</h1>
      <address><time datetime="2019-11-23T09:00:25+00:00">23 Nov 2019, 09:00</time> by <a rel="author" href="https://www.chetor.com/author/bio_tg/" target="_blank">فرناز تاج بخش</a></address>
      <p>رسیدگی به موها و حفظ تمیزی، حالت و استحکام آنها ازجمله موضوعات مهم در بهداشت پوست و مو است. شایعات و ادعاهای مختلفی درمورد روش های صحیح شانه زدن مو و مراقبت از موها وجود دارد. مثلا برخی افراد معتقدند اگر قبل از رفتن به رختخواب صدبار موهای‌تان را برس بزنید، موهای‌تان نرم و سلامت خواهد ماند. توصیه می‌کنیم این شایعات را باور نکنید. شانه زدن بیش‌ازحد مو، علاوه بر آسیب‌زدن به پوست سر و فشار واردکردن به مو، درنهایت موجب شکستن یا <a href="https://www.chetor.com/tag/%d8%b1%db%8c%d8%b2%d8%b4-%d9%85%d9%88/">ریزش مو</a> می‌شود. بهتر است موهای بلند را روزانه فقط چندبار برس بکشید نه بیشتر. همراه ما باشید. در این مقاله با انواع برس، برس مناسب موهای مختلف و نحوه شانه زدن صحیح مو آشنا می‌شویم.</p>
      <h4>حتما بخوانید:</h4>
      <ul>
        <li>
          <a href="https://www.chetor.com/176055-%d8%aa%d9%82%d9%88%db%8c%d8%aa-%d8%b1%d8%b4%d8%af-%d9%85%d9%88-%d8%a8%d8%a7-%d9%88%db%8c%d8%aa%d8%a7%d9%85%db%8c%d9%86/">تقویت رشد مو با استفاده از ویتامین‌ها و مواد معدنی ضروری</a>
        </li>
        <li>
          <a href="https://www.chetor.com/173809-%d8%af%d8%b1%d9%85%d8%a7%d9%86-%d8%b1%db%8c%d8%b2%d8%b4-%d9%85%d9%88/">درمان ریزش مو با ۳ روش‌ مؤثر و نکات مهمی که باید بدانید</a>
        </li>
        <li>
          <a href="https://www.chetor.com/165458-%d8%a8%d9%88%d8%aa%d8%a7%da%a9%d8%b3-%d9%85%d9%88/">بوتاکس مو چیست؛ نحوه انجام و عوارض آن برای موها</a>
        </li>
      </ul>
      <p>درمورد استفاده از شانه باید توصیه کنیم: با موهای‌تان مهربان باشید و اگر موهای بلندی دارید، آنها را با دست بگیرید و اول قسمت انتهایی موها را شانه کنید. چه از برس استفاده کنید چه شانه، شانه زدن را از قسمت پایینی مو شروع کنید و کم‌کم به بخش‌های بالایی بروید و، در انتها، بخش‌های نزدیک به پوست سر را شانه بزنید.</p>
      <p>برس‌های پدالی (برس پهن چهارگوش) می‌توانند انتخاب خوبی باشند. این برس‌ها به میزان خیلی کم پوست سرتان را تحریک می‌کنند، هرچند که نباید در این کار زیاده‌روی کنید.</p>
      <figure>
        <img src="https://www.chetor.com/wp-content/uploads/2019/09/5-568452.jpg"/>
      </figure>
      <p>اگر <a href="https://www.chetor.com/31799-%d8%af%d8%b1%d9%85%d8%a7%d9%86-%d8%b4%d9%88%d8%b1%d9%87-%d8%b3%d8%b1/">شوره سر</a> دارید، برس‌کشیدن به ماساژ سلول‌های مرده پوست کمک می‌کند. به افرادی که شوره سر دارند توصیه می‌شود که روزانه موهای خود را برس بکشند و بشویند.</p>
      <p>بسیاری از افرادی که موهای مجعد دارند می‌دانند که استفاده از شانه برای موهای مجعد بهتر است. بااین‌حال، بهتر است قبل از شستن موها برس بکشید.</p>
      <p>صرف‌نظر از نوع مویی که دارید، بهتر است قبل از استفاده از شامپو یا شستن مو برس بکشید و سپس با انگشت‌ به لابه‌لای موهای‌تان نرم‌کننده بزنید. در زمانی که موهای‌تان مرطوب است کمتر برس بکشید، زیرا شانه زدن مو‌های مرطوب احتمال کشیدگی و شکستگی مو را افزایش می‌دهد.</p>
      <h3>چهار نکته برای داشتن موهای سالم و براق با برس کشیدن صحیح آنها</h3>
      <p>بسیاری از افرادی که دچار ریزش مو می‌شوند برس‌کشیدن موها را هم کنار می‌گذارند. این کار اشتباه است. اگر موهای شما دچار ریزش شده است، درنهایت آنها را از دست می‌دهید و برس‌نکشیدن تنها چند روز بیشتر مو را روی سر شما نگه می‌دارد. برس پدالی یا چهارگوش باعث می‌شود که موها به‌جای اینکه روی زمین یا روی دست‌تان بیفتند، داخل برس گیر کنند.</p>
      <p>برس‌کشیدن موها به‌صورت وارونه یا تکان‌دادن وارونه سر بعد از برس‌کشیدن به افزایش حجم مو کمک می‌کند.</p>
      <p>برس‌کشیدن مو شاید به‌ظاهر کار ساده‌ای به نظر برسد اما در این میان چند نکته وجود دارد که هم کمک می‌کند بهتر موهایتان را برس بکشید و هم به حفظ استحکام و <a href="https://www.chetor.com/tag/%d8%b3%d9%84%d8%a7%d9%85%d8%aa-%d9%85%d9%88/">سلامت مو</a> کمک می‌کند. قبل از اینکه موهای درهم خود را مرتب کنید این نکته را در نظر داشته باشید که انتخاب برس یا شانه‌ای که از مواد باکیفیت درست شده باشد و متناسب با نوع موی سر شما باشد مهم است. همیشه به‌آرامی موهای‌تان را شانه بزنید و روغن طبیعی موهای‌تان را پخش کنید. روزانه یک بار موهای‌تان را برس بکشید و هر دو هفته یک بار برس‌تان رو بشویید تا موهای‌تان نرم، سالم و تمیز بماند.</p>
      <figure>
        <img src="https://www.chetor.com/wp-content/uploads/2019/09/HowBrushingYourHairActuallyMakesItHealthier_Evo_Hairbrush_006.jpg"/>
      </figure>
      <h4>۱. برای هرچه براق‌تر شدن، در پایان شانه‌‌زنی چند بار موهای‌تان را از ریشه به‌سمت نوک مو شانه بزنید</h4>
      <p>برس‌کشیدن از سمت ریشه مو به پایین سبب می‌شود که روغن طبیعی پوست سر در بین موهای‌تان توزیع شود و به آن ظاهری براق و سالم بدهد. این روغن به استحکام موهای‌تان کمک می‌کند و به آن ظاهر چرب و سنگین نمی‌دهد.</p>
      <p>همچنین، با پخش‌شدن روغن در تمام سر، روغن فقط در محل ریشه‌ها جمع نمی‌شود و موهای‌تان تمیز و با چربی کم دیده می‌شود.</p>
      <h4>۲. زمانی که موهای‌تان خشک است آنها را شانه بزنید تا از شکستگی موها جلوگیری شود</h4>
      <p>بهترین زمان مرتب‌کردن بسیاری از انواع موها دقیقا قبل از حمام‌کردن است. ابتدا تمام درهم‌رفتگی‌ها و گره‌ها را مرتب کنید تا مجبور نباشید بعد از حمام و زمانی که موها مرطوب و در معرض آسیب و شکستگی هستند آنها را شانه بزنید. اگر مجبورید بعد از حمام موهای‌تان را صاف کنید، برای این کار از شانه‌های دندانه‌پهن استفاده کنید و به‌آرامی موها را شانه بزنید.</p>
      <p>در این مورد موهای مجعد استثنا هستند. اگر موهای‌تان به‌راحتی به‌هم می‌ریزند، باید داخل حمام با استفاده از نرم‌کننده و شانه‌های دندانه‌پهن آنها را مرتب کنید.</p>
      <h4>۳. برای حفظ سلامت موها از زیاد برس‌کشیدن موهای‌تان خودداری کنید</h4>
      <p>هرچند که بسیاری از خانم‌ها عادت دارند روزانه حدودا با صد حرکت موی خود را برس بکشند، اما این کار به لایه خارجی مو آسیب می‌زند و درنتیجه موی شما خشک و کدر به نظر می‌رسد. تعداد دفعات برس‌کشیدن مو را به یک بار در روز کاهش دهید. تعداد دفعات برس‌کشیدن مهم نیست. کافی است با برس‌کشیدن درهم‌رفتگی موهای‌تان را مرتب کنید و روغن طبیعی سرتان را به‌طور یکدست در همه‌جای ساقه موها پخش کنید.</p>
      <h4>۴. برای جلوگیری از ایجاد الکتریسیته، مقداری اسپری مو را روی برس خود اسپری کنید</h4>
      <p>برس‌کشیدن موهای خشک می‌تواند سبب ایجاد الکتریسیته در آنها شود. به‌واسطه این الکتریسیته، موها فر می‌خورند و به‌هم می‌ریزند. برای جلوگیری از این اتفاق، کافی است قبل از برس‌کشیدن موها ۲ تا ۳ بار اسپری مو را روی سطح برس اسپری کنید.</p>
      <h4>جداکردن و ازبین‌بردن گره‌ها</h4>
      <figure>
        <img src="https://www.chetor.com/wp-content/uploads/2019/09/5be47612beb67070b11db3ed-1536-768.jpg"/>
      </figure>
      <h4>۱. برای کاهش در‌هم‌رفتگی‌ها، از جداکننده (گره‌بازکن)، حالت‌دهنده مو یا روغن مو استفاده کنید</h4>
      <p>اگر می‌دانید که موهای شما به‌سادگی گره می‌خورد، بهتر است قبل از شانه زدن، مقداری از موادی را که در زیر توضیح می‌دهیم به ساقه موهای خود بزنید. ماده موردنظر را به‌صورت مستقیم روی موهای خود اسپری کنید یا مقداری از آن را به دست و دندانه‌های شانه بزنید و از میان موهای‌تان عبور دهید.</p>
      <ul>
        <li>گره‌بازکن معمولا برای موهایی که بافت ظریف دارند بهترین انتخاب است. برای کاهش گره‌ها ۳ تا ۴ بار آن را روی سر خود اسپری کنید.</li>
        <li>حالت‌دهنده مو یا کرم‌های نرم‌کننده برای موهای ضخیم، نسبتا پرپشت یا مجعد مناسب است. بسته به طول و حجم مو، تقریبا به اندازه یک سکه از آن بردارید و به موهای‌تان بزنید.</li>
        <li>اگر از روغن‌های مو، مثل روغن آرگان یا روغن ماکادامیا، استفاده می‌کنید، ۲ تا ۵ قطره از آن استفاده کنید. ۲ قطره برای موهای کوتاه و نازک و ۴ تا ۵ قطره برای موهای بلند و ضخیم مناسب است.</li>
      </ul>
      <h4>۲. بین ۵ تا ۷ سانتی‌متر پایین موهای‌تان را شانه بزنید</h4>
      <p>شانه‌ای دندانه‌پهن بردارید و، با حرکات روبه‌پایین، ابتدا قسمت‌های انتهایی مو را شانه بزنید تا کم‌کم به ریشه‌ها برسید. با این کار تمام گره‌ها و درهم‌رفتگی‌ها را از بین می‌برید، بدون اینکه آنها را به‌سمت نوک مو بکشید و به فولیکول مو آسیب بزنید.</p>
      <ul>
        <li>اگر موهایی مجعد دارید، حتی اگر موهای‌تان مرطوب است یا در حال حمام‌کردن هستید، بعد از اضافه‌کردن نرم‌کننده از یک شانه دندانه‌پهن و انگشتان‌تان برای بازکردن و مرتب‌کردن مو استفاده کنید. این کار باعث می‌شود که، بدون به‌هم‌‌خوردن حالت طبیعی موهای‌تان، پیچ‌وتاب‌شان از هم باز شود.</li>
      </ul>
      <h4>۳. با ضربه‌های نرم و ملایم موهای‌تان را برس بکشید یا شانه بزنید</h4>
      <p>سعی نکنید که درهم‌رفتگی‌ها را با کشیدن و فشار باز کنید، چون این کار فقط به موهای‌تان آسیب می‌زند. به‌جای آن، بخش‌هایی از موهای‌تان را جدا کنید و با دست بگیرید. بعد با برس یا شانه به‌آرامی آن بخش‌ها را شانه بزنید تا گره‌ها باز شود. این کار را ادامه دهید تا زمانی که کاملا گره‌ها از بین برود و برس به‌راحتی از میان موهای‌تان عبور کند.</p>
      <ul>
        <li>درصورتی‌که گره‌ها باز نشد، مقدار بیشتری از حالت‌دهنده یا گره‌بازکن مو را روی موهای‌تان اسپری کنید.</li>
      </ul>
      <h4>انتخاب برس مناسب</h4>
      <figure>
        <img src="https://www.chetor.com/wp-content/uploads/2019/09/brush-1.jpg"/>
      </figure>
      <h4>۱. از برسی استفاده کنید که از مواد باکیفیت و مناسب تهیه شده است</h4>
      <p>هرگز از برس ارزان استفاده نکنید! دندانه‌های پلاستیکی یا فلزی کم‌کیفیت برس می‌تواند در بخش‌های ضعیف موهای آسیب‌دیده گیر کند و آنها را بِبُرد. به‌جای آن، به‌دنبال برس‌هایی باشید که از موهای گراز یا الیاف مصنوعی ظریف تهیه شده باشد. اگر برسی باکیفیت تهیه کنید و به‌خوبی مراقب آن باشید، سال‌های طولانی می‌توانید از آن استفاده کنید.</p>
      <ul>
        <li>می‌توانید برس‌های باکیفیت را در سالن‌ها و فروشگاه‌های لوازم بهداشتی ویا به‌صورت آنلاین تهیه کنید.</li>
      </ul>
      <h4>۲. برس موهای گراز برای انواع مو مناسب است</h4>
      <p>اگر نمی‌دانید چه برسی برای موهای‌تان مناسب است، خرید برسی از موهای گراز انتخاب خوبی است. این برس‌ها با موهای شما مهربان‌اند و گره‌ها را بدون بریدن موها باز می‌کنند. همچنین با پخش‌کردن روغن بین تارهای موی شما، علاوه بر حفظ سلامتی مو، به آنها ظاهری براق و تمیز می‌دهند.</p>
      <h4>۳. استفاده از برسی ‌با دندانه‌های مختلف برای موهای نسبتا پرپشت</h4>
      <p>برس‌هایی که ترکیبی از موهای گراز و موهای مصنوعی دارند برای بازکردن گره‌ها به ‌اندازه کافی سفت هستند. اما به‌همان اندازه نرم هستند و از کشیدگی موهای شما جلوگیری می‌کنند. همچنین موهای گراز، به‌طور هم‌زمان، با پخش‌کردن روغن طبیعی موهای‌تان به آنها ظاهری درخشان می‌دهند.</p>
      <ul>
        <li>همچنین این نوع برس برای خشک‌کردن مو با سشوار و حالت‌دادن به مو مناسب است.</li>
      </ul>
      <h4>۴. اگر موهای ضخیم و پرپشت دارید، از برسی با دندانه‌های نایلونی پراکنده استفاده کنید</h4>
      <p>برسی با دندانه‌های مصنوعی خیلی راحت‌تر از موهای گراز در موهای پرپشت شما سر می‌خورد. به‌دنبال برسی با دندانه‌های بسیار پراکنده باشید که بدون به‌هم‌ریختن حالت طبیعی موهای‌تان به‌راحتی درون دسته‌های متراکم آن حرکت کند.</p>
      <ul>
        <li>در کشورهای دیگر این برس‌ها با نام میسون پیرسون (Mason Pearson) شناخته می‌شوند و در ایران برس‌هایی چهارگوش هستند که دندانه‌های آنها نسبتا از هم فاصله دارند.</li>
        <li>برس‌هایی با دندانه‌های نایلونی نسبت به برس‌های گرازی ارزان‌تر هستند.</li>
      </ul>
      <h4>۵. اگر موهای‌تان مجعد است، از برس‌هایی با دندانه‌های منعطف و بدنه‌ای خمیده (برس گِرد) استفاده کنید</h4>
      <p>خرید برس برای موهای تاب‌خورده، مجعد و فر در فروشگاه‌ها کمی پیچیده‌تر است. شاید لازم باشد قبل از خرید بهترین برس برای موهای منحصربه‌فردتان، به چند مغازه مراجعه کنید. اما به‌طورکلی به‌دنبال برسی باشید که، علاوه بر دندانه‌های نرم، بدنه‌ای خمیده داشته باشد تا از پس موهای مجعد و پرپشت شما بر‌بیاید.</p>
      <ul>
        <li>برای‌مثال، می‌توانید از برس‌های گردی استفاده کنید که دندانه‌هایی منعطف دارند و موها، هنگام ریختن، درون آنها گیر می‌کنند.</li>
      </ul>
      <h4>۶. از برس‌های منفذدار پلاستیکی برای برس‌کشیدن موهای کوتاه و حالت‌دادن به آنها استفاده کنید</h4>
      <p>یک برس باکیفیت پلاستیکی با دندانه‌های نرم ته‌گرد انتخاب کنید. این برس برای خشک‌کردن با سشوار، حالت‌دادن به موهای کوتاه و ایجاد ظاهری تمیز و بدون پف در این مو‌ها مناسب است. فضاها یا منفذهای درون برس اجازه می‌دهد که هوای داغ به‌راحتی به موها برسد و به فرایند حالت‌دادن مو سرعت می‌بخشد.</p>
      <ul>
        <li>این برس برای موهای کوتاه مردان یا مدل‌های پیکسی (pixie cuts) خانم‌ها یا هر مدل کوتاه دیگر مناسب است.</li>
        <li>همچنین، دندانه‌های ته‌گرد آن برای افرادی که پوست سرشان حساس باشد مناسب است.</li>
      </ul>
      <h4>تمیزکردن برس</h4>
      <figure>
        <img src="https://www.chetor.com/wp-content/uploads/2019/09/Untitled-1.jpg"/>
      </figure>
      <h4>۱. هر دو هفته یک بار، برای ازبین‌بردن آلودگی‌ها، برس خود را تمیز کنید</h4>
      <p>به‌مرور با موهایی که می‌ریزند و دیگر مواد دندانه‌های برس شما کُند و کثیف می‌شوند و اگر برس را به‌طور مرتب نشویید، این کثیفی‌ها به موهای تمیز شما منتقل می‌شود. همچنین، تمیزکردن برس به دوام بیشتر آن کمک می‌کند.</p>
      <h4>۲. مقداری شامپو و آب را درون کاسه‌ای باهم مخلوط کنید تا کمی حباب ایجاد شود</h4>
      <p>کاسه‌ای را با آب ولرم پر کنید و ۱ قاشق غذاخوری (۴٫۹ میلی‌گرم) شامپوی تمیزکننده به آن اضافه کنید و محتویات کاسه را با انگشت یا قاشق پلاستیکی به‌هم بزنید تا آب کف کند و شامپو به‌خوبی در آب حل شود.</p>
      <ul>
        <li>به‌جای ترکیبات آب‌رسان از شامپوی تمیزکننده استفاده کنید که تاحدامکان ترکیبات روی برس پاک شود.</li>
      </ul>
      <h4>۳. اجازه دهید برس حدود ۳ تا ۴ دقیقه درون ترکیب فوق خیس بخورد</h4>
      <p>برس را به‌صورت وارونه درون کاسه قرار دهید تا همه‌جای آن خیس شود. به‌جای سابیدن برس اجازه دهید خیس بخورد. این کار برای دندانه‌ها بهتر است.</p>
      <ul>
        <li>برای‌اینکه برس درون ظرف را فراموش نکنید و بیش‌ازحد خیس نشود، از تایمر استفاده کنید. مخصوصا برس‌های چوبی نباید بیشتر از ۳ تا ۴ دقیقه خیس بخورند.</li>
      </ul>
      <h4>۴. برس را با آب بشویید و موهای داخل آن را با انتهای یک شانه بیرون بیاورید</h4>
      <p>برس را با آب ولرم بشویید تا محلول شامپو شسته شود. انتهای یک شانه دُم‌باریک را داخل دندانه‌های برس کنید و موهای باقی‌مانده در درون برس را بیرون بکشید.</p>
      <ul>
        <li>اگر شانه دم‌باریک ندارید، می‌توانید از یک چنگال پلاستیکی برای این کار استفاده‌ کنید.</li>
      </ul>
      <h4>۵. برس را به‌صورت وارونه درون حوله قرار دهید تا خشک شود</h4>
      <p>حوله‌ای را روی میز بگذارید و ۱ تا ۲ ساعت صبر کنید که برس خشک شود. این کار سبب می‌شود که هر آبی که درون برس است خشک شود و برای دفعه بعدی که از برس استفاده می‌کنید کاملا تمیز و نو باشد.</p>
      <ul>
        <li>همچنین می‌توانید برس را در زیر آفتاب بگذارید که به‌طور طبیعی روند خشک‌شدن را سرعت می‌بخشد.</li>
      </ul>
      <h4>مشاور هوشمند سفر شما | ⏱ لست سکند، تور لحظه آخری</h4>
      <ul>
        <li>
          <a href="https://lastsecond.ir/itineraries/s986572-nakhjavan-latifi-2-98">چطور می‌توان در سه روز به دو کشور مختلف و به صورت زمینی سفر کرد؟ +تصاویر</a>
        </li>
        <li>
          <a href="https://lastsecond.ir/videos/3050-darak-wonderful-village-sistan-baluchestan">شگفت انگیزترین روستای سیستان و بلوچستان! + ویدئو</a>
        </li>
        <li>
          <a href="https://lastsecond.ir/news/the-abandoned-mansions-of-bishops-avenue">راز عمارت‌های متروکه‌ی محله‌ی اعیان‌نشینی در لندن کشف شد! +تصاویر</a>
        </li>
        <li>
          <a href="https://lastsecond.ir/itineraries/s986661-yerevan-movahedian-98">این شهر، آشیانه‌ی پرستوهای جهان است! +‌تصاویر</a>
        </li>
        <li>
          <a href="https://lastsecond.ir/news/tito-garden">راز باغ کویری همیشه سرسبز ایران چیست؟ +تصاویر</a>
        </li>
        <li>
          <a href="https://lastsecond.ir/news/open-air-architecture">این ساختمان‌های عجیب، رویایی‌ترین خانه‌های دنیا هستند! +تصاویر</a>
        </li>
        <li>
          <a href="https://lastsecond.ir/dailytrips/244-%DA%86%D9%87%D8%A7%D8%B1-%D8%B1%D9%88%D8%B2-%D8%AF%D8%B1-%D8%B4%DB%8C%D8%B1%D8%A7%D8%B2-%D8%B1%D9%86%DA%AF%DB%8C">برنامه 4 روزه شیراز</a>
        </li>
        <li>
          <a href="https://lastsecond.ir/itineraries/s986653-qazvin-mkeshavarz-98">با یکی از خوشمزه‌ترین شهرهای ایران آشنا شوید! +تصاویر</a>
        </li>
        <li>
          <a href="https://lastsecond.ir/news/dreamiest-winteriest-train-trips-world">رؤیایی‌ترین قطارهای زمستانی دنیا از کدام مسیرها می‌گذرند؟ +تصاویر</a>
        </li>
        <li>
          <a href="https://lastsecond.ir/itineraries/s986621-hanoi-jamshidi-98">اینجا کشوری‌ست که به جای هر گلوله بر زمینش، گلی روییده است! +تصاویر</a>
        </li>
      </ul>
      <p>منبع <a href="https://m-wikihow-com.cdn.ampproject.org/v/s/m.wikihow.com/Brush-Your-Hair?amp=1&amp;usqp=mq331AQCKAE%3D&amp;amp_js_v=0.1#aoh=15692714394627&amp;referrer=https%3A%2F%2Fwww.google.com&amp;amp_tf=From%20%251%24s&amp;ampshare=https%3A%2F%2Fwww.wikihow.com%2FBrush-Your-Hair">m-wikihow </a><a href="https://www.theguardian.com/fashion/2019/sep/22/how-to-brush-your-hair-to-keep-it-healthy"> theguardian</a></p>
    </article>
  </body>
</html>