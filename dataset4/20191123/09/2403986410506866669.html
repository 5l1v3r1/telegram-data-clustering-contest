<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/nayyem_pro_svoyu_robotu_v_ukroboronpromi_ya_ne_budu_zaymatisya_prodazhem_zbroyi_n1238331"/>
    <meta property="og:site_name" content="24 Канал"/>
    <meta property="article:published_time" content="2019-11-23T09:58:00+00:00"/>
    <meta property="og:title" content="Найєм про свою роботу в Укроборонпромі: &quot;Я не буду займатися продажем зброї&quot;"/>
    <meta property="og:description" content="Екснардеп та чинний заступник гендиректора Укроборонпрому Мустафа Найєм заявив, що на своїй посаді в компанії не займатиметься виробництвом і продажем зброї. До кола його обов’язків також не входить боротьба з корупцією."/>
  </head>
  <body>
    <article>
      <h1>Найєм про свою роботу в Укроборонпромі: "Я не буду займатися продажем зброї"</h1>
      <address><time datetime="2019-11-23T09:58:00+00:00">23 Nov 2019, 09:58</time> by <a rel="author" href="https://24tv.ua/irina_koshanska_tag7066/" target="_blank">Ірина Кошанська</a></address>
      <p>
        <b>Екснардеп та чинний заступник гендиректора Укроборонпрому Мустафа Найєм заявив, що на своїй посаді в компанії не займатиметься виробництвом і продажем зброї. До кола його обов’язків також не входить боротьба з корупцією.</b>
      </p>
      <p>"<b>Моє основне завдання – допомагати компаніям-учасникам концерну в їх комунікації з органами влади, в тому числі, з регуляторами, правоохоронними органами та основними держзамовниками. </b>Здебільшого це робота в юридичній площині і в частині координації різних департаментів і підприємств державного концерну", – пояснив Найєм у своєму телеграм-каналі.</p>
      <blockquote>До теми: <a href="https://24tv.ua/pidpriyemstva_ukroboronpromu_provoditimut_zakupivli_na_viznacheni_sumi_cherez_sistemu_prozorro_n1238307">Підприємства Укроборонпрому проводитимуть певні закупівлі через систему ProZorro</a></blockquote>
      <p>Він також анонсував, що з 25 листопада<b> розповідатиме українцям про хроніки Укроборонпрому</b>: що відбувається в компанії, "куди ми йдемо, якою бачимо компанію в майбутньому, (будемо) дякувати тим, хто нам допомагає, і робити відомими тих, хто чинить опір і заважає".</p>
      <aside>І так, це правда, що ми активно готуємося до корпоратизації і зміну бренду – незважаючи на гарне втілення, щит головної оборонної компанії країни поки ще трохи дірявий,<cite>– додав Найєм.</cite></aside>
      <h3>Найєм опублікував цифри Укроборонпрому:</h3>
      <ul>
        <li>68 863 працівників;</li>
        <li>137 підприємств, з яких 28 – конструкторські бюро, 46 – збиткові, 16 перебувають у процесі ліквідації, а 21 – на окупованих територіях;</li>
        <li>1,5 мільярда гривень боргу по зарплаті, з якого майже половина припадає на "Харківський авіаційний завод";</li>
        <li>19 247 будинків, споруд і земельних ділянок загальною площею 5,5 тисячі гектарів;</li>
        <li>583 кримінальних провадження на загальну суму збитків майже в мільярд гривень;</li>
        <li>34% всього оборонного замовлення країни, що вдвічі менше, ніж у 2014 році;</li>
        <li>800 мільйонів доларів щорічного експорту, велика частка якого – ремонти техніки і озброєнь радянського періоду.</li>
      </ul>
      <figure>
        <embed-post data-src="https://t.me/mustafanayyem/356" data-service="Telegram"/>
      </figure>
      <p> </p>
    </article>
  </body>
</html>