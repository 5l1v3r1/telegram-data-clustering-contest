<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/oktatas/nem-lesz-konnyu-kijatszani-az-oh-iskolaztatasi-rendszeret-1887087/"/>
    <meta property="og:site_name" content="Világgazdaság"/>
    <meta property="article:published_time" content="2019-11-23T09:36:00+00:00"/>
    <meta property="og:title" content="Nem lesz könnyű kijátszani az OH iskoláztatási rendszerét"/>
    <meta property="og:description" content="Az Oktatási Hivatalt jelölte ki az iskolaérettségi felmentések elbírálására a kormány."/>
  </head>
  <body>
    <article>
      <h1>Nem lesz könnyű kijátszani az OH iskoláztatási rendszerét</h1>
      <address><time datetime="2019-11-23T09:36:00+00:00">23 Nov 2019, 09:36</time> by <a rel="author">MTI</a></address>
      <p>Az Oktatási Hivatalt jelölte ki az iskolaérettségi felmentések elbírálására, és a kormányhivatalokat a hároméves korban esedékes óvodába járás ellenőrzésére a kormány – közölte az Emberi Erőforrások Minisztériuma (Emmi) pénteken az MTI-vel. Jelezték: az erről szóló kormányrendelet már olvasható a Magyar Közlönyben is.</p>
      <aside>A legfőbb cél mindkét eljárás során az, hogy kiszűrjék a gyermek szempontjából hátrányos és teljesen indokolatlan felmentéseket</aside>
      <p>– indokolta a tárca a változtatást. Kifejtették: azok a szülők, akiknek gyermeke tanköteles korú, de szeretnének egy év halasztást kérni a beiskolázás alól, januárban adhatják be kérelmüket az Oktatási Hivatal internetes felületén. Az elbírálást pedagógiai szakértők végzik a szülő és a gyermekkel foglalkozó szakemberek (például gyógypedagógus, fejlesztő pedagógus) véleményét is szem előtt tartva. Az Oktatási Hivatal minden szükséges információt közzé fog tenni a honlapján, és a tudnivalókról tájékoztatja az óvodákat is – közölték.</p>
      <p>Kitértek arra:</p>
      <aside>a hároméves óvodáskorú gyermekek 13 százalékát nem íratják be az óvodába, és nem is kérik a felmentésüket, ezzel indokolatlan esetben a gyermek fejlődését, közösségi beilleszkedését és későbbi iskolai sikereit veszélyeztetik.</aside>
      <p>2020. januárjától az OH országos adatbázisa alapján a kormányhivatal követi nyomon a 3. életévet betöltött gyermekek óvodakezdését, és indokolt esetben természetesen engedélyezi a felmentést.</p>
      <figure>
        <img src="https://www.vg.hu/wp-content/uploads/2019/09/iskola24oraHagymasiBence-e1567405063523.jpg"/>
        <figcaption>Fotó: Hagymási Bence</figcaption>
      </figure>
      <p>Az iskoláztatásról jelezték: a tanköteles korú gyermekek döntő része iskolaérett. A felmentést érintő változások a 6. életévét betöltött, azaz tankötelessé vált gyermekek azon részét érintheti, akiknél a szülők további egy évvel szeretnék meghosszabbítani az óvodáztatást, amire a törvény lehetőséget nyújt. A visszaélések és az indokolatlan felmentések elkerülése érdekében a szülőknek ezután az Oktatási Hivatal online felületén kell majd kezdeményezni a felmentést.</p>
      <aside>A kérelmeket 2020 január 15-ig lehet majd beadni.</aside>
      <p>Az OH a kérelem elbírálásakor figyelembe veszi a kérelmező szülő indoklását, és a szülő által fontosnak tartott és benyújtott dokumentumokat, így például az óvodából kikérhető fejlődési naplót, a szakorvosi igazolásokat, az óvodapedagógus, a gyógypedagógus, a fejlesztőpedagógus, a gyermekorvos írásos véleményét is. A gyermekkel közvetlenül kapcsolatban álló szülő és óvodapedagógusok véleménye tehát a kérelem elbírálásakor is nagyon is fontos, nem igaz az, hogy az ő véleményüket figyelmen kívül hagyva születne döntés. Az eljárás elviekben 60 napos.</p>
      <aside>Ha a szülő nem ért egyet az OH döntésével, akkor természetesen lehetősége lesz jogorvoslatra</aside>
      <p>– közölték. Hozzátették: az OH, amennyiben a szülő által benyújtott kérelmen és dokumentumokon felül szükségesnek látja, akkor hivatalból további szakértőt, a pedagógiai szakszolgálat szakértőit (pszichológus, gyógypedagógus, konduktor) is bevon a vizsgálatba.</p>
    </article>
  </body>
</html>