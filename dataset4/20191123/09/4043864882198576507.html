<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232804/"/>
    <meta property="og:site_name" content="Українська правда"/>
    <meta property="article:published_time" content="2019-11-23T09:57:30+00:00"/>
    <meta property="og:title" content="Смерть соратника Гриценка, поліцейському світить до 10 років"/>
    <meta property="og:description" content="Старшого оперуповноваженого вінницької поліції судитимуть за перевищення повноважень, яке призвело до смерті соратника Анатолія Гриценка у Вінниці Олександра Комарніцького."/>
  </head>
  <body>
    <article>
      <h1>Смерть соратника Гриценка, поліцейському світить до 10 років</h1>
      <address>
        <time datetime="2019-11-23T09:57:30+00:00">23 Nov 2019, 09:57</time>
      </address>
      <p>Старшого оперуповноваженого вінницької поліції судитимуть за перевищення повноважень, яке призвело до смерті соратника Анатолія Гриценка у Вінниці Олександра Комарніцького.</p>
      <p><b>Джерело: </b><a href="https://dbr.gov.ua/news/operupovnovazhenogo-nacpolicii-suditimut-za-perevischennya-povnovazhen-vnaslidok-chogo-zaginula-lyudina">пресслужба</a> Державного бюро розслідувань</p>
      <p>Дослівно: "Скеровано до суду обвинувальний акт щодо старшого оперуповноваженого сектору кримінальної поліції Київського відділення поліції Вінницького відділу поліції за підозрою у перевищенні своїх службових повноважень, що призвели до смерті людини".</p>
      <p>Деталі: Слідчі встановили, що правоохоронець запропонував громадянину бути понятим під час вилучення бойових припасів.</p>
      <p>А коли отримав відмову, то вдарив чоловіка кулаком в обличчя. Від удару потерпілий впав та вдарився головою об асфальтне покриття, у результаті чого помер у лікарні, не приходячи до свідомості.</p>
      <p>Дії правоохоронця кваліфікували за ч. 3 ст. 365 ККУ (перевищення влади працівником правоохоронного органу, що спричинили тяжкі наслідки).</p>
      <p>Поліцейському загрожує покарання у вигляді позбавлення волі на строк від 7 до 10 років з позбавленням права обіймати посади на строк до 3 років.</p>
      <p>
        <b>Передісторія:</b>
      </p>
      <ul>
        <li>13 червня лідер "Громадянської позиції" Анатолій Гриценко <a href="https://www.pravda.com.ua/news/2019/06/13/7218071/">звинуватив</a> поліцейських у побитті свого соратника у Вінниці Олександра Комарніцького 11 червня.</li>
        <li>У ДБР повідомляли, що слідчими проводиться досудове розслідування у кримінальному провадженні щодо можливого необережного нанесення тяжкого тілесного ушкодження працівником поліції під час несення служби (ст. 128 Кримінального кодексу України). </li>
        <li>23 червня Хмельницький міськрайонний суд <a href="https://www.pravda.com.ua/news/2019/06/23/7218952/">обрав запобіжний захід</a> у вигляді цілодобового домашнього арешту поліцейському, внаслідок конфлікту з яким постраждав Комарніцький. </li>
        <li>У <a href="https://www.npu.gov.ua/news/Informacziya/sud-obrav-zapobizhnij-zaxid-vinniczkomu-policzejskomu-za-perevishhennya-sluzhbovix-povnovazhen/?fbclid=IwAR2-7aXhEbg-ZRMIeEyWdroSw03LVntV5kJHdXIl2p46dn8keyoyGRyw4yY">Нацполіції</a> заявили, що за розпорядженням голови НП Сергія Князєва від службових обов’язків <b>відсторонені четверо керівників поліції</b> Вінниччини, готуються документи на звільнення заступника начальника поліції області.</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/23/7232784/"/>
        <a href="https://www.pravda.com.ua/news/2019/11/22/7232779/"/>
        <a href="https://www.pravda.com.ua/news/2019/11/22/7232776/"/>
      </related>
    </article>
  </body>
</html>