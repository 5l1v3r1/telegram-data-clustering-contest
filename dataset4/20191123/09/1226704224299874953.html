<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.teraz.sk/ekonomika/vykon-dvoch-blokov-jadrovej-elektrarne/431822-clanok.html"/>
    <meta property="og:site_name" content="TERAZ.sk"/>
    <meta property="article:published_time" content="2019-11-23T09:00:00+00:00"/>
    <meta property="og:title" content="Výkon dvoch blokov jadrovej elektrárne v Mochovciach sa má zvýšiť"/>
    <meta property="og:description" content="Slovenské elektrárne dodávajú na trh 69 % spotreby elektrickej energie na Slovensku. Z toho až 80 % dodávajú jadrové elektrárne v Jaslovských Bohuniciach a v Mochovciach."/>
  </head>
  <body>
    <article>
      <h1>Výkon dvoch blokov jadrovej elektrárne v Mochovciach sa má zvýšiť</h1>
      <h2>Slovenské elektrárne dodávajú na trh 69 % spotreby elektrickej energie na Slovensku. Z toho až 80 % dodávajú jadrové elektrárne v Jaslovských Bohuniciach a v Mochovciach.</h2>
      <address><time datetime="2019-11-23T09:00:00+00:00">23 Nov 2019, 09:00</time> by <a rel="author">TASR</a></address>
      <p>Bratislava 23. novembra (TASR) – Prvé dva bloky jadrovej elektrárne v Mochovciach (EMO) čaká v nasledujúcich dvoch rokoch výmena technológií sekundárneho okruhu. Tá by mala zabezpečiť zvýšenie účinnosti, a tým aj výkonu každého z blokov zo súčasných 470 megawattov (MW) na plánovaných 500 MW. Informoval o tom na energetickej konferencii SES v Modre riaditeľ úseku riadenia aktív Slovenských elektrární (SE) Milan Molnár.</p>
      <p>Zvýšenie výkonu jadrových blokov rovnakého typu VVER 440 už Slovenské elektrárne zrealizovali v Jaslovských Bohuniciach a pred niekoľkými rokmi bola podobne zrekonštruovaná napríklad aj elektráreň v českých Dukovanoch. Prvý blok by mali zrekonštruovať v roku 2020, druhý o rok neskôr.</p>
      <p><i>"Znamená to výmenu všetkých turbín, transformátorov, meracích dýz, škrtiacich orgánov pred turbínami a ďalších,"</i> povedal Molnár. Slovenské elektrárne už približne pred desiatimi rokmi zvýšili tepelný výkon reaktorov prvých dvoch blokov v EMO na 107 % menovitého výkonu. Toto zvýšenie umožnila masívna konštrukcia reaktora a povolenie príslušných inštitúcií. Plánovanými zmenami už iba zvýšia účinnosť turbín a generátorov.</p>
      <p>U tretieho a štvrtého bloku EMO, ktoré by mali byť spustené do prevádzky v nasledujúcich dvoch rokoch, sa zatiaľ so zvyšovaním menovitého výkonu nad 440 MW neuvažuje. Podľa Molnára musia reaktory niekoľko rokov bez porúch dodávať plánovaný výkon a až potom je možné pristúpiť k jeho zvyšovaniu.</p>
      <p>Slovenské elektrárne dodávajú na trh 69 % spotreby elektrickej energie na Slovensku. Z toho až 80 % dodávajú jadrové elektrárne v Jaslovských Bohuniciach a v Mochovciach. Desať percent dodávok elektrickej energie pokrývajú SE z vodných zdrojov a zvyšných desať percent z uholných elektrární. SE prevádzkujú aj solárne zdroje, no ich produkcia je rádovo iba v desatinách percenta celkovej výroby elektriny.</p>
      <related>
        <h4>Prečítajte si aj:</h4>
        <a href="https://www.teraz.sk/slovensko/naka-zasahovala-v-elektrarni-mochovce/429814-clanok.html"/>
        <a href="https://www.teraz.sk/ekonomika/rakuski-experti-navstivili-lokalitu-j/429663-clanok.html"/>
      </related>
    </article>
  </body>
</html>