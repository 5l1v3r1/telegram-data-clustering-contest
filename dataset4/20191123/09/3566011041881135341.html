<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549287.html/%D9%82%D8%AA%D9%84-%D9%BE%D8%B3%D8%B1-%D9%86%D9%88%D8%AC%D9%88%D8%A7%D9%86-%D8%A8%D9%87-%D9%82%DB%8C%D9%85%D8%AA-----%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T09:12:00+00:00"/>
    <meta property="og:title" content="قتل پسر نوجوان به قیمت ۳۰۰ هزار تومان"/>
    <meta property="og:description" content="مردان موتورسوار که به‌خاطر سرقت گوشی تلفن همراه پسر نوجوان وی را به قتل رسانده بودند پس از دستگیری مدعی شدند گوشی او را۳۰۰ هزار تومان فروختند تا مواد مخدر بخرند."/>
  </head>
  <body>
    <article>
      <h1>قتل پسر نوجوان به قیمت ۳۰۰ هزار تومان</h1>
      <address>
        <time datetime="2019-11-23T09:12:00+00:00">23 Nov 2019, 09:12</time>
      </address>
      <p>مردان موتورسوار که به‌خاطر سرقت گوشی تلفن همراه پسر نوجوان وی را به قتل رسانده بودند پس از دستگیری مدعی شدند گوشی او را۳۰۰ هزار تومان فروختند تا مواد مخدر بخرند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ شامگاه سه‌شنبه ۱۴ آبان، خبر قتل ابوالفضل ۱۷ ساله در کوچه ۴۱‌خیابان ماهان حوالی شهرک شریعتی در خانی‌آباد به بازپرس کشیک قتل و تیم بررسی صحنه جرم اعلام شد.</p>
      <p>در تحقیقات محلی مردی مغازه دار که شاهد ماجرا بود به مأموران گفت: شب حادثه ابوالفضل برای خرید شارژ تلفن همراه به مغازه‌ام آمد و بعد از خرید آنجا را ترک کرد. چند دقیقه‌ای نگذشته بود که صدای فریاد و درگیری از خیابان شنیدم ناگهان ابوالفضل را دیدم که خونین روی خودروی سمند یکی از همسایه‌ها افتاده است. با اورژانس و پلیس تماس گرفتیم، اما پسر نوجوان در همان لحظات اولیه تسلیم مرگ شده بود. مادر ابوالفضل نیز گفت: پسرم در کارگاه کفاشی کار می‌کرد و هر روز ساعت ۸ صبح به آنجا می‌رفت و شب همسرم او را به خانه می‌آورد. شب حادثه نزدیکی‌های خانه از پدرش جدا می‌شود تا شارژ تلفن همراه بخرد. اما بعد از آن از ابوالفضل خبری نشد، نیم ساعت بعد یکی از همسایه‌ها زنگ زد و ماجرا را به همسرم گفت.   بازبینی دوربین‌های مداربسته کارآگاهان اداره دهم پلیس پایتخت در ادامه تحقیقات به بازبینی دوربین‌های مداربسته اطراف محل جنایت پرداختند. دوربین‌ها نشان می‌داد دو مرد جوان سوار بر موتورسیکلت، ابوالفضل را که در حال صحبت با تلفن همراهش بوده تعقیب می‌کنند. لحظاتی بعد یکی از آن‌ها از موتور پیاده شده و درحالی که چاقویی به دست داشته به او نزدیک می‌شود.   مرد جوان به‌سمت ابوالفضل می‌رود تا تلفن همراهش را سرقت کند، اما پسر نوجوان مقاومت می‌کند. در این میان او با چاقو ضربه‌ای به ابوالفضل می‌زند و گوشی تلفن همراه را سرقت می‌کند و سوار بر موتورسیکلت دوستش از محل متواری می‌شود.   سرنخی از متهمان با به‌دست آمدن تصویر سارقان، کارآگاهان به سراغ آلبوم متهمان اداره آگاهی رفتند و موفق شدند هویت عامل اصلی جنایت را به‌دست آورند.   بابک، متهم جوانی که ۶ سال قبل به اتهام سرقت بازداشت شده بود و بعد از تحمل مدت زمان حبس از زندان آزاد شده بود، همان قاتل ابوالفضل بود که با شناسایی هویت متهم، مخفیگاه او در اطراف تهران شناسایی شد.   دستگیری قاتل فراری بدین ترتیب پنجشنبه ۳۰ آبان، کارآگاهان اداره دهم پلیس آگاهی پایتخت موفق شدند بابک را در مخفیگاهش دستگیر کنند. مرد جوان پس از دستگیری به قتل ابوالفضل با انگیزه سرقت اعتراف کرد. او گفت: حدود ۶ سال قبل به خاطر سرقت به زندان افتادم و مهر امسال آزاد شدم. از آنجایی که اعتیاد به مواد مخدر داشتم و به یک زندانی کسی کار نمی‌داد تصمیم به سرقت گرفتم. ماجرای سرقت را برای یکی از دوستانم به‌نام افشین تعریف کردم و او هم استقبال کرد. بعد از آن، سوار بر موتورسیکلت در خیابان‌های شهر پرسه می‌زدیم و با دیدن افرادی که گوشی تلفن همراه گرانقیمت داشتند گوشی را سرقت می‌کردیم. شب حادثه نیز من و افشین دنبال سوژه‌ای برای سرقت بودیم که ناگهان ابوالفضل را دیدیم. می‌خواستیم گوشی را بدزدیم که پسر نوجوان مقاومت کرد و به ناچار با چاقو ضربه‌ای به او زدم و از محل فرار کردیم. همان شب گوشی تلفن همراه ابوالفضل را ۳۰۰ هزار تومان فروختیم و با آن شیشه خریدیم.   سرهنگ علی گودرزی، معاون جرایم جنایی پلیس آگاهی پایتخت با اعلام این خبر گفت: با اعتراف متهم جوان، همدست او نیز بازداشت شد و به جرم خود اعتراف کرد. تحقیقات از دو متهم جوان همچنان ادامه دارد.   مادر ابوالفضل نیز در رابطه با دستگیری عاملان قتل پسرش به خبرنگار گفت: برای قاتل پسرم قصاص می‌خواهم این مرد جنایتکار داغی به دلمان گذاشته که تا ابد درمان نمی‌شود.   منبع: روزنامه ایران انتهای پیام/</p>
    </article>
  </body>
</html>