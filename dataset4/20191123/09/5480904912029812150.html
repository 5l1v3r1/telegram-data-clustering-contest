<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bolton-obvinil-bily-dum-ze-mu-branil-v-pristupu-na-twitter/1824344?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T09:48:00+00:00"/>
    <meta property="og:title" content="Bolton obvinil Bílý dům, že mu bránil v přístupu na twitter"/>
    <meta property="og:description" content="Washington - Bývalý bezpečnostní poradce amerického prezidenta Donalda Trumpa John Bolton obvinil Bílý dům, že mu od počátku září bránil v přístupu na jeho osobní twitterový účet. Bolton to oznámil v sérii tweetů, v nichž svým příznivcům oznámil návrat na sociální síť. Trump i mluvčí Bílého domu Boltonovo obvinění popřeli."/>
  </head>
  <body>
    <article>
      <h1>Bolton obvinil Bílý dům, že mu bránil v přístupu na twitter</h1>
      <address><time datetime="2019-11-23T09:48:00+00:00">23 Nov 2019, 09:48</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Bývalý bezpečnostní poradce amerického prezidenta Donalda Trumpa John Bolton obvinil Bílý dům, že mu od počátku září bránil v přístupu na jeho osobní twitterový účet. Bolton to oznámil v sérii tweetů, v nichž svým příznivcům oznámil návrat na sociální síť. Trump i mluvčí Bílého domu Boltonovo obvinění popřeli.</p>
      <p>"Od mé rezignace na funkci národního bezpečnostního poradce mi Bílý dům odmítal vrátit přístup k mému osobnímu twitterovému účtu. Že by ze strachu z toho, co bych mohl říci? Těm, kteří spekulovali, že jsem se začal skrývat, se omlouvám, že je zklamu!" napsal Bolton v pátek na twitteru. Jeho poslední předchozí tweet byl z 10. září. Bolton v něm oznamoval, že nabídl prezidentovi rezignaci.</p>
      <p>"Díky Twitteru, že stojí za standardy své komunity a po právu mi vrátil kontrolu nad mým účtem," doplnil Bolton.</p>
      <p>"Samozřejmě, že ne," odpověděl prezident Trump na dotaz ve vysílání stanice Fox News, zda je Boltonovo obvinění pravdivé. "Ne, vlastně jsem měl s Johnem dobrý vztah. Nesouhlasili jsme spolu v některých věcech a metodách, ale vlastně jsme měli dobrý vztah," dodal prezident.</p>
      <p>"Někdy - a jako příklad uvedu svého otce - někteří lidé pokročilého věku nechápou, že vše, co je třeba udělat, je kontaktovat Twitter a obnovit heslo, pokud jej zapomenete," uvedla mluvčí Bílého domu Stephanie Grishamová.</p>
      <p>Jednasedmdesátiletý Bolton opustil funkci nejdůležitějšího prezidentova poradce na počátku září na Trumpovu žádost. Své rozhodnutí vyzvat Boltona k odchodu šéf Bílého domu zdůvodnil tím, že poradce nevycházel dobře s dalšími členy vlády a navíc svým postojem rozhněval severokorejského diktátora Kim Čong-una. Trump také uvedl, že s Boltonem nesouhlasil ani v záležitostech Venezuely.</p>
    </article>
  </body>
</html>