<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_772640072_Osadiha_bivsh_agent_na_TsRU_za_tova_che_e_stanal_kitayski_shpionin"/>
    <meta property="og:site_name" content="webcafé"/>
    <meta property="article:published_time" content="2019-11-23T09:38:00+00:00"/>
    <meta property="og:title" content="Осъдиха бивш агент на ЦРУ за това, че е станал китайски шпионин"/>
    <meta property="og:description" content="Бивш агент на Централното разузнавателно управление (ЦРУ) на САЩ беше осъден от федерален съдия в американския щат Вирджиния на 19 години затвор по обвинение, че е станал китайски шпионин."/>
  </head>
  <body>
    <article>
      <h1>Осъдиха бивш агент на ЦРУ за това, че е станал китайски шпионин</h1>
      <address><time datetime="2019-11-23T09:38:00+00:00">23 Nov 2019, 09:38</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/05/14/jail/1170x780.jpg"/>
        <figcaption>
          <cite>Снимка: © iStock</cite>
        </figcaption>
      </figure>
      <p>Бивш агент на Централното разузнавателно управление (ЦРУ) на САЩ беше осъден от федерален съдия в американския щат Вирджиния на 19 години затвор по обвинение, че е станал китайски шпионин.</p>
      <p>Джери Чуан Шин Лий напуска ЦРУ през 2007 г. и се мести в Хонконг. През 2010 г. с него се свързват двама китайски разузнавачи, които предлагат да му платят 100 хиляди долара и да се грижат за него "доживот" в замяна на информация, която е събрал като агент на американското разузнаване.</p>
      <p>Така от 2010-2013 г. в сметката на Лий са преведени стотици хиляди долари.</p>
      <p>ФБР е претърсило хотелска стая на Лий в Хавай през август 2012 г. Тогава са открити книга с адреси и органайзер. В него е имало имало ръчно написани бележки, които Лий е писал по време на работата си в ЦРУ през 2004 г.</p>
      <p>Сред бележките е била и разузнавателна информация с голямо значение - като имената на сътрудниците на ЦРУ, места за провеждане на срещи по време на операция, телефонни номера и детайли за тайни локации. При разпита си от ФБР обаче Лий отрича.</p>
      <p>Признава се за виновен по повдигнатите му обвинения през май т.г.</p>
      <p>От прокуратурата посочват, че вместо да се съобрази с ангажимента си да не разкрива информация, свързана с националната отбрана, той е "продал страната си" и е станал "шпионин за чуждо правителство".</p>
      <p>Това не е първият подобен случай. През последните месеци още двама служители на американското разузнаване бяха осъдени по обвинения, свързани с шпионаж за Китай.</p>
      <p>Кевин Малъри през май получи 20 години затвор във връзка с обвинение, че е планирал да предаде тайни за американската отбрана на Пекин. През септември служителят на военното разузнаване на Щатите Рон Рокуел Хансън беше осъден на 10 години затвор заради опит да предаде класифицирана информация на Китай в замяна на заплащане.</p>
      <related>
        <h4>Още</h4>
        <a href="https://www.webcafe.bg/newscafe/obshtestvo/id_2037455488"/>
        <a href="https://www.webcafe.bg/webcafe/svyat/id_871999578"/>
        <a href="https://www.webcafe.bg/newscafe/svyat/id_368562839"/>
      </related>
    </article>
  </body>
</html>