<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/23/pogljad/ekonomika/ambiczijnyj-plan-chy-mozhe-ukrayina-zavershyty-spivpracyu-mvf-2023-roku"/>
    <meta property="og:site_name" content="Слово і Діло"/>
    <meta property="article:published_time" content="2019-11-23T09:06:01+00:00"/>
    <meta property="og:title" content="Амбіційний план: чи може Україна завершити співпрацю з МВФ до 2023 року"/>
    <meta property="og:description" content="За словами українського міністра фінансів Оксани Маркарової, нинішня програма співпраці України з Міжнародним валютним фондом може стати останньою. Україна може завершити співпрацю з МВФ до 2023 року."/>
  </head>
  <body>
    <article>
      <h1>Амбіційний план: чи може Україна завершити співпрацю з МВФ до 2023 року</h1>
      <address><time datetime="2019-11-23T09:06:01+00:00">23 Nov 2019, 09:06</time> by <a rel="author">Ілля Несходовський</a></address>
      <p>
        <b>Міністр фінансів <a href="https://www.slovoidilo.ua/persony/markarova-oksana-serhiivna">Оксана Маркарова</a> заявила, що нинішня програма співпраці з Міжнародним валютним фондом може стати останньою. Україна може закінчити працювати з МВФ до 2023 року. У коментарі «Слово і Діло» директор Інституту соціально-економічної трансформації Ілля Несходовський назвав плани Мінфіну передчасними.</b>
      </p>
      <p>За його словами, будь-яка влада, яка бере в борг, повинна розуміти, що таке співробітництво не повинно тривати вічно. МВФ – інституція останньої допомоги, додав він.</p>
      <p>«<i>Коли країна починає відчувати серйозні труднощі за своїм платіжним балансом, тоді звертаються по допомогу до МВФ, щоб виправити перекоси, які існують в економіці</i>», – зазначив Несходовський.</p>
      <related>
        <a href="https://www.slovoidilo.ua/2016/09/27/infografika/finansy/mvf-ta-ukrayina-istoriya-spivpraczi-z-1994-roku"/>
      </related>
      <p>Економіст звернув увагу, що співпраця з Фондом для розвинених країн – не самоціль, не пріоритет. У більшості випадків у них стабільна економічна ситуація, нацвалюта, експортно-імпортний баланс, що дозволяє розвиватися самостійно.</p>
      <p>Директор Інституту соціально-економічної трансформації констатував, що Україна звернулася по допомогу до МВФ з двох причин.</p>
      <p>«<i>По-перше, фінансові труднощі, які за останні п'ять років обґрунтовані початком військової агресії з боку РФ, торговельною війною, зміною кон'юнктури, що призвело до девальвації. По-друге, співпраця з Фондом – це необхідна основа для реформ, які проводяться в країні</i>», – пояснив Ілля Несходовський.</p>
      <p>Експерт вказав, що Україна насамперед має вирішити ці завдання, якщо в планах завершити співпрацю з МВФ. Потрібно закінчити реформи, які забезпечать макроекономічну стабільність, а зовнішньоекономічний баланс повинен бути мінімально залежний від зовнішньоекономічної кон'юнктури на окрему продукцію, потрібно розширювати свій асортимент, перерахував необхідні кроки економіст.</p>
      <p>На його погляд, сумнівно, що до 2023 року Україна зможе досягти такого рівня.</p>
      <p>«<i>Тому план Міністерства фінансів завершити до 2023 року співпрацю з МВФ амбітний, але передчасний</i>», – резюмував Ілля Несходовський.</p>
      <p>Нагадаємо, 14 листопада місія Міжнародного валютного фонду розпочала роботу в Києві. 15 листопада Гончарук та Маркарова обговорили з представниками МВФ умови нової трирічної програми розширеного фінансування. Історія співпраці України і МВФ – на <a href="https://www.slovoidilo.ua/2016/09/27/infografika/finansy/mvf-ta-ukrayina-istoriya-spivpraczi-z-1994-roku">інфографіці.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2016/09/27/infografika/finansy/mvf-ta-ukrayina-istoriya-spivpraczi-z-1994-roku"/>
        <a href="https://www.slovoidilo.ua/2019/11/21/novyna/ekonomika/kyyiv-rozraxovuye-otrymaty-novyj-kredyt-mvf-kincya-roku"/>
        <a href="https://www.slovoidilo.ua/2019/11/16/novyna/polityka/mvf-ozvuchyly-umovy-spivpraczi-ukrayinoyu"/>
        <a href="https://www.slovoidilo.ua/2019/11/20/novyna/ekonomika/minfin-dav-prohnoz-shhodo-ekonomiky-mvf"/>
      </related>
    </article>
  </body>
</html>