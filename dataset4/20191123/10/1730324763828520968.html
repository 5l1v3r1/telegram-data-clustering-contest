<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243583/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T10:12:45+00:00"/>
    <meta property="og:title" content="ผู้ว่าแบงก์ชาติยอมรับ ‘ดอกเบี้ยนโยบาย’ ต่ำเป็นประวัติการณ์"/>
    <meta property="og:description" content="นายวิรไท สันติประภพ ผู้ว่าการธนาคารแห่งประเทศไทย ( ธปท.) เปิดเผยว่า การดำเนินนโยบายการเงินมีกรอบจำกัด เนื่องจากอัตราดอกเบี้ยนโยบายปัจจุบันที่ 1.25% เป็นอัตราที่ต่ำสุดในประวัติการณ์และในภูมิภาค นับตั้งแต่เกิดวิกฤติเศรษฐกิจโลกในปี 2551-2552 ไม่คิดว่าไทยจะมีอัตราดอกเบี้ยนโยบายที่ติดลบด้วย เนื่องจากอาจสร้างผลกระทบต่อโครงสร้างเศรษฐกิจได้"/>
  </head>
  <body>
    <article>
      <h1>ผู้ว่าแบงก์ชาติยอมรับ ‘ดอกเบี้ยนโยบาย’ ต่ำเป็นประวัติการณ์</h1>
      <address><time datetime="2019-11-23T10:12:45+00:00">23 Nov 2019, 10:12</time> by <a rel="author" href="https://www.thebangkokinsight.com/author/thebangkokinsight/" target="_blank">The Bangkok Insight Editorial Team</a></address>
      <p>นายวิรไท สันติประภพ ผู้ว่าการธนาคารแห่งประเทศไทย ( ธปท.) เปิดเผยว่า การดำเนินนโยบายการเงินมีกรอบจำกัด เนื่องจากอัตราดอกเบี้ยนโยบายปัจจุบันที่ 1.25% เป็นอัตราที่ต่ำสุดในประวัติการณ์และในภูมิภาค นับตั้งแต่เกิดวิกฤติเศรษฐกิจโลกในปี 2551-2552 ไม่คิดว่าไทยจะมีอัตราดอกเบี้ยนโยบายที่ติดลบด้วย เนื่องจากอาจสร้างผลกระทบต่อโครงสร้างเศรษฐกิจได้</p>
      <figure>
        <img src="https://www.thebangkokinsight.com/wp-content/uploads/2018/04/%E0%B8%A7%E0%B8%B4%E0%B8%A3%E0%B9%84%E0%B8%97-%E0%B8%AA%E0%B8%B1%E0%B8%99%E0%B8%95%E0%B8%B4%E0%B8%9B%E0%B8%A3%E0%B8%B0%E0%B8%A0%E0%B8%9E2-700x450.jpg"/>
      </figure>
      <p>“การใช้นโยบายการเงิน และการคลังของไทยเริ่มมีข้อจำกัดมากขึ้น โดยเฉพาะเชิงโครงสร้าง เราไม่มีความสามารถในการทำนโยบายแรงๆ หรือใช้ยาแรงๆ ได้อีกมาก และไม่ควรทำ เพราะอาจจะสร้างความเสี่ยงด้านเสถียรภาพตามมา ขณะที่การส่งผ่านนโยบายที่มีความยากลำบากขึ้น ดังนั้นธนาคารแห่งประเทศไทย กำลังศึกษาการส่งผ่านนโยบายการเงิน ผ่านผู้เล่นรายใหม่ นอกเหนือจากการส่งผ่านสถาบันการเงินต่างๆ เพื่อให้นโยบายการเงินมีประสิทธิภาพมากขึ้น” นายวิรไท กล่าว</p>
      <p>ส่วนค่าเงินบาทที่แข็งค่ามาก นายวิรไท ยอมรับว่าเป็นการแข็งค่าเกินกว่าปัจจัยพื้นฐาน  และความผันผวนของอัตราแลกเปลี่ยนในปีหน้ายังมีอยู่สูงมาก โดยไม่สามารถตอบได้ว่าเงินบาทจะแข็งค่าหรือจะอ่อนค่า  เป็นไปได้ทั้งสองทิศทาง ซึ่งเงินบาทอาจจะมีการปรับทิศได้เร็ว หากสถานการณ์ภายนอกเปลี่ยนแปลง เพราะที่ผ่านมาเงินบาทแข็งค่ามาก ดังนั้นเอกชนต้องบริหารความเสี่ยง อัตราแลกเปลี่ยนมากขึ้น</p>
      <p>“ความผันผวนของอัตราแลกเปลี่ยนในปีหน้าสูงขึ้น ดังนั้น ถ้าเอกชนต้องทนทานและบริหารความเสี่ยงให้ดี โดยความผันผวนของเงินบาทมาจากปัจจัยต่างประเทศทั้งปัญหาภูมิรัฐศาสตร์โลก ที่เข้ามากระทบตลาดเงินและตลาดทุนอย่างต่อเนื่อง” นายวิรไท กล่าว</p>
      <p>ข้อมูล: สำนักข่าวไทย</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243583%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243784/"/>
        <a href="https://www.thebangkokinsight.com/243712/"/>
        <a href="https://www.thebangkokinsight.com/243671/"/>
        <a href="https://www.thebangkokinsight.com/243626/"/>
      </related>
    </article>
  </body>
</html>