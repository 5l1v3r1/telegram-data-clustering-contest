<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hvg.hu/itthon/20191123_Donald_Tusk_beleborzong_a_KDNP_kilepessel_fenyegette_meg_az_Europai_Neppartot"/>
    <meta property="og:site_name" content="HVG.hu"/>
    <meta property="article:published_time" content="2019-11-23T10:04:00+00:00"/>
    <meta property="og:title" content="Donald Tusk beleborzong: a KDNP kilépéssel fenyegette meg az Európai Néppártot"/>
  </head>
  <body>
    <article>
      <h1>Donald Tusk beleborzong: a KDNP kilépéssel fenyegette meg az Európai Néppártot</h1>
      <address><time datetime="2019-11-23T10:04:00+00:00">23 Nov 2019, 10:04</time> by <a rel="author">hvg.hu</a></address>
      <p>Nem lennénk most Donald Tusk, újdonsült európai néppárti elnök helyében, aki zágrábi megválasztása után rögtön olyan ügyekkel kell szembesüljön, mint hogy a KDNP belengette kilépését. Nacsa Lőrinc a HírTV-ben vetítette előre, Tusknak mivel kell szembenéznie "ha továbbra is a balratolódást, vagy a bevándorlás pártiak felé nyitást képzeli el az Európai Néppárt jövőjének, akkor az szerintünk egy helytelen irány, aminek nem feltétlenül van értelme továbbra is a részesének maradni."</p>
      <p>Nacsa hagyott ugyanakkor egy egérutat a legnagyobb Európai Parlament-i pártcsaládnak és elnökének: "Ha viszont egy erős jobboldali, kereszténydemokrata és egyébként a jobboldal felé nyitott pártcsaládot képzel el, akkor természetesen van maradásunk.”</p>
      <p>A Fidesz mérhetetlen népszerűségű szatellitpártja ezekkel egyébként lényegében azt ismételte meg, amit Gulyás Gergely a Kormányinfón elmondott. A Fidesz néppárti tagsága felfüggesztés alat áll, a KDNP-é viszont nem.</p>
      <p>A KDNP potenciálját mutatja, hogy Nacsa és Tusk zágrábi tárgyalásai annyiban merültek ki, hogy köszöntek egymásnak a folyosón.</p>
      <p>Donald Trump egyelőre nem kommentálta a Twitteren Nacsa szavait.  </p>
      <p>(<a href="https://444.hu/2019/11/23/a-kdnp-kilep-a-neppartbol-ha-helytelen-lesz-az-irany?fbclid=IwAR34xApsMmGM1--Bnhx9f_wNv9vHgL_i92aG5_W5q_b_L0_vZUTEj-mf8uU">444</a>)</p>
    </article>
  </body>
</html>