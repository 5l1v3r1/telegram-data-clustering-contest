<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/sport/eric-abidal-audiat-in-cazul-transplantului-de-ficat-avocatul-fostului-jucator-totul-a-fost-legal-1922403023362019111019178212"/>
    <meta property="og:site_name" content="News.ro"/>
    <meta property="article:published_time" content="2019-11-23T10:30:36+00:00"/>
    <meta property="og:title" content="Eric Abidal, audiat în cazul transplantului de ficat; Avocatul fostului jucător: Totul a fost legal"/>
    <meta property="og:description" content="Fostul fotbalist al formaţiei FC Barcelona, Éric Abidal, a fost audiat, vineri, de justiţia spaniolă, în cazul transplantului de ficat la care a fost supus în 2012."/>
  </head>
  <body>
    <article>
      <h1>Eric Abidal, audiat în cazul transplantului de ficat; Avocatul fostului jucător: Totul a fost legal</h1>
      <address><time datetime="2019-11-23T10:30:36+00:00">23 Nov 2019, 10:30</time> by <a rel="author">Luminiţa Turcu</a></address>
      <p>
        <b>Fostul fotbalist al formaţiei FC Barcelona, Éric Abidal, a fost audiat, vineri, de justiţia spaniolă, în cazul transplantului de ficat la care a fost supus în 2012.</b>
      </p>
      <p>Un fost angajat al clubului, Juan José Castillo, a discutat cu fostul preşedinte Sandro Rosell despre transplantul fostului jucător.<br/>"Totul a fost legal. Juanjo Castillo a explicat deja că a inventat totul, că a glumit", a declarat avocatul lui Éric Abidal.<br/>Fostul jucător al FC Barcelona Eric Abidal a fost supus transplantului de ficat la 10 aprilie 2012, însă au existat bănuieli că operaţia s-a făcut în condiţii ilegale. Justiţia spaniolă a declanşat o anchetă la scurt timp după transplantul efectuat de actualul director sportiv al FC Barcelona, bănuind că nu vărul lui Abidal a fost donatorul şi că ficatul a provenit din traficul de organe. Cazul a fost închis din lipsă de probe.<br/>Însă în aprilie 2017 au apărut noi elemente în acest caz, în urma înregistrărilor unor convorbiri telefonice ale fostului preşedinte al clubului catalan Sandro Rosell, aflat în conflict cu Abidal, după ce acesta a criticat gestiunea grupării de către conducător.<br/>Într-o discuţie telefonică, publicată de presa spaniolă în 2018, un colaborator al lui Rosell îi spune fostului preşedinte: "Tipul ăsta este împotriva noastră. Şi noi i-am cumpărat un ficat ilegal Şi am spus că vine de la vărul său! De la vărul său!"<br/>La 30 ianuarie, cazul a fost redeschis oficial de Curtea de Apel din Barcelona. Judecătorul de instrucţie care se ocupă de această afacere a intrat în posesia dosarului medical al lui Gerard Armand şi a decis să-l audieze pe vărul fostului fotbalist, care trăieşte în Franţa. Iniţial, justiţia spaniolă a cerut formarea unei comisii rogatorii şi a sesizat justiţia din ţara vecină. Însă francezii au respins cererea. În Spania, atât donorul, cât şi cel care primeşte un organ pot fi urmăriţi de justiţie, în cazul unui transplat ilegal, în timp ce în Franţa numai cel care primeşte un organ poate fi urmărit penal.<br/>Lui Gerard Armand i s-au prelevat probe ADN de către un medic legist, la aceeaşi operţiune urmând a fi supus şi Abidal. Armand a mers apoi la Spitalul Vall d'Hedron, pentru un control RMN.<br/>Între aceste teste, Gerard Armand a fost audiat de judecătorul de instrucţie, care a dorit să cunoască toate detaliile operaţiei suferite. Varul lui Abidal s-a prezentat în faţa judecătorului cu toate documentele care atestă starea lui financiară.<br/>"Oamenii cred că am luat milioane de euro. Dar este fals, total fals", declara Armand, în urmă cu câteva luni.<br/>"Judecătorul a vrut să ştie dacă s-au dat bani şi cui", a precizat Rafael Palop, avocatul vărului fostului fotbalist, după audieri.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>