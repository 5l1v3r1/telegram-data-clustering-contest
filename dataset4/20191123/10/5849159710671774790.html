<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ntnews.com/crimenews/gang-arrested-for-circulating-fake-2000-notes-1-1-10610411.html"/>
    <meta property="og:site_name" content="ntnews.com"/>
    <meta property="article:published_time" content="2019-11-23T10:30:00+00:00"/>
    <meta property="og:title" content="యూట్యూబ్‌లో చూసి నకిలీ నోట్ల తయారీ"/>
    <meta property="og:description" content="మహబూబాబాద్‌: నకిలీ నోట్లు ముద్రిస్తూ చలామణి చేస్తున్న ముఠాను అరెస్ట్‌ చేసినట్లు మహబూబాద్‌ ఎస్పీ నంద్యాల కోటిరెడ్డి తెలిపారు. మహబూబాబాద్‌ టౌన్‌ పోలీస్‌ స్టేషన్‌"/>
  </head>
  <body>
    <article>
      <h1>యూట్యూబ్‌లో చూసి నకిలీ నోట్ల తయారీ</h1>
      <address>
        <time datetime="2019-11-23T10:30:00+00:00">23 Nov 2019, 10:30</time>
      </address>
      <p>మహబూబాబాద్‌: నకిలీ నోట్లు ముద్రిస్తూ చలామణి చేస్తున్న ముఠాను అరెస్ట్‌ చేసినట్లు మహబూబాద్‌ ఎస్పీ నంద్యాల కోటిరెడ్డి తెలిపారు. మహబూబాబాద్‌ టౌన్‌ పోలీస్‌ స్టేషన్‌లో ఏర్పాటు చేసిన విలేకరుల సమావేశంలో వివరాలు వెల్లడించారు. ఈ సందర్భంగా ఎస్పీ మాట్లాడుతూ.. వరంగల్‌ రూరల్‌ జిల్లా నర్సంపేట పట్టణానికి చెందిన దంపతులు సామల సారంగపాణి, తల్లి భాగ్యలక్ష్మికి ముగ్గురు కొడుకులు. వీరిది ఉమ్మడి కుటుంబం. వీరిలో సామల శ్రీనివాస్‌ నర్సంపేటలో ఒక దవాఖానలో ఆర్‌ఎంపీ డాక్టర్‌ పని నేర్చుకుని ఆ తర్వాత గంగారం మండలం మడగూడలో ప్రాక్టీస్‌ చేశాడు. కొంత కాలం తర్వాత తొర్రూరుకు మకాం మార్చి ఒక హోటల్‌ పెట్టుకుని నడిపాడు. ఆ హోటల్‌ వ్యాపారంలో నష్టాలు రావడంతో తిరిగి 2017లో తన కుటుంబాన్ని తీసుకుని హైదరాబాద్‌కు వెళ్లాడు.<br/><br/>హైదరాబాద్‌లో కిరాయి ఇంట్లో ఉంటూ ఆటో నడుపుకుంటూ జీవనం కొనసాగిస్తున్నాడు. మరో కొడుకు సాయిచరణ్‌ డిగ్రీ చదువుతూ కొంత కాలంగా షార్ట్‌ ఫిలింస్‌ తీస్తూ ప్రైవేట్‌ ఆల్బమ్‌లు తయారు చేసేవాడు. వారు తీసిన షార్ట్‌ ఫిలింలో తండ్రి కొడుకులు ఇద్దరూ నటించారు. ఈ మధ్యనే ఒక పెద్ద సినిమాలో నటించడానికి అవకాశం వచ్చింది. కానీ డబ్బు లేనందున సులభంగా డబ్బు సంపాదించాలనే ఆశతో నకిలీ నోట్లు తయారు చేయాలని సామల శ్రీనివాస్‌ నిర్ణయించుకున్నాడు. యూట్యూబ్‌లో నకిలీ నోట్ల తయారీ గురించి తెలుసుకున్నాడు. రూ. 2000, 500, 200ల నకిలీ నోట్లు ముద్రించి గ్రామీణ ప్రాంతాల్లో చిన్న కిరాణ, బెల్ట్‌ షాపుల్లో చలామణి చేస్తే ఎవరూ గుర్తుపట్టరని భావించి మూడు నెలల నుంచి వరంగల్‌, ఖమ్మం, నల్గొండ జిల్లాల్లో తన కుటుంబ సభ్యులతో తిరుగుతూ చలామణి చేస్తున్నారు. అదే క్రమంలో తండ్రి సామల సారంగపాణి, తల్లి భాగ్యలక్ష్మి, తమ్ముళ్లు సాయిచరణ్‌, అఖిల్‌తో కలిసి ఈ నెల 19వ తేదీన కేసముద్రం మండలంలోని ఉప్పరపెల్లి గ్రామంలోని బెల్ట్‌షాపు నిర్వాహకుడు కంచ రాజ్‌ కుమార్‌కు రూ. 500 నకిలీ నోటు, అదే గ్రామానికి చెందిన వెంకటమ్మకు రూ. 500 నోటు ఇచ్చినాడు. అట్టి నోట్లు నకిలీవని గుర్తించిన రాజ్‌కుమార్‌ కేసముద్రం పోలీస్‌స్టేషన్‌లో ఫిర్యాదు చేశారు. <br/><br/>ఈ క్రమంలో కేసముద్రం సీఐ వెంకటరత్నం, ఎస్సై బీ సతీశ్‌ కేసునమోదు చేసుకుని దర్యాప్తు చేపట్టారు. ఈ క్రమంలో 22వ తేదీ శుక్రవారం కేసముద్రం మండలం ఇనుగుర్తి క్రాస్‌రోడ్డ వద్ద కోరుకొండపల్లి వైపు వస్తున్న ఇన్నోవా వాహనాన్ని తనిఖీ చేయగా అందులో సామల శ్రీనివాస్‌ కుటుంబం వద్ద రూ. 69,900 నకిలీ నోట్లు, రూ. 29,870 ఒరిజినల్‌ నోట్లు లభించడంతో వారిని అరెస్ట్‌ చేశారు. కేసును ఛేదించిన ఎస్సై సతీశ్‌, హెడ్‌ కానిస్టేబుల్‌ జీ కిషన్‌, క్యాట్‌ పార్టీ పీసీ రాంచందర్‌, పీసీలు కే బాబు, ఎస్‌. లింగస్వామిలను ఎస్పీ అభినందించి రివార్డులు అందజేశారు. ఈ కార్యక్రమంలో డీఎస్పీ ఆంగోత్‌ నరేశ్‌కుమార్‌, రూరల్‌ సీఐ వెంకటరత్నం పాల్గొన్నారు.</p>
    </article>
  </body>
</html>