<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hlavnydennik.sk/2019/11/23/opozicia-chce-zrusit-odoberanie-slovenskeho-obcianstva-pre-prijatie-ineho/"/>
    <meta property="og:site_name" content="HLAVNÝ DENNÍK"/>
    <meta property="article:published_time" content="2019-11-23T10:44:34+00:00"/>
    <meta property="og:title" content="Opozícia chce zrušiť odoberanie slovenského občianstva pre prijatie iného"/>
    <meta property="og:description" content="Opoziční poslanci Národnej rady (NR) SR navrhujú, aby bolo možné prísť o slovenské štátne občianstvo len prepustením zo štátneho zväzku SR na vlastnú žiadosť. Na základe súčasného zákona prichádzajú o slovenský pas tí, ktorí prijali občianstvo iného štátu. Poslanci teda žiadajú, aby sa obnovila legislatíva spred leta 2010. Zmeny navrhujú..."/>
  </head>
  <body>
    <article>
      <h1>Opozícia chce zrušiť odoberanie slovenského občianstva pre prijatie iného</h1>
      <address><time datetime="2019-11-23T10:44:34+00:00">23 Nov 2019, 10:44</time> by <a rel="author">Imrich Kovačič / TASR</a></address>
      <p>Opoziční poslanci Národnej rady (NR) SR navrhujú, aby bolo možné prísť o slovenské štátne občianstvo len prepustením zo štátneho zväzku SR na vlastnú žiadosť. Na základe súčasného zákona prichádzajú o slovenský pas tí, ktorí prijali občianstvo iného štátu.</p>
      <p>Poslanci teda žiadajú, aby sa obnovila legislatíva spred leta 2010. Zmeny navrhujú v novele zákona o štátnom občianstve a zákona o hlásení pobytu občanov SR a registri obyvateľov SR, ktorú predkladajú na rokovanie parlamentu.</p>
      <p>Aktuálny stav považujú predkladatelia za protiústavný, odvolávajú sa na to, že podľa ústavy nikomu nemožno odňať štátne občianstvo SR proti jeho vôli. „<i>Opakovane sa preto spoločne s kolegami z demokratickej opozície snažíme o presadenie takej zákonnej úpravy, ktorou by nebolo možné odoberať našim občanom občianstvo proti ich vôli len preto, že sa rozhodli okrem slovenského občianstva prijať aj občianstvo iného štátu,</i>“ zdôvodnil návrh poslanec NR SR Ondrej Dostál (SaS).</p>
      <related>
        <a href="https://www.hlavnydennik.sk/2019/11/22/kauza-kuciak-medzinarodna-organizacia-investigativnych-novinarov-ma-k-dispozicii-data-z-vysetrovania-vrazdy/"/>
      </related>
      <p>Predkladaný návrh tiež podľa predkladateľov vytvára podmienky na to, aby všetci, ktorí stratili štátne občianstvo SR v dôsledku nadobudnutia cudzieho štátneho občianstva od 17. júla 2010, mohli opätovne nadobudnúť slovenské občianstvo bez splnenia podmienok, ktoré sa inak vyžadujú.</p>
      <p>Poslanci pripomínajú, že vzhľadom na očakávaný odchod Spojeného kráľovstva Veľkej Británie a Severného Írska z EÚ sa potreba umožnenia získavania cudzieho štátneho občianstva bez straty slovenského štátneho občianstva stane pre mnohých Slovákov ešte naliehavejšou. Poslanci uviedli v dôvodovej správe návrhu štatistiky, podľa ktorých žije vo Veľkej Británii okolo 76.000 až 100.000 slovenských občanov.</p>
      <p>„<i>V tomto volebnom období sa neplánuje novelizovať zákon o štátnom občianstve SR. O poslaneckej novele bude rozhodovať parlament, nie vláda SR,</i>“ odpovedala pre TASR Lucia Kirinovičová z tlačového odboru MV na otázku, či rezort vnútra podporuje takýto návrh.</p>
      <p>Zákon o štátnom občianstve pripravil doteraz (od 17. júla 2010 do 19. novembra 2019) o slovenský pas 3132 ľudí. Najčastejšie stratili slovenské občianstvo prijatím českého (727). Vyplýva to zo štatistík Ministerstva vnútra (MV) SR.</p>
      <related>
        <a href="https://www.hlavnydennik.sk/2019/11/23/grecky-premier-kritizuje-eu-v-suvislosti-s-prerozdelenim-maloletych-migrantov/"/>
      </related>
    </article>
  </body>
</html>