<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onemorething.nl/2019/11/adobe-belooft-grote-nieuwe-functies-voor-photoshop-op-ipad/"/>
    <meta property="og:site_name" content="One More Thing"/>
    <meta property="article:published_time" content="2019-11-23T10:00:04+00:00"/>
    <meta property="og:title" content="Adobe belooft grote, nieuwe functies voor Photoshop op iPad"/>
    <meta property="og:description" content="Adobe belooft dat Photoshop op de iPad binnenkort voorzien wordt van grote, nieuwe functies, nadat gebruikers geklaagd hebben."/>
  </head>
  <body>
    <article>
      <h1>Adobe belooft grote, nieuwe functies voor Photoshop op iPad</h1>
      <address><time datetime="2019-11-23T10:00:04+00:00">23 Nov 2019, 10:00</time> by <a rel="author">Wesley Akkerman</a></address>
      <p>Adobe belooft dat Photoshop op de iPad binnenkort voorzien wordt van grote, nieuwe functies, nadat gebruikers geklaagd hebben. Zo kunnen we binnenkort Subject Selection en Curves verwachten, evenals een integratie met Lightroom en nog veel meer.</p>
      <p>Adobe heeft een <a href="https://theblog.adobe.com/photoshop-reimagined-for-ipad-the-journey/">handjevol nieuwe functies</a> gepresenteerd die binnenkort naar <a href="https://www.onemorething.nl/2019/11/adobe-brengt-beperkte-photoshop-applicatie-voor-ipad-uit/">Photoshop op de iPad</a> komen. De app is nu enkele weken beschikbaar op de tablet van Apple en gebruikers klagen over het gebrek aan functies die ze verwachten van de software. Adobe reageert hierop door te beloven dat we voor het einde van het jaar nog een slimme subject selection-tool gaan krijgen, die op basis van kunstmatige intelligentie werkt. Ook moet er een update komen die ervoor zorgt dat het synchroniseren van PSD-bestanden versnelt.</p>
      <p>In de eerste helft van 2020 is Adobe voornemens de Refine Edge-brush, Curves, tools voor het aanpassen lagen en de Lightroom-integratie toe te voegen.</p>
      <figure>
        <img src="https://cdn.onemorething.nl/uploads/2019/10/Photoshop-iPad-screenshot-001.jpg"/>
        <figcaption>Screenshot: Adobe</figcaption>
      </figure>
      <h3>Adobe neemt feedback op Photoshop-app serieus</h3>
      <p>In de blogpost, waarin de functies uitgelegd worden, schrijft Pam Clark, productmanager van Photoshop, de feedback van gebruikers serieus te nemen. Ondanks het feit dat Adobe van mening is dat de app op de iPad genoeg functies heeft voor een kernachtige Photoshop-ervaring, snapt ze dat mensen functies missen. Het is immers een programma dat veel te bieden heeft.</p>
      <p>Clark wil dan ook benadrukken dat dit niet de finale versie van Photoshop voor de iPad is en dat de app nog een lange weg te gaan heeft voordat alles uiteindelijk toegevoegd is.</p>
      <p>Adobe-productbaas Scott Belsky noemde de klachten eerder al pijnlijk, maar gaf ook meteen aan dat het vrij onmogelijk was om alle functies meteen in de iPad-versie te proppen. “Als je iedereen probeert blij te maken met de eerste versie van je product, dan komt het nooit uit of dan is eigenlijk niemand tevreden”, zei hij destijds op Twitter.</p>
      <h3>Ook Illustrator naar de iPad</h3>
      <p>Bovendien heeft Adobe eerder ook al beloofd dat de updates op de iPad sneller zullen arriveren dan updates voor het computerprogramma. Er wordt dus aan gewerkt. Ondertussen wordt er ook nog hard gewerkt aan de <a href="https://www.onemorething.nl/2019/11/adobe-brengt-illustrator-app-in-2020-naar-de-ipad/">Illustrator-app voor de iPad</a>.</p>
      <related>
        <h4>Bekijk ook dit.</h4>
        <a href="https://www.onemorething.nl/2019/11/fotos-importeren-via-ios-versie-lightroom-nu-ook-vanaf-externe-opslag/"/>
        <a href="https://www.onemorething.nl/2019/11/adobe-brengt-illustrator-app-in-2020-naar-de-ipad/"/>
        <a href="https://www.onemorething.nl/2019/11/adobe-brengt-beperkte-photoshop-applicatie-voor-ipad-uit/"/>
        <a href="https://www.onemorething.nl/2019/11/adobe-1300-gratis-fonts-ios-13-ipados-13/"/>
        <a href="https://www.onemorething.nl/2019/10/na-photoshop-ook-illustrator-op-ipad/"/>
        <a href="https://www.onemorething.nl/2019/10/photoshop-voor-ipad-start-beperkt/"/>
      </related>
    </article>
  </body>
</html>