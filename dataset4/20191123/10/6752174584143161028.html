<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-5000-milliard-jut-ut-es-vasutepitesre-2024-ig/"/>
    <meta property="og:site_name" content="lokál"/>
    <meta property="article:published_time" content="2019-11-23T10:51:21+00:00"/>
    <meta property="og:title" content="5000 milliárd jut út- és vasútépítésre 2024-ig"/>
    <meta property="og:description" content="Csaknem 5000 milliárd forintot fordít út- és vasútépítésre Magyarország 2024-ig - közölte az Innovációs és Technológiai Minisztérium közlekedéspolitikáért felelős államtitkára a Magyar Hírlappal."/>
  </head>
  <body>
    <article>
      <h1>5000 milliárd jut út- és vasútépítésre 2024-ig</h1>
      <address><time datetime="2019-11-23T10:51:21+00:00">23 Nov 2019, 10:51</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2018/06/D_MTZ20140718008-1280x831.jpg"/>
      </figure>
      <p>
        <b>Csaknem 5000 milliárd forintot fordít út- és vasútépítésre Magyarország 2024-ig – közölte az Innovációs és Technológiai Minisztérium közlekedéspolitikáért felelős államtitkára a Magyar Hírlappal.</b>
      </p>
      <p>A szombati lapszámban megjelent interjúban Mosóczi László azt mondta, hogy a beruházási ciklust az új projektek beemelésével az idén 2024-ig bővítették ki.</p>
      <p>Ebben az időszakban a közúthálózat megújítására 3200 milliárd, vasútfejlesztésre pedig mintegy 1700 milliárd jut.</p>
      <p>Az államtitkár a gazdaság jó teljesítményével indokolta, hogy a közúti forrásmennyiségből 1800 milliárdot a magyarországi költségvetésből tudnak finanszírozni, és csupán a kisebbik hányad, 1400 milliárd származik európai uniós támogatásból.</p>
      <p>“Rekordéveket élünk a közlekedésfejlesztésben” – jelentette ki Mosóczi László.</p>
      <p>Közölte, hogy tizenhét helyszínen zajlik olyan gyorsforgalmiút-építés, ami akár már az idén, de legkésőbb 2022-ben elkészül.</p>
      <p>Azt mondta, hogy az M0-s körgyűrű még meg nem valósított szakaszaival kapcsolatban tovább kell folytatni az előkészítő vizsgálatokat.</p>
      <p>Arra próbálják ráirányítani a figyelmet, hogy a közösségi közlekedés jobb, gyorsabb és kényelmesebb az autózásnál az elővárosban. Az új vasúti stratégia még az idén a kormány elé kerülhet – közölte.</p>
      <p>Az államtitkár jelezte: egyelőre komoly viták folynak arról, hogy mennyi uniós támogatást kapjon Magyarország a következő időszakban. Elfogadhatatlannak nevezte az Európai Bizottság tervét, amely szerint a jelenlegi ciklushoz képest 24 százalékkal “vágnák meg” a forrásokat.</p>
      <p>Mosóczi László arról is beszélt, hogy a Liszt Ferenc-repülőtér tulajdonosa nem valósította meg azokat a beruházásokat, amelyeket megígért, miközben a létesítmény éves forgalma az idén eléri a 16 millió utast. A Budapest Airport új vezérigazgatója együttműködést ígért; remélik, hogy lesz változás – nyilatkozta az államtitkár a Magyar Hírlapnak.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-jon-az-ujabb-gazdasagvedelmi-akcioterv/">Jön az újabb gazdaságvédelmi akcióterv</a>
        </li>
        <li>
          <a href="https://www.lokal.hu/2019-11-kedvezoen-alakulnak-iden-a-magyar-gazdasag-mutatoi/">Kedvezően alakulnak idén a magyar gazdaság mutatói</a>
        </li>
        <li>
          <a href="https://www.lokal.hu/2019-11-az-autoipar-a-magyar-kisvallalkozasok-gyarapodasahoz-is-hozzajarul/">Az autóipar a magyar kisvállalkozások gyarapodásához is hozzájárul</a>
        </li>
        <li>
          <a href="https://www.lokal.hu/2019-11-masodik-gazdasagvedelmi-akciotervet-kivan-a-kormany-elfogadni-a-kovetkezo-ev-legelejen/">Második gazdaságvédelmi akciótervet kíván elfogadni a kormány a következő év legelején</a>
        </li>
        <li>
          <a href="https://www.lokal.hu/2019-11-gyorsabb-lesz-magyarorszag-idei-es-jovo-evi-gazdasagi-novekedese/">Gyorsabb lesz Magyarország idei és jövő évi gazdasági növekedése</a>
        </li>
      </ul>
    </article>
  </body>
</html>