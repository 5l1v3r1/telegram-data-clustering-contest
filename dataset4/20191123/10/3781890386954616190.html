<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/743210"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T10:10:00+00:00"/>
    <meta property="og:title" content="สาว17ท้อต่อสู้'โรคซึมเศร้า' กระโดดน้ำร่างจมเจ้าพระยาดับ"/>
    <meta property="og:description" content="สาว 17 นักเรียนเทคโนดัง โดดสะพานกรุงเทพจมน้ำเจ้าพระยาดับ ทิ้งจดหมายถึงแฟน แชตไลน์กับแม่ลาตาย รู้ตัวป่วยซึมเศร้าตัดพ้อ 'ไม่ไหวแล้วที่จะต้องต่อสู้กับมันทุกวัน' ยังไม่ทันไปรักษามาจบชีวิตเสียก่อน "/>
  </head>
  <body>
    <article>
      <h1>สาว17ท้อต่อสู้'โรคซึมเศร้า' กระโดดน้ำร่างจมเจ้าพระยาดับ</h1>
      <address>
        <time datetime="2019-11-23T10:10:00+00:00">23 Nov 2019, 10:10</time>
      </address>
      <p>
        <b>สาว 17 นักเรียนเทคโนดัง โดดสะพานกรุงเทพจมน้ำเจ้าพระยาดับ ทิ้งจดหมายถึงแฟน แชตไลน์กับแม่ลาตาย รู้ตัวป่วยซึมเศร้าตัดพ้อ "ไม่ไหวแล้วที่จะต้องต่อสู้กับมันทุกวัน" ยังไม่ทันไปรักษามาจบชีวิตเสียก่อน </b>
      </p>
      <p>กรณีมีพลเมืองดีแจ้งว่าพบหญิงสาววัยรุ่นกระโดดจากสะพานกรุงเทพ เมื่อวันที่ 21 พ.ย.ที่ผ่านมา ชาวบ้านที่เห็นเหตุการณ์พยายามเข้าช่วยเหลือแต่ไม่สำเร็จ ร่างจมหายไปในแม่น้ำเจ้าพระยา ล่าสุดวันที่ 23 พ.ย. ร.ต.อ.สุทธา​ อินทร์แก้ว​ รอง​ สว.(สอบสวน)​ สน.บางคอแหลม​ รับแจ้งมีผู้พบศพลอยน้ำกลางแม่น้ำเจ้าพระยา​ ระหว่างวัดบุคคโล​และสะพานกรุงเทพ​ จึงได้ประสานเจ้าหน้าที่มูลนิธิป่อเต็กตึ๊งนำเรือเข้าตรวจสอบก่อนจะนำร่างมาขึ้นฝั่งที่บริเวณท่าน้ำสน.บางคอแหลม<br/><br/>จากการตรวจสอบพบเป็นศพหญิงสาวอายุ 17 ปี นักเรียนชั้นปวช.ปี 2 แผนกช่างไฟฟ้า วิทยาลัยเทคโนโลยีแห่งหนึ่ง ที่กระโดดจากสะพานกรุงเทพเมื่อวันที่ 21 พ.ย.ที่ผ่านมา ก่อนที่ร่างจะลอยขึ้นมาในวันนี้​ เบื้องต้นตำรวจได้ติดต่อญาติให้รับทราบและเดินทางมาที่เกิดเหตุแล้ว​ ซึ่งเมื่อผู้เป็นแม่มาถึงก็ร่ำไห้จนเกือบเป็นลมญาติต้องรีบเข้าไปประคอง<br/><br/>ด้านน้าชายของสาว 17 เปิดเผยว่า​ หลานสาวเป็นคนเรียนดี​ เรียนเก่ง​ แต่ในช่วง​ 2-3 เดือนที่ผ่านมา​ หลานเริ่มเก็บตัวและไม่ค่อยเล่าเรื่องอะไรให้คนในครอบครัวฟัง​ แต่เคยบอกแม่ว่ามีอาการซึมเศร้า​และอยากรักษา​แต่ยังไม่ได้ไป​ ก่อนเกิดเหตุหลานได้โพสต์ข้อความสั่งเสียส่งให้แม่ผ่านทางแอปพลิเคชั่นไลน์​ และเขียนจดหมายลาตายด้วยลายมือส่งให้แฟนหนุ่มอีกด้วย​ เบื้องต้นตำรวจจะส่งศพไปชันสูตรที่สถาบันนิติเวช​ รพ.ศิริราช​ ก่อนจะให้ญาตินำไปประกอบพิธีทางศาสนาต่อไป.</p>
    </article>
  </body>
</html>