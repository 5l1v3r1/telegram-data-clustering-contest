<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/colombia-safegeix-a-les-revoltes-sud-americanes-contra-les-politiques-economiques/noticia/2965470/"/>
    <meta property="og:site_name" content="CCMA"/>
    <meta property="article:published_time" content="2019-11-23T10:19:00+00:00"/>
    <meta property="og:title" content="Colòmbia s'afegeix a les revoltes sud-americanes contra les polítiques econòmiques"/>
    <meta property="og:description" content="Els manifestants clamen contra el &quot;paquetazo&quot;, una sèrie de reformes impulsades pel govern conservador d'Iván Duque"/>
  </head>
  <body>
    <article>
      <h1>Colòmbia s'afegeix a les revoltes sud-americanes contra les polítiques econòmiques</h1>
      <h2>Els manifestants clamen contra el "paquetazo", una sèrie de reformes impulsades pel govern conservador d'Iván Duque</h2>
      <address><time datetime="2019-11-23T10:19:00+00:00">23 Nov 2019, 10:19</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/2/6/1574495560962.jpg"/>
        <figcaption>La policia de Bogotà deté un grup de joves que protestaven contra el "paquetazo" (Reuters)</figcaption>
      </figure>
      <p>Colòmbia s'afegeix a les protestes multitudinàries que viuen diferents països americans. Milers de persones han sortit als carrers de Bogotà i d'altres ciutats colombianes aquestes últimes hores en manifestacions en contra del govern del <b>president conservador, Iván Duque</b>.</p>
      <p>Els manifestants clamen <b>contra l'anomenat "paquetazo"</b>, una sèrie de reformes impulsades pel govern de Duque i que impliquen, segons denuncien els seus opositors, rebaixes en els salaris, augment de preus en els serveis bàsics i una reforma del sistema de pensions. Les protestes ciutadanes també mostren un malestar acumulat per les desigualtats socials i l'assassinat de desenes de líders indígenes.</p>
      <figure>
        <img src="https://www.ccma.cat/multimedia/jpg/2/3/1574495559332.jpg"/>
      </figure>
      <p>Ja hi ha hagut tres morts i més d'un centenar de ferits en les mobilitzacions, que són fortament reprimides per la policia i les forces armades.</p>
      <p>El president de Colòmbia, Iván Duque, sembla haver cedit a les protestes i proposa per a dilluns una <b>cimera amb tots els actors polítics</b>, <b>econòmics i socials</b> del país per trobar una solució dialogada al conflicte que es viu al carrer.</p>
      <figure>
        <img src="https://www.ccma.cat/multimedia/jpg/9/3/1574495563439.jpg"/>
      </figure>
      <p>L'alcalde de Bogotà ha instaurat una <b>llei seca de 24 hores</b>, fins a aquest dissabte a la tarda, per evitar que els aldarulls vagin a més. També es manté actiu el toc de queda a partir de les nou del vespre.</p>
      <p>Grups de veïns de la capital s'han organitzat en grups d'autodefensa per<b> evitar els saquejos a edificis i comerços.</b></p>
      <figure>
        <img src="https://www.ccma.cat/multimedia/jpg/9/2/1574495565729.jpg"/>
      </figure>
      <p>
        <b>Atac a una comissaria de policia</b>
      </p>
      <p>Al departament de Cauca, al sud-oest del país, ha esclatat aquest divendres un atac armat davant una comissaria de policia que ha provocat almenys <b>tres morts i set ferits</b>. Totes les víctimes mortals són policies.</p>
      <p>Aquest atac es produeix en el moment de màxima tensió a Colòmbia per l'onada de protestes i disturbis contra la política econòmica i social del president Duque, però sembla relacionat amb la violència generada per les<b> disputes territorials</b> de diversos grups dissidents de les antigues FARC i de l'Exèrcit de Liberació Nacional amb càrtels mexicans de la droga.</p>
      <p> </p>
      <p> </p>
    </article>
  </body>
</html>