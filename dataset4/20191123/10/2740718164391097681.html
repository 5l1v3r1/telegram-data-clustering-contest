<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zmones.lt/naujiena/lietuvos-balsas-senjorai-projekte-mokytojus-pribloskusi-raudonplauke-nijole-atejau-nugaleti.a8ce7044-0dd7-11ea-9fe0-aa000054c883"/>
    <meta property="og:site_name" content="Žmonės"/>
    <meta property="article:published_time" content="2019-11-23T10:07:00+00:00"/>
    <meta property="og:title" content="„Lietuvos balsas. Senjorai“ projekte, mokytojus pribloškusi raudonplaukė Nijolė: „Atėjau nugalėti“"/>
    <meta property="og:description" content="Jau šį sekmadienį LNK televizijos eteryje prasidės itin laukta premjera – startuoja „Lietuvos balsas. Senjorai“ projektas, kuriame šalį neįtikėtinais balsais ir pribloškiančiomis istorijomis drebins ryškūs, jaunatviški ir ypatingai talentingi dalyviai."/>
  </head>
  <body>
    <article>
      <h1>„Lietuvos balsas. Senjorai“ projekte, mokytojus pribloškusi raudonplaukė Nijolė: „Atėjau nugalėti“</h1>
      <address><time datetime="2019-11-23T10:07:00+00:00">23 Nov 2019, 10:07</time> by <a rel="author">Žmonės.lt</a></address>
      <p>
        <b>Jau šį sekmadienį LNK televizijos eteryje prasidės itin laukta premjera – startuoja „Lietuvos balsas. Senjorai“ projektas, kuriame šalį neįtikėtinais balsais ir pribloškiančiomis istorijomis drebins ryškūs, jaunatviški ir ypatingai talentingi dalyviai.</b>
      </p>
      <p>Viena tokių, kurios Lietuva niekada nepamirš – Nijolė. Drąsi, ryški ir savimi be galo pasitikinti raudonplaukė šį sekmadienį savo pasirodymu pakels visą areną ant kojų.</p>
      <p>„Aš noriu būti visur pirma. Aš labai pasitikiu savimi. Nuo vaikystės esu tokia, todėl daug kam atrodydavau arogantiška ir pasikėlusi, bet esu labai paprastas žmogus. Man tiesiog labai norisi adrenalino. Atėjau čia laimėti, galiu iškart drąsiai tai pasakyt“,– užtikrinta savimi sako Nijolė.</p>
      <p>Dvidešimt metų Londone gyvenusios dalyvės neįmanoma nepastebėti – ryškiai raudoni plaukai, plati šypsena ir ekstravagantiški drabužiai. Pati Nijolė pripažįsta, Londone žmonės ją tiesiog rydavo akimis ir nepastebėta ji tikrai nelikdavo.</p>
      <p>„Į mane žiūri pastoviai, atsisuka praeidami. Net pagiria už šukuoseną. Toks dėmesys man patinka. Noriu, kad ir projekte žmonės negalėtų manęs pamiršti“, – sako Nijolė.</p>
      <p>Tačiau ne vieną dešimtmetį svetur gyvenusiai dalyvei, dėmesio ir susikurto patogaus gyvenimo neužteko. Dėl savo svajonės dainuoti ji nusprendė grįžti į gimtuosius Telšius ir čiupti, galbūt jau paskutinį šansą, pasirodyti didžiojoje scenoje.</p>
      <figure>
        <img src="https://www.zmones.lt/photo/5eb9ce17-0dd8-11ea-9fe0-aa000054c883/1200x750s/lietuvos-balsas-senjorai-projekto-dalyve-nijole-lnk-nuotr-5dd903b9d412e7-05533113.jpeg"/>
        <figcaption>„Lietuvos balsas. Senjorai“ projekto dalyvė Nijolė/LNK nuotr.</figcaption>
      </figure>
      <p>„Esu gimusi būti meno žmogumi. Bet juk ne visada pasuki tuo keliu, kuriuo tau lemta pasukti. Visą gyvenimą svajojau būti aktore, bet sutikau žmogų, kurį įsimylėjau, ištekėjau ir aktorystės nepasirinkau. Tačiau visą gyvenimą to ilgėjausi. Todėl dabar šis projektas man aukso vertės. Kai draugė pamatė, kad prasidėjo atrankos į tokį projektą, liepė man nepaleisti šito šanso, kas čia žino, gali būti, kad čia – paskutinė galimybė išpildyti savo svajonę“, – kalba Nijolė.</p>
      <figure>
        <img src="https://www.zmones.lt/photo/5ea50417-0dd8-11ea-9fe0-aa000054c883/1200x750s/lietuvos-balsas-senjorai-projekto-dalyve-nijole-lnk-nuotr-5dd903b9b48427-18661421.jpeg"/>
        <figcaption>„Lietuvos balsas. Senjorai“ projekto dalyvė Nijolė/LNK nuotr.</figcaption>
      </figure>
      <p>Pirmajam pasirodymui ant scenos Nijolė ypatingai ruošėsi. Savo drabužių siuvimo saloną Londone turinti moteris visus sceninius kostiumus pasisiuvo pati ir žiūrovus žada stebinti ne tik savo balsu ir energija, bet ryškiu ir nepamirštamu įvaizdžiu.</p>
      <p>„Nuo pat mažens pradėjau siūti lėlėms, tuomet sau, draugėms, o kai persikrausčiau į Londoną, atidariau ir savo siuvimo saloną. Siūdavau vestuvines ir vakarines sukneles, todėl sau pasisiūti suknelę scenai tikrai ne problema. Jei pateksiu toliau, kiekvieną kartą scenoje pasirodysiu su savo kurtais kostiumais. „Aklųjų perklausų“ etapui turiu pasisiuvusi ryškiai raudoną suknelę su kutais ir žadu būti panaši į Tina Turner“, – pasakoja Nijolė, kuri jau šį sekmadienį, savo pasirodymu ant kojų pakels visą „Siemens“ areną.</p>
    </article>
  </body>
</html>