<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.kvartha.com/2019/11/diesel-from-plastic-waste.html"/>
    <meta property="og:site_name" content="Kvatha.com"/>
    <meta property="article:published_time" content="2019-11-23T10:29:00+00:00"/>
    <meta property="og:title" content="പ്ലാസ്റ്റിക് മാലിന്യത്തില്‍ നിന്ന് ഡീസല്‍; ഡെല്‍ഹിയില്‍ പ്രത്യേകം നിലയം സ്ഥാപിക്കുമെന്ന് കേന്ദ്രം"/>
    <meta property="og:description" content="പുതുവര്‍ഷം മുതല്‍ കേരളത്തില്‍ ഒറ്റത്തവണ മാത്രം ഉപയോഗിക്കാവുന്ന പ്ലാസ്റ്റിക് ഉത്പന്നങ്ങളുടെ നിര്‍മ്മാണം, വില്പന, സൂക്ഷിക്കല്‍ എന്നിവ നിരോധിക്കുമെന്ന വാര്‍ത്തയ്ക്ക് India, National, New Delhi, News, Ministers, Pollution, Plastic, Recycle, Diesel from Plastic Waste"/>
  </head>
  <body>
    <article>
      <h1>പ്ലാസ്റ്റിക് മാലിന്യത്തില്‍ നിന്ന് ഡീസല്‍; ഡെല്‍ഹിയില്‍ പ്രത്യേകം നിലയം സ്ഥാപിക്കുമെന്ന് കേന്ദ്രം</h1>
      <address><time datetime="2019-11-23T10:29:00+00:00">23 Nov 2019, 10:29</time> by <a rel="author">kvartha beta</a></address>
      <p><b>ന്യൂഡെല്‍ഹി: (www.kvartha.com 23.11.2019) </b>പുതുവര്‍ഷം മുതല്‍ കേരളത്തില്‍ ഒറ്റത്തവണ മാത്രം ഉപയോഗിക്കാവുന്ന പ്ലാസ്റ്റിക് ഉത്പന്നങ്ങളുടെ നിര്‍മ്മാണം, വില്പന, സൂക്ഷിക്കല്‍ എന്നിവ നിരോധിക്കുമെന്ന വാര്‍ത്തയ്ക്ക് പിന്നാലെ കേന്ദ്രത്തിന്റെ പുതിയൊരു പദ്ധതി. പ്ലാസ്റ്റിക് മാലിന്യത്തില്‍ നിന്ന് ഇന്ധനമുണ്ടാക്കാന്‍ ഡല്‍ഹിയില്‍ പ്രത്യേക നിലയം സ്ഥാപിക്കുമെന്ന് കേന്ദ്ര ആരോഗ്യമന്ത്രി ഹര്‍ഷവര്‍ദ്ധന്‍ ലോക്‌സഭയെ അറിയിച്ചു.<br/><br/>പ്ലാസ്റ്റിക് മാലിന്യം ഇന്ധനമാക്കി മാറ്റുന്ന പദ്ധതി ഡെറാഡൂണിലെ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ് പെട്രോളിയം വികസിപ്പിച്ചിട്ടുണ്ട്. ഡെറാഡൂണിലെ ലാബില്‍ ഒരു ടണ്‍ പ്ലാസ്റ്റിക് മാലിന്യം ഗവേഷകര്‍ 800 ലിറ്റര്‍ ഡീസലാക്കി മാറ്റിയെന്നും അദ്ദേഹം പറഞ്ഞു.</p>
      <figure>
        <img src="https://1.bp.blogspot.com/-BDAWWqQrNHY/XdjTWCwzqxI/AAAAAAAAMP0/RRnenRxQyDgHtFoFkvJ2DZCShXJk6A5TgCLcBGAsYHQ/s1600/pilastic.jpg"/>
      </figure>
      <p>\</p>
      <figure>
        <iframe src="https://www.youtube.com/embed/yRXnao5aQTY" width="560" height="315" data-service="Youtube" scrolling="no"/>
      </figure>
      <p>ശുചിത്വ ഭാരത മിഷന്റെ രണ്ടാംഘട്ടമെന്ന നിലയില്‍ 2022 ഓടെ പ്ലാസ്റ്റിക്കിന്റെ ഒറ്റത്തവണ ഉപയോഗം ഇല്ലാതാക്കാനുള്ള ലക്ഷ്യത്തിലാണ് കേന്ദ്രസര്‍ക്കാര്‍. പ്ലാസ്റ്റിക്കിന്റെ ഒറ്റത്തവണ ഉപയോഗവും ഖരമാലിന്യ സംസ്‌കരണവും ചര്‍ച്ച ചെയ്യാന്‍ സംസ്ഥാനങ്ങളുടെ യോഗം അടുത്ത മാസം വിളിക്കും.<br/><br/>രാജ്യത്ത് പ്രതിദിനം ഉത്പാദിപ്പിക്കപ്പെടുന്നത് 25000 ടണ്‍ പ്ലാസ്റ്റിക് മാലിന്യമാണെന്നും ഇതില്‍ 40 ശതമാനവും ശേഖരിക്കപ്പെടാതെ പരിസ്ഥിതിയില്‍ കിടക്കുകയാണെന്നും ലോക്സഭയില്‍ പരിസ്ഥിതിമന്ത്രി പ്രകാശ് ജാവദേക്കറും പറഞ്ഞു.<br/><br/>പ്ലാസ്റ്റിക്കിന്റെ ഒറ്റത്തവണ ഉപയോഗം ഇല്ലാതാക്കാന്‍ പാര്‍ലമെന്റ് അംഗങ്ങള്‍ ആദ്യം പ്രതിജ്ഞയെടുക്കണമെന്ന് ലോക്സഭാ സ്പീക്കര്‍ ഓം ബിര്‍ള പറഞ്ഞു. സ്പീക്കറുടെ നിര്‍ദേശത്തെ പരിസ്ഥിതിമന്ത്രി പ്രകാശ് ജാവദേക്കറും കോണ്‍ഗ്രസ് സഭാനേതാവ് അധീര്‍രഞ്ജന്‍ ചൗധരിയും പിന്തുണച്ചു.<br/><br/>എന്ത് തന്നെ ആയാലും കേന്ദ്ര-കേരള സര്‍ക്കാരുകളുടെയും പ്ലാസ്റ്റിക്കിനെതിരായ നീക്കങ്ങള്‍ക്ക് പൊതുജനങ്ങളുടെ പിന്‍തുണയും സഹകരണവും ഉണ്ടായാല്‍ മാത്രമെ പ്ലാസ്റ്റിക്ക് മാലിന്യം മൂലമുണ്ടാകുന്ന അധിഭീകരമായ പാരിസ്ഥിതിക പ്രശ്‌നങ്ങള്‍ക്ക് തെല്ലെങ്കിലും ആശ്വാസമുണ്ടാവു. <br/><br/><a href="https://play.google.com/store/apps/details?id=news.kvartha">(ശ്രദ്ധിക്കുക: ഗൾഫ് - വിനോദം - ടെക്നോളജി - സാമ്പത്തികം- പ്രധാന അറിയിപ്പുകൾ-വിദ്യാഭ്യാസം-തൊഴിൽ വിശേഷങ്ങൾ ഉൾപ്പെടെ മലയാളം വാർത്തകൾ നിങ്ങaളുടെ മൊബൈലിൽ ലഭിക്കാൻ കെവാർത്തയുടെ പുതിയ ആൻഡ്രോയിഡ് ആപ്പ് ഇവിടെ ക്ലിക്ക് ചെയ്ത് ഡൗൺലോഡ് ചെയ്യുക. ഉപയോഗിക്കാനും ഷെയർ ചെയ്യാനും എളുപ്പം  )</a><br/><br/>Keywords:<b> India, National, New Delhi, News, Ministers, Pollution, Plastic, Recycle, Diesel from Plastic Waste</b></p>
    </article>
  </body>
</html>