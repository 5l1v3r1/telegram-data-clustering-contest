<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/diethnis-amnistia-kata-google-kai-facebook-apeiloun-ta-anthropina-dikaiomata.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T10:42:00+00:00"/>
    <meta property="og:title" content="Διεθνής Αμνηστία κατά Google και Facebook: Απειλούν τα ανθρώπινα δικαιώματα"/>
    <meta property="og:description" content="Η Διεθνής Αμνηστία καλεί τις κυβερνήσεις «να δράσουν άμεσα» «εφαρμόζοντας ισχυρούς νόμους για την προστασία των δεδομένων"/>
  </head>
  <body>
    <article>
      <h1>Διεθνής Αμνηστία κατά Google και Facebook: Απειλούν τα ανθρώπινα δικαιώματα</h1>
      <address>
        <time datetime="2019-11-23T10:42:00+00:00">23 Nov 2019, 10:42</time>
      </address>
      <p>Η Διεθνής Αμνηστία καλεί τις κυβερνήσεις «να δράσουν άμεσα» «εφαρμόζοντας ισχυρούς νόμους για την προστασία των δεδομένων</p>
      <p>Η Διεθνής Αμνηστία επέκρινε σφοδρά χθες Τετάρτη το οικονομικό μοντέλο του Facebook και της Google «που βασίζεται στην παρακολούθηση», χαρακτηρίζοντας το «συστημική απειλή για τα ανθρώπινα δικαιώματα».</p>
      <p>Σε έκθεσή της η μη κυβερνητική οργάνωση αναφέρει ότι προσφέροντας διαδικτυακές, δωρεάν υπηρεσίες απαραίτητες σε δισεκατομμύρια ανθρώπους και στη συνέχεια χρησιμοποιώντας τα προσωπικά τους δεδομένα για στοχευμένες διαφημίσεις, οι εταιρείες αυτές απειλούν την ελευθερία της έκφρασης.</p>
      <p>«Ο ύπουλος έλεγχος των διαδικτυακών μας ζωών υπονομεύει τα ίδια τα θεμέλια της προσωπικής ζωής και αποτελεί μία από τις μεγαλύτερες προκλήσεις της εποχής μας σε ό,τι αφορά τα ανθρώπινα δικαιώματα», αναφέρει ο Κούμι Νάιντου γενικός γραμματέας της Διεθνούς Αμνηστίας στην ανακοίνωση της οργάνωσης.</p>
      <p>«Η Google και το Facebook σταδιακά έχουν διαβρώσει τον σεβασμό στην προσωπική μας ζωή. Σήμερα είμαστε παγιδευμένοι. Είτε υποτασσόμαστε σε αυτή την τεράστια μηχανή παρακολούθησης – όπου τα στοιχεία μας χρησιμοποιούνται εύκολα για να μας χειραγωγήσουν και να μας επηρεάσουν—είτε απαρνιόμαστε τα προνόμια του διαδικτυακού κόσμου», προσθέτει.</p>
      <p>Πηγή: ethnos.gr</p>
    </article>
  </body>
</html>