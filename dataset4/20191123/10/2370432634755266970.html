<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/491467-ypokrisia-syriza-gia-ptd/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-23T10:38:15+00:00"/>
    <meta property="og:title" content="Υποκρισία ΣΥΡΙΖΑ για ΠτΔ"/>
    <meta property="og:description" content="Το να εγκαλεί ο Αλέξης Τσίπρας την κυβέρνηση ότι εργαλειοποιεί τη συνταγματική αναθεώρηση και τον τρόπο εκλογής του Προέδρου της Δημοκρατίας, είναι"/>
  </head>
  <body>
    <article>
      <h1>Υποκρισία ΣΥΡΙΖΑ για ΠτΔ</h1>
      <address>
        <time datetime="2019-11-23T10:38:15+00:00">23 Nov 2019, 10:38</time>
      </address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/491467-ypokrisia-syriza-gia-ptd/#">Facebook 0</a>
        </li>
        <li>
          <a href="https://www.eleftherostypos.gr/apopseis/491467-ypokrisia-syriza-gia-ptd/#">Twitter</a>
        </li>
        <li>
          <a href="https://www.eleftherostypos.gr/apopseis/491467-ypokrisia-syriza-gia-ptd/#">LinkedIn</a>
        </li>
        <li>
          <a href="https://www.eleftherostypos.gr/apopseis/491467-ypokrisia-syriza-gia-ptd/#">Περισσότερα</a>
        </li>
      </ul>
      <p>Το να εγκαλεί ο Αλέξης Τσίπρας την κυβέρνηση ότι εργαλειοποιεί τη συνταγματική αναθεώρηση και τον τρόπο εκλογής του Προέδρου της Δημοκρατίας, είναι τουλάχιστον υποκρισία, δεδομένου ότι ο ΣΥΡΙΖΑ ήταν εκείνος που χρησιμοποίησε το 2014 την προεδρική εκλογή ως βήμα για να αναρριχηθεί στην εξουσία.</p>
      <figure>
        <img src="https://www.eleftherostypos.gr/wp-content/uploads/2018/04/kontaraki-arthrografos-news.200.jpg"/>
      </figure>
      <ul>
        <li/>
        <li/>
        <li/>
      </ul>
      <p>Γράφει η<b> <a href="https://www.eleftherostypos.gr/?s=%CE%94%CE%AD%CF%83%CF%80%CE%BF%CE%B9%CE%BD%CE%B1+%CE%9A%CE%BF%CE%BD%CF%84%CE%B1%CF%81%CE%AC%CE%BA%CE%B7">Δέσποινα Κονταράκη</a></b></p>
      <p>Ωστόσο, θα παραδεχθούμε πως δεν ήταν ο πρώτος, αφού η χώρα ενεπλάκη αρκετές φορές στο παρελθόν σε πολιτικές δίνες -αχρείαστες και επικίνδυνες, επειδή τα πανίσχυρα τότε κόμματα εξουσίας ενέτασσαν την εκλογή του ανώτατου πολιτικού άρχοντα στα μικροπολιτικά τους παιχνίδια.</p>
      <p>Όπως συνέβη το 1985 και το αφηγείται ο Κωνσταντίνος Μητσοτάκης στον Αλέξη Παπαχελά στο β’ τόμο της σειράς «Ο Κωνσταντίνος Μητσοτάκης με τα δικά του λόγια».</p>
      <p>1985 λοιπόν και ο Κωνσταντίνος Καραμανλής θεωρούσε βέβαιο ότι ο Ανδρέας Παπανδρέου θα πρότεινε την επανεκλογή του, όπως το πίστευαν όλοι άλλωστε (εκτός από τη Μαρίκα Μητσοτάκη, η οποία ήταν σίγουρη ότι θα τον γελάσει και δικαιώθηκε εκ των υστέρων). Οταν λοιπόν ήρθε η πρόταση Σαρτζετάκη («εφευρέθηκε» είναι το ρήμα που χρησιμοποιεί ο αείμνηστος), όλοι αιφνιδιάστηκαν, ο δε Καραμανλής εξοργίστηκε. Ομως το χειρότερο δεν ήταν αυτό, αλλά η διαδικασία που ακολουθήθηκε στο Κοινοβούλιο. «Μια μαύρη σελίδα όντως, μια ντροπή, τα έγχρωμα ψηφοδέλτια, οι φωτισμοί, το κυνηγητό, διότι φοβόταν [ο Ανδρέας] και δικαίως, ότι θα του φεύγανε ψήφοι όπως του φύγανε την πρώτη φορά. …[Και εμείς δεν αναγνωρίσαμε την εκλογή του Προέδρου της Δημοκρατίας. Ηταν μια βαθιά, βαριά συνταγματική ανωμαλία», περιγράφει.</p>
      <p>Εχουν περάσει 34 χρόνια από τότε, όπως μοιάζει να έχουν περάσει αιώνες. Η χώρα βγήκε από μια πρωτοφανή οικονομική κρίση, λαβωμένη, αλλά μάλλον σοφότερη. Δεν είναι μόνο η γνώση της πολιτικής ιστορίας του τόπου που αποτρέπει την επανάληψη των σφαλμάτων, είναι και η βίαιη ωρίμανση που κατακτήθηκε από τα Μνημόνια, που οδηγεί πολίτες και πολιτικούς στο δρόμο της κανονικότητας και της συναίνεσης. Η Συνταγματική Αναθεώρηση είναι μια μεγάλη ευκαιρία και η αλλαγή του τρόπου εκλογής του Προέδρου της Δημοκρατίας ακόμα μεγαλύτερη. Αν πάει χαμένη θα είναι κάτι περισσότερο από καταστροφικό, θα είναι λάθος.</p>
      <p>ΥΓ: Ο Κωνσταντίνος Καραμανλής το 1990 έγινε Πρόεδρος Δημοκρατίας με 151 ψήφους αλλά κανείς ποτέ δεν αμφισβήτησε το κύρος και το ιστορικό του μέγεθος.</p>
      <p>
        <i>
          <b>Από την έντυπη έκδοση</b>
        </i>
      </p>
      <p>
        <i>
          <b>*Η Δέσποινα Κονταράκη είναι αρχισυντάκτρια του Ελεύθερου Τύπου της Κυριακής</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/491467-ypokrisia-syriza-gia-ptd/#">Facebook 0</a>
        </li>
        <li>
          <a href="https://www.eleftherostypos.gr/apopseis/491467-ypokrisia-syriza-gia-ptd/#">Twitter</a>
        </li>
        <li>
          <a href="https://www.eleftherostypos.gr/apopseis/491467-ypokrisia-syriza-gia-ptd/#">LinkedIn</a>
        </li>
        <li>
          <a href="https://www.eleftherostypos.gr/apopseis/491467-ypokrisia-syriza-gia-ptd/#">Περισσότερα</a>
        </li>
      </ul>
    </article>
  </body>
</html>