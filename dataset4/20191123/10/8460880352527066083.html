<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bama.hu/egyperces/sulyos-bortonbuntetest-kaptak-amiert-eldugtak-a-kincseket-2139312/"/>
    <meta property="og:site_name" content="BAMA"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="Súlyos börtönbüntetést kaptak, amiért eldugták a kincseket"/>
    <meta property="og:description" content="Két brit kincsvadász felbecsülhetetlen értékű viking kincset tüntetett el."/>
  </head>
  <body>
    <article>
      <h6 class="kicker">EGY MEZŐN ÁSTÁK KI</h6>
      <h1>Súlyos börtönbüntetést kaptak, amiért eldugták a kincseket</h1>
      <address>
        <time datetime="2019-11-23T10:00:00+00:00">23 Nov 2019, 10:00</time>
      </address>
      <h4>Egy brit bíróság nyolc és fél, illetve 10 év börtönre ítélt két kincsvadászt, akik felbecsülhetetlen értékű viking kincset tüntettek el.</h4>
      <p>Az 51 éves Layton Davies és a 38 éves George Powell ellen az volt a vád, hogy a törvényt megsértve</p>
      <blockquote>nem jelentették be a 2015 júniusában kiásott 1100 éves kincset.</blockquote>
      <p>Az angol-walesi határ közelében fekvő Worcester bírósága úgy ítélte meg, hogy a két férfi nemcsak a parcella tulajdonosát csapta be, ahol a kincset kiásták, hanem a „nagyközönséget” is, megfosztva őt „a nemzet tulajdonában lévő kincstől”.</p>
      <blockquote>A többségükben angolszász, de viking sírhelyre jellemző kincseket a nyugat-angliai Herefordshire megyében egy mezőn ásták ki.</blockquote>
      <p>A legértékesebb tárgyak között volt egy 9. századi aranygyűrű, egy ezüstrúd, egy 5. századi kristály függő és több mint 300 érme, amelyek közül több a 9. században uralkodó Nagy Alfréd wessexi király idejéből származik.</p>
      <blockquote>Öt érme értéke egyenként akár az 50 ezer fontot (19,5 millió forint) is elérheti.</blockquote>
      <p>Igen ritka, úgynevezett „kétcsászáros penny”-ről van szó, amelyen Nagy Alfréd és egy másik angolszáz királyság, Mercia uralkodója, II. Ceolwulf képmása látható.</p>
      <blockquote>A bíróság sajnálatát fejezte ki, amiért mindössze 31 érmét sikerült megtalálni, holott a felfedezéskor készített, a rendőrség által a gyanúsítottak telefonjából kinyert fotókon jóval nagyobb zsákmány volt látható.</blockquote>
      <p>Az eddig visszaszerzett – jelenleg a londoni British Museumban őrzött – kincs becsült értéke 581 ezer font (227,6 millió forint). A többi, „feltehetően egy, vagy több helyen elrejtett” tárgy az ügyész szerint fontmilliókat érhet.</p>
      <blockquote>„Ez egy nagyon szokatlan és fontos felfedezés, tekintettel arra, amit a leletek az adott korról elárulnak”</blockquote>
      <p>– mondta Gareth Williams, a British Museum középkori érmékkel és viking gyűjteményekkel foglalkozó restaurátora.</p>
      <p>Williams elmondta, hogy a „kétcsászáros pennyk” segítségével újabb információkhoz jutottak az Egyesült Királyság egyesítési folyamatáról, az érmék ugyanis a két király között eddig ismeretlen szövetségre utalnak.</p>
      <blockquote>„Az ilyen leletek a nemzeti örökséghez tartoznak”</blockquote>
      <p>– hangsúlyozta a szakértő, hozzátéve, hogy a brit rendszer az egyik legbőkezűbb a világon a kincsvadászokkal, amennyiben betartják a törvényt.</p>
      <p>Két másik férfit tettestársként talált a bíróság bűnösnek a kincs elrejtésében. Egyiküket öt év börtönre ítélték, a másik felett később mondanak ítéletet.</p>
    </article>
  </body>
</html>