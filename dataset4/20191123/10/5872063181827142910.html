<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kriti/hania/1561063/tha-ploutizan-kata-70000-euro-apo-ta-6-kila-kannavis-kai-tin-kokaini/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-23T10:01:00+00:00"/>
    <meta property="og:title" content="Θα πλούτιζαν κατά 70.000 ευρώ από τα 6 κιλά κάνναβης και την κοκαΐνη"/>
    <meta property="og:description" content="Άεργοι έβγαζαν πακτωλό χρημάτων από τα ναρκωτικά"/>
  </head>
  <body>
    <article>
      <h1>Θα πλούτιζαν κατά 70.000 ευρώ από τα 6 κιλά κάνναβης και την κοκαΐνη</h1>
      <address><time datetime="2019-11-23T10:01:00+00:00">23 Nov 2019, 10:01</time> by <a rel="author">Παπαδογιαννάκη Βίκυ</a></address>
      <p>
        <b>Άεργοι έβγαζαν πακτωλό χρημάτων από τα ναρκωτικά</b>
      </p>
      <p>Απανωτά “ραπίσματα” στη μάστιγα της διακίνησης ναρκωτικών στην Κρήτη κατάφερε η ΕΛ.ΑΣ: Μέσα σε διάστημα λίγων ωρών, η Αστυνομία προέβη στην κατάσχεση περισσότερων από 7 κιλά χασίς, προχωρώντας παράλληλα σε 8 συλλήψεις, σε πέντε διαφορετικές περιπτώσεις, σε Χανιά, Ηράκλειο και Ρέθυμνο! <br/>Σε μια καλά οργανωμένη επιχείρηση του Τμήματος Δίωξης Ναρκωτικών Χανίων χθες τα ξημερώματα, συνελήφθησαν ένας 44χρονος κι ένας 57χρονος, ενώ οι έρευνες των αστυνομικών έφεραν στο φως τις μεγάλες ποσότητες ναρκωτικών (περισσότερα από 6 κιλά κάνναβης και 30 γραμμάρια κοκαΐνης) που οι δράστες έκρυβαν σε αποθήκη- “καβάντζα” στην περιοχή της Σπλάντζιας.</p>
      <p>Οι αστυνομικοί γνώριζαν καλά τις κινήσεις των δραστών και “χτύπησαν” την κατάλληλη στιγμή. Μετά την έρευνα στο σπίτι του 57χρονου στην περιοχή του κάτω Κουμ Καπί, οδηγήθηκαν στην αποθήκη στη Σπλάντζια, την οποία χρησιμοποιούσε ως καβάντζα μαζί με τον 44χρονο, που είχε τον ρόλο του αποθηκάριου. <br/>Σύμφωνα με τον αστυνομικό διευθυντή Χανίων, ταξίαρχο Γιώργο Λιμπινάκη, «στον μισθωμένο χώρο βρέθηκαν συνολικά 15 πλαστικές συσκευασίες με <a href="https://www.neakriti.gr/article/kriti/hania/1560986/noikiasan-diamerisma-gia-na-krupsoun-6-kila-kannavis/">ακατέργαστη κάνναβη συνολικού βάρους 6 κιλών</a> και 78 γραμμαρίων, επτά πλαστικές συσκευασίες με κοκαΐνη βάρους 30,74 γραμμαρίων, ένα αεροβόλο πιστόλι, χρηματικό ποσό 2.305 ευρώ, τρία κινητά τηλέφωνα, τρεις ζυγαριές ηλεκτρονικής ακριβείας και μεταλλικοί τρίφτες κάνναβης».</p>
      <p>
        <b>Κέρδη 70.000 ευρώ</b>
      </p>
      <p>Από το κέντρο της πόλης των Χανίων, οι δύο συλληφθέντες έκαναν όλες τις παράνομες συναλλαγές τους. Τις μεγάλες ποσότητες ναρκωτικών διατηρούσαν στην “καβάντζα”. Από εκεί ο 44χρονος φέρεται να έπαιρνε μικροποσότητες και τις διακινούσε στις πιάτσες, ώστε ακόμη κι αν έπεφτε στα χέρια της Aστυνομίας, να ισχυριζόταν ότι τα ναρκωτικά ήταν για δική του χρήση. <br/>Τόσο ο 44χρονος όσο και ο 57χρονος ήταν άεργοι. Τα μοναδικά τους εισοδήματα προέρχονταν από την παράνομη δράση τους, ενώ η ποσότητα ναρκωτικών που θα διοχέτευαν σε χιλιάδες δόσεις στην αγορά θα τους απέφερε κέρδη άνω των 70.000 ευρώ. Τα 30 γραμμάρια της κοκαΐνης θα έδιναν τουλάχιστον 60 δόσεις, ενώ τα πάνω από 6 κιλά κάνναβης θα γινόντουσαν χιλιάδες δόσεις με μικροποσότητες.</p>
      <p>Ο αστυνομικός διευθυντής Χανίων κ. Γιώργος Λιμπινάκης συνεχάρη τους άνδρες του Τμήματος Δίωξης Ναρκωτικών για τον ζήλο, τη μεθοδικότητα και την αποτελεσματικότητά τους στον αγώνα για την καταπολέμηση της εμπορίας ναρκωτικών. <br/>Οι συλληφθέντες, με τη δικογραφία που σχηματίστηκε σε βάρος τους, οδηγήθηκαν στον εισαγγελέα Πλημμελειοδικών Χανίων κατηγορούμενοι για παραβάσεις του νόμου περί ναρκωτικών. Οι ναρκωτικές ουσίες, όπως και μια μοτοσυκλέτα που ο 44χρονος χρησιμοποιούσε για τη διακίνηση των ναρκωτικών, κατασχέθηκαν.</p>
      <p>
        <b>Τον μύρισε η “Μίσα”</b>
      </p>
      <p>Εξάλλου, χθες το πρωί συνελήφθη στο λιμάνι της Σούδας, μετά τον κατάπλου του πλοίου της γραμμής, κι ένας 20χρονος αλλοδαπός: Ο αστυνομικός σκύλος “Μίσα”... “μύρισε” τον νεαρό άνδρα και σε έλεγχο στον οποίο υποβλήθηκε από τις Αρχές, βρέθηκαν στην κατοχή του περισσότερα από 200 γραμμάρια κάνναβης. Συγκεκριμένα, ο νεαρός είχε στην κατοχή του μια νάιλον συσκευασία με 75 ανισοβαρείς συσκευασίες με φυτικά αποσπάσματα κάνναβης μικτού βάρους 238,50 γραμμαρίων. <br/>Αξίζει να σημειωθεί, ακόμη, ότι προχθές το πρωί η ΕΛ.ΑΣ. συνέλαβε κι έναν 44χρονο για ναρκωτικά, σε περιοχή του δήμου Κισσάμου. Η ΕΛ.ΑΣ. έκανε έρευνα στο σπίτι του 44χρονου, όπου βρήκε 28 γραμμάρια κάνναβης, μικροποσότητα ηρωίνης και ναρκωτικά χάπια.</p>
      <p>
        <b>Στο Ρέθυμνο</b>
      </p>
      <p>Τέλος, χθες φόρεσε χειροπέδες κι ένας 24χρονος αλλοδαπός στο Ρέθυμνο, ο οποίος φέρεται να έκρυβε σε σπίτι που χρησιμοποιούσε για “καβάντζα” σχεδόν 600 γραμμάρια κάνναβης και μία ζυγαριά ακριβείας.</p>
      <p>
        <b>Τρεις στη “φάκα” με 15 κιλά λαθραίο καπνό</b>
      </p>
      <p>Στο μεταξύ, χθες Παρασκευή το πρωί έγιναν “τσακωτοί” και τρεις νεαροί άνδρες για λαθραίο καπνό, αλλά και κάνναβη, σε περιοχή της Μεσαράς. Πρόκειται για έναν 25χρονο, έναν 26χρονο κι έναν 29χρονο, που συνελήφθησαν σε περιοχή του δήμου Γόρτυνας. Η Αστυνομία έκανε έρευνες στα σπίτια και των τριών νεαρών (αλλά και σε εξωτερικούς τους χώρους). Στο σπίτι του 25χρονου βρέθηκαν 21 συσκευασίες με 355 γραμμάρια χασίς, ενώ στο σπίτι όπου ζουν μαζί ο 26χρονος και ο 29χρονος εντόπισαν - μεταξύ άλλων - 725 γραμμάρια χασίς, καθώς και 15,6 κιλά λαθραίου καπνού. Ακόμη βρέθηκαν και 68 πακέτα τσιγάρα, επίσης αφορολόγητα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/kriti/hania/1560986/noikiasan-diamerisma-gia-na-krupsoun-6-kila-kannavis/"/>
        <a href="https://www.neakriti.gr/article/kriti/hania/1561012/eihe-stis-aposkeues-tou-75-suskeuasies-kannavis/"/>
      </related>
    </article>
  </body>
</html>