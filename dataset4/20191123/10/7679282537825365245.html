<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-what-is-fastag-and-documents-required-for-free-fastag-2864186.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T10:59:21+00:00"/>
    <meta property="og:title" content="मुफ्त फास्टटैग यहां से लगवाएं, ये जरूरी कागज साथ लेकर जाएं"/>
    <meta property="og:description" content="भारतीय राष्ट्रीय राजमार्ग प्राधिकरण (NHAI) की ओर से गुरुग्राम में फास्ट टैग लगाने के लिए चयनित की गई आईएचएमसीएल कंपनी शनिवार से खेड़कीदौला टोल प्लाजा पर मुफ्त फास्ट टैग (Fastag) वितरित करेगी। कंपनी..."/>
  </head>
  <body>
    <article>
      <h1>मुफ्त फास्टटैग यहां से लगवाएं, ये जरूरी कागज साथ लेकर जाएं</h1>
      <address><time datetime="2019-11-23T10:59:21+00:00">23 Nov 2019, 10:59</time> by <a rel="author">गुरुग्राम | कार्यालय संवाददाता</a></address>
      <p>भारतीय राष्ट्रीय राजमार्ग प्राधिकरण (NHAI) की ओर से गुरुग्राम में फास्ट टैग लगाने के लिए चयनित की गई आईएचएमसीएल कंपनी शनिवार से खेड़कीदौला टोल प्लाजा पर मुफ्त फास्ट टैग (Fastag) वितरित करेगी। कंपनी को शुक्रवार से ही ये टैग वाहन चालकों को मुफ्त Fastag<b> </b>उपलब्ध कराने थे, लेकिन कंपनी के कर्मचारियों ने बताया कि उन्हें शुक्रवार को कंपनी की ओर से फ्री वाले टैग नहीं मिल पाए थे। इसलिए इनका वितरण नहीं किया जा सका, अब शनिवार से फ्री-वाले टैग वितरित किए जाएंगे। </p>
      <p>
        <b>
          <a href="https://www.livehindustan.com/ncr/story-car-will-be-rented-for-driving-test-in-delhi-2864009.html">ड्राइविंग टेस्ट के लिए किराये पर मिलेगी कार, सिर्फ इतनी देनी होगी फीस</a>
        </b>
      </p>
      <p>टैग में रिचार्ज चालकों को अपने पैसों से ही कराना होगा। हालांकि कंपनी चालकों से टैग की कीमत नहीं वसूलेगी। इधर टोल प्लाजा पर फास्ट टैग वितरण के लिए मौजूद अन्य कंपनी और बैंक मुफ्त फास्ट टैग नहीं दे रहीं हैं। उनकी ओर से वाहन चालकों से टैग के भी 100 रुपये लिए जा रहे हैं।</p>
      <p>
        <b>दूसरी कंपनी ये ऑफर दे रहीं</b>
      </p>
      <p>फास्ट टैग की दरें निर्धारित न होने के कारण वाहन चालकों को अलग-अलग कंपनी से उनकी दरों पर फास्ट टैग खरीदने पड़ रहे हैं। बैंक और दूसरी कंपनी वाहन चालकों को उनके टैग खरीदने के लिए ऑफर दे रहीं हैं।  एक और जहां पेटीएम फास्ट टैग लेने पर 150 रुपये में 150 का फुल रिचार्ज दे रही हैं तो वहीं एयरटेल कंपनी का फास्ट टैग 450 रुपये का है। इसमें कंपनी 100 रुपये  फास्ट टैग और 200 रुपये सिक्योरिटी के ले रही हैं। टैग में 150 रुपये का रिचार्ज मिलेगा।</p>
      <p>
        <b>मुफ्त टैग के लिए बहस</b>
      </p>
      <p>वहीं टोल प्लाजा पर पेटीएम, एयरटेल, ईडीएफसी और आईसीआईसीआई बैंक का भी काउंटर लगा था। यहां पर भी वाहनों चालकों को मुफ्त टैग नहीं दिए गए। इन कंपनी और बैंकों ने वाहन चालकों से टैग की कीमत के 100 रुपये वसूले। मुफ्त टैग की मांग को लेकर कई वाहन चालकों की विक्रेता कंपनियों के कर्मचारियों से बहस भी हुई। कुछ चालकों ने पैसे देकर टैग लगवाए तो कुछ मुफ्त टैग न मिलने पर बिना टैग लगवाए ही लौट गए। दिन भर टोल प्लाजा पर फास्ट टैग बनवाने वालों की भीड़ रही। </p>
      <p>
        <b>मुफ्त टैग नहीं पहुंचा</b>
      </p>
      <p>केंद्रीय सड़क, परिवहन एवं राष्ट्रीय राजमार्ग मंत्री नितिन गडकरी ने गुरुवार को एनएचएआई को एक दिसंबर तक फास्ट टैग मुफ्त उपलब्ध करने के निर्देश दिए थे। इस घोषणा के बाद शुक्रवार को बड़ी संख्या में वाहन चालक सुबह ही खेड़कीदौला टोल प्लाजा पर फास्ट टैग लगवाने पहुंच गए थे, लेकिन यहां उन्हें मुफ्त टैग नहीं मिले। एनएचएआई की ओर से तय कंपनी से वाहन चालकों ने मुफ्त टैग मुहैया कराने की मांग की, लेकिन कंपनी के कर्मियों ने मुफ्त वाले टैग नहीं होने की बात कही। इसपर मजबूरन चालकों को टैग की कीमत का भी भुगतान करना पड़ा। </p>
      <p>
        <b>टैग एक्टिवेट न होने से चालक परेशान</b>
      </p>
      <p>कंपनियों की ओर से टैग खरीदने के बाद पांच मिनट से 48 घंटे में उसके एक्टिवेट होने का दावा किया जा रहा है, लेकिन वाहन चालकों का आरोप है कि फास्ट टैग इस समय अवधि में भी एक्टिवेट नहीं हुए हैं। खेड़कीदौला टोल प्लाजा पर शुक्रवार को कुछ ऐसे वाहन चालक भी पहुंचे, जिन्होंने एक या दो दिन पहले 100 रुपये देकर फास्ट टैग रखीदे थे। उन्होंने रिचार्ज के पैसे दिए थे, लेकिन अभी तक न तो बैलेंस उनके फोन में पहुंचा और न ही टैग एक्टिवेट हुए। </p>
      <p>
        <b>टैग बनवाने के लिए ये दस्तावेज जरूरी</b>
      </p>
      <p>फास्ट टैग बनवाने के लिए वाहन चालकों को गाड़ी की आरसी, अपना पैन कार्ड, आधार कार्ड देना होगा। इसके बाद बैंक उनकी केवाईसी करेगा और फिर फास्ट टैग जारी किया जाएगा, जो लोग पेटीएम और एयरटेल से फास्ट टैग ले रहे हैं। उनके पास एंडरॉयड फोन होना भी जरूरी है। ई-वॉलेट के जरिए उन वाहन चालकों के खाते से टोल प्लाजा पर पैसे कटेंगे। वहीं कंपनीकर्मियों ने बताया कि फास्ट टैग में न्यूनतम बैलेंस भी निर्धारित किया जाएगा। </p>
      <p>
        <b>यह कंपनी इतने में टैग लगाएगी</b>
      </p>
      <p>एनएचएआई की ओर से निर्धारित आईएचएमसीएल कंपनी का टैग 500 रुपये का है। इसमें अभी तक टैग की कीमत 100 रुपये, 200 रुपये सिक्योरिटी के और 200 रिचार्ज शामिल है, कर्मचारियों ने बताया कि शनिवार से वाहन चालकों से सिर्फ 200 रुपये ही लिए जाएंगे। टैग की कीमत और सिक्योरिटी नहीं ली जाएगी। आईडीएफसी का टैग 150 का है, इसमें 50 टैग के और 100 रुपये का रिचार्ज है। </p>
      <p>
        <b>लोगों की प्रतिक्रिया</b>
      </p>
      <ul>
        <li>जयपुर से दिल्ली के बीच गाड़ी चलाता हूं। सरकार ने मुफ्त फास्ट टैग उपलब्ध कराने की घोषणा की थी, लेकिन टोल प्लाजा पर कंपनियां टैग की भी कीमत वसूल रही हैं। -बिश्न सिंह, चालक</li>
        <li>फास्ट टैग लेने के लिए 100 रुपये का भुगतान किया है। इसके अलावा रिचार्ज के भी पैसे दिए हैं। सरकार की घोषणा के अनुसार मुफ्त टैग नहीं मिला है। -कृष्ण यादव, चालक</li>
        <li>रोजाना दिल्ली से आता हूं। कंपनियां फास्ट टैग के लिए मनमाने दाम वसूल रही हैं। उनकी ओर से टैग की कीमत भी वसूली जा रही है, जबकि एक दिसंबर तक मुफ्त टैग देने के निर्देश हैं। -राहुल दास, चालक </li>
      </ul>
    </article>
  </body>
</html>