<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/23/cin-icin-casusluk-yapan-eski-cia-cal-san-na-19-y-l-hapis-cezas"/>
    <meta property="og:site_name" content="euronews"/>
    <meta property="article:published_time" content="2019-11-23T10:17:30+00:00"/>
    <meta property="og:title" content="Çin için casusluk yapan eski CIA çalışanına 19 yıl hapis cezası"/>
    <meta property="og:description" content="ABD'nin Virginia eyaletinde bir federal mahkeme, Çin'e önemli bilgiler sızdıran eski bir CIA çalışanını casusluk suçundan 19 yıl hapis cezasına mahkum etti. 55 yaşındaki Jerry Chuan Shing Lee geçtiğimiz mayıs ayında hakkındaki suçlamaları kabul etmişti"/>
  </head>
  <body>
    <article>
      <h1>Çin için casusluk yapan eski CIA çalışanına 19 yıl hapis cezası</h1>
      <address><time datetime="2019-11-23T10:17:30+00:00">23 Nov 2019, 10:17</time> by <a rel="author">Hüseyin Koyuncu</a></address>
      <p>Amerika Birleşik Devletleri'nin Virginia eyaletinde bir federal mahkeme, Çin'e önemli bilgiler sızdıran eski CIA çalışanını casusluk suçundan 19 yıl hapis cezasına mahkum etti. 55 yaşındaki Jerry Chuan Shing Lee geçtiğimiz mayıs ayında hakkındaki suçlamaları kabul etmişti.</p>
      <p>2007 yılında CIA'den ayrılan ABD vatandaşı Lee, Çin'in Özel İdari Bölgesi olan Hong Kong'a yerleşti. 2010'da iki Çinli istihbarat görevlisi 100 bin dolar karşılığında Lee'ye CIA görevlisi olarak edindiği bilgileri vermesini teklif etti.</p>
      <p>Daha sonra, 2010-2013 yılları arasında hizmetlerinden dolayı Lee'nin kişisel banka hesabına teklif edilen miktardan da fazla para transferi gerçekleşti. Çin istihbaratı aktarılan bilgilerin önemine göre Lee'ye "ömür boyu sahip çıkma" sözünü vermişti.</p>
      <h3>Savcı: Lee sözünü tutmadı, ülkesini sattı</h3>
      <p>Lee’nin davasına bakan ABD savcısı Zachary Terwilliger duruşmada, "Konumunun sorumluluğunu benimsemek ve ulusal savunma bilgilerini ifşa etmeme konusundaki taahhüdünü yerine getirmek yerine, Lee ülkesini sattı, bir yabancı hükümet için casusluk yapmayı kabul etti. Üstellik daha sonra da soruşturma aşamasında bize birçok kez yalan söyledi" ifadelerini kullandı.</p>
      <p>Adalet Bakanlığı'na göre, soruşturmayı yürüten FBI, Ağustos 2012'de Lee'nin Hawaii'deki otel odasında yaptığı bir aramada, 2004'ten öncesinde CIA'de görev yaptığı dönemde el yazısıyla yazılmış notlara ulaştı. Notlarda önemli adresler olduğu ortaya çıktı.</p>
      <p>Notlar, CIA varlıklarının isimleri, operasyonel buluşma yerleri, telefon numaraları ve gizli tesislerle ilgili çok hassas istihbarat içeriyordu. Daha sonra Lee'nin hakkındaki suçlamaları reddederek FBI'ya yalan söylediği ortaya çıktı.</p>
      <ul>
        <li>
          <a href="https://tr.euronews.com/2019/11/22/abd-de-casusluktan-yarg-lanan-cinli-75-y-l-hapis-cezas-yla-kars-kars-ya">ABD'de casusluktan yargılanan Çinli 75 yıl hapis cezasıyla karşı karşıya</a>
        </li>
        <li>
          <a href="https://tr.euronews.com/2019/11/21/rusya-parlamentosu-gazetecileri-yabanci-ajan-olarak-nitelendirecek-tasariyi-kabul-etti">Rusya Parlamentosu, gazetecileri 'Yabancı ajan' olarak nitelendirecek tasarıyı kabul etti</a>
        </li>
      </ul>
      <h3>Çin için casusluk yapan Amerikalı davası artıyor</h3>
      <p>Çin'e istihbarat bilgisi sızdırma konusundaki bir başka büyük dava da geçtiğimiz Mayıs ayında görülmüştü. Eski CIA ajanı 62 yaşındaki Kevin Mallory, Pekin yönetimine bilgi sızdırdığı gerekçesiyle 20 yıl hapse mahkum edilmişti.</p>
      <p>Geçtiğimiz yıl ise, Ron Rockwell Hansen isimli bir diğer istihbarat görevlisi para karşılığı Çin'e bilgi sızdırma teşebbüsünden 10 yıl hapis cezasına mahkum edilmişti.</p>
    </article>
  </body>
</html>