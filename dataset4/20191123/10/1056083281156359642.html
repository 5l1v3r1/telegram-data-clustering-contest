<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200790/%D9%87%D8%B4%D8%AF%D8%A7%D8%B1-%D9%BE%D9%84%DB%8C%D8%B3-%D9%81%D8%AA%D8%A7-%D8%AF%D8%B1-%D8%AE%D8%B5%D9%88%D8%B5-%D8%B3%D9%88%D8%AF%D8%AC%D9%88%DB%8C%DB%8C-%D9%85%D8%AC%D8%B1%D9%85%D8%A7%D9%86-%D8%A7%D8%B2-%D8%B7%D8%B1%D8%AD-%D9%87%D8%A7%DB%8C-%D8%AD%D9%85%D8%A7%DB%8C%D8%AA%DB%8C-%D8%AF%D9%88%D9%84%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T10:28:44+00:00"/>
    <meta property="og:title" content="هشدار پلیس فتا در خصوص سودجویی مجرمان از طرح‌های حمایتی دولت"/>
    <meta property="og:description" content="ایسنا/کرمانشاه رییس پلیس فتا استان کرمانشاه با هشدار به شهروندان درخصوص احتمال کلاهبرداری مجرمان تحت عنوان ثبت نام طرح معیشت خانواده و اجرای طرح مصرف بهینه سوخت، گفت: شهروندان توجه داشته باشند هیچگونه لینک، شماره پیامک یا سایتی در این مورد اعلام‌ نشده است."/>
  </head>
  <body>
    <article>
      <h1>هشدار پلیس فتا در خصوص سودجویی مجرمان از طرح‌های حمایتی دولت</h1>
      <address><time datetime="2019-11-23T10:28:44+00:00">23 Nov 2019, 10:28</time> by <a rel="author">محبوبه علی آقایی</a></address>
      <p>ایسنا/کرمانشاه رییس پلیس فتا استان کرمانشاه با هشدار به شهروندان درخصوص احتمال کلاهبرداری مجرمان تحت عنوان ثبت نام طرح معیشت خانواده و اجرای طرح مصرف بهینه سوخت، گفت: شهروندان توجه داشته باشند هیچگونه لینک، شماره پیامک یا سایتی در این مورد اعلام‌ نشده است.</p>
      <p>سرهنگ علی کریمی اظهار کرد: ممکن است سودجویان با طراحی سایت‌های جعلی و ارسال پیام به شهروندان با عناوین ثبت نام طرح معیشت خانواده، ثبت‌نام طرح بهینه سازی مصرف و یا افزایش سهمیه سوخت و... قربانیان خود را به این سایت‌ها بکشانند.</p>
      <p>وی افزود: افراد فریب خورده در هنگام وارد کردن اطلاعات مربوطه ابتدا مبلغی اندک به منظور کارمزد پرداخت می‌کنند، اما از فیشینگ بودن سایت بی اطلاع بوده و تمام اطلاعات کارت بانکی خود را در اختیار مجرمان قرار می‌دهند.</p>
      <p>کریمی تصریح کرد: در این شیوه کلاهبرداری، مجرمان پس از طراحی سایت جعلی، لینک آن را با روش‌های مختلف در فضای مجازی منتشر و در اقدام اول اطلاعات حساب بانکی قربانیان خود را به سرقت و در فرصتی مناسب اقدام به خالی کردن حساب آنها می‌کنند.</p>
      <p>وی خاطرنشان کرد: شهروندان در صورتی که به هر علت با ورود به سایت‌های جعلی، اطلاعات کارت بانکی خود را درج کردند بلافاصله نسبت به تغییر رمز دوم اینترنتی خود اقدام کنند.</p>
      <p>کریمی ادامه داد: کاربران می‌توانند در صورت مشاهده موارد مشکوک مراتب را از طریق وب سایت پلیس فتا به آدرس www.cyberpolice.ir بخش ارتباطات مردمی و یا شماره تماس 08321821921  در میان بگذارند.</p>
      <p>انتهای پیام</p>
    </article>
  </body>
</html>