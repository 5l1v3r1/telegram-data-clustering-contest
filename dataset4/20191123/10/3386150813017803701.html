<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/sakhi/how-get-bright-face-beautiful-hair-get-magic-your-house-home-remedy/"/>
    <meta property="og:site_name" content="Lokmat"/>
    <meta property="article:published_time" content="2019-11-23T10:17:28+00:00"/>
    <meta property="og:title" content="तजेलदार चेहरा, सुंदर केस हवेत? -मग तुमच्या घरातली ही जादू वापरा!"/>
    <meta property="og:description" content="बागेत तुळस आणि कोरफड असताना महागडय़ा क्रीम का आणता?"/>
  </head>
  <body>
    <article>
      <h1>तजेलदार चेहरा, सुंदर केस हवेत? -मग तुमच्या घरातली ही जादू वापरा!</h1>
      <h2>बागेत तुळस आणि कोरफड असताना महागडय़ा क्रीम का आणता?</h2>
      <address><time datetime="2019-11-23T10:17:28+00:00">23 Nov 2019, 10:17</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p>
        <b>ठळक मुद्दे</b>
      </p>
      <ul>
        <li>
          <b>कोरफड बहुगुणी आहे, तिचा उपयोग माहित करुन घ्या.</b>
        </li>
      </ul>
      <p>
        <b>- सखी ऑनलाइन टीम</b>
      </p>
      <p>घरातल्या बागेत दुसरं कोणतं झाडं नसलं तरी चालतं पण तुळस आणि कोरफड हवीच असा बहुतेकांचा आग्रह असतो. केस आणि चेहर्‍याच्या सौंदर्यासाठी कोरफडीचा उपयोग घरगुती उपाय म्हणून केला जातो.  मुळात कोरफडीत अनेक गुण आहेत, त्यामुळे तिची हिरवी पात घरात हवीच. महगडय़ा अ‍ॅलोवेरा जेलचे पॅक विकत आणण्यापेक्षा घरच्या घरी कोरफड लावूनही आपलं सौंदर्य उजळू शकतंच.</p>
      <p>
        <b>कोरफडीत असं काय आहे?</b>
      </p>
      <p>1. कोरफडीमध्ये ए, सी, बी 1, बी 2, बी 3, बी 6 आणि इ जीवनसत्त्वं असतं. काही प्रकारच्या कोरफडीमध्ये बी 12 हे जीवनसत्त्वही आढळतं. कॅल्शियम, तांबं, मॅग्नेशियम, पोटॅशियम, झिंकसह एकूण वीस खनिजं कोरफडीमध्ये आढळतात. </p>
      <p>2. सौंदर्यप्रसाधनांच्या जगात कोरफड अतिशय लोकप्रिय आहे. त्वचा मऊ-मुलायम करणं, खाज-खरूज यापासून त्वचेचं रक्षण करणं यासाठी कोरफडीचा उपयोग आवजरून केला जातो. </p>
      <figure>
        <img src="https://d3pc1xvrcw35tl.cloudfront.net/images/686x514/korfad-1_201911328959.jpg"/>
      </figure>
      <p>3. कोरफडीमध्ये 99 टक्के पाण्याचा अंश असल्यानं तिचा उपयोग त्वचेवर केला तर त्वचेला आवश्यक असलेला ओलावा मिळतो. त्वचेत नवचैतन्य येऊन त्वचा टवटवीत होते. त्वचा मऊ आणि लवचिकही होते. कोरफडीच्या वापरामुळे त्वचा जास्तीत जास्त ऑक्सिजन शोषून घेऊ शकते. </p>
      <p>4. त्वचेवर लाल चट्टे येणं, दाह होणं या त्वचाविकारात त्वचेच्या बाह्य आवरणाचं रक्षण कोरफड करू शकते. तसेच त्वचेचा दाहही कोरफडीमुळे कमी होतो. </p>
      <p>* कोरफडीमध्ये जीवाणू प्रतिबंधक घटक असल्यामुळे कोरफड  मुरूम, पुटकुळ्या यासाठी कोरफड लावावी. चेहर्‍यावर जिथे मुरूम पुटकुळ्या आहेत तिथे ताज्या कोरफडीचा गर लावावा. दहा मीनिटांनी चेहरा पाण्यानं स्वच्छ धुवावा. कोरफडीमुळे मुरूम-पुटकुळ्या पटकन सुकण्यास मदत होते आणि त्वचेचा पोतही सुधारतो.</p>
      <p>* जखमा, वेदना आणि खाज कमी करण्याचे गुणधर्म कोरफडीमध्ये असतात. </p>
      <p>* अति उन्हानं काळवंडलेल्या चेहर्‍यासाठी कोरफडीचा उपयोग  करताना कोरफडीची एखादी तयार पात तोडून ती फ्रीजमध्ये ठेवावी. आणि रोज त्या पातीचा छोटा तुकडा घेवून काळवंडलेल्या भागावर घासून लावावा. यामुळे त्वचा एकदम मऊ-मुलायम होते.</p>
      <p>*  एखादा किटक चावला तर चावल्याच्या जागी कोरफडीचा ताजा गर लावावा. दंशाचा दाह यामुळे एकदम कमी होतो. </p>
      <figure>
        <img src="https://d3pc1xvrcw35tl.cloudfront.net/images/686x514/korfad-3_201911328961.jpg"/>
      </figure>
      <p>
        <b>कोरफड + पपई= मऊ मुलायम केस</b>
      </p>
      <p> * कोरफडीचा उपयोग केसांसाठी करताना पपई, इतर घटकांचा वापर करावा लागतो.  पपईची एक फोड, र्अध केळं, पाऊण कप कोरफडीचा पाणी घालून पातळ केलेला गर, पाऊण कप खोबर्‍याचं तेल घेऊन हे सर्व साहित्य एकत्र घुसळून त्याची मऊ पेस्ट तयार करावी. </p>
      <p>*  पेस्ट केसांवर लावावी. वीस मिनिटांनी सौम्य स्वरूपाचा हर्बल शाम्पू वापरून केस धुवावे. यामुळे केस मऊ-मुलायम आणि चमकदार होतात. </p>
      <p>* ज्यांना आपल्या केसांसाठी नैसर्गिक कंडिशनर हवं असेल त्यांनी कोरफडीचा ताजा गर काढून तो केसांना कंडिशनर म्हणून लावावा. कोरफडीचा ताजा गर  केसांसाठी उत्तम कंडिशनर आहे. </p>
    </article>
  </body>
</html>