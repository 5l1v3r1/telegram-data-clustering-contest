<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cotidianul.ro/klaus-iohannis-sforarul-parlamentului/"/>
    <meta property="og:site_name" content="Cotidianul"/>
    <meta property="article:published_time" content="2019-11-23T10:05:01+00:00"/>
    <meta property="og:title" content="Klaus Iohannis – sforarul Parlamentului"/>
    <meta property="og:description" content="Preşedintele Klaus Iohannis, crezîndu-se deja cîştigător, (...) nu s-a sfiit să ne lase să înţelegem că el este stăpînul jocului şi din Parlament"/>
  </head>
  <body>
    <article>
      <h1>Klaus Iohannis – sforarul Parlamentului</h1>
      <address><time datetime="2019-11-23T10:05:01+00:00">23 Nov 2019, 10:05</time> by <a rel="author">Cornel Nistorescu</a></address>
      <p><b>În spectacolul de marionete numit de preşedinte „dezbatere” şi considerat de noi doar o diversiune electorală s-a produs şi un autodenunţ. Preşedintele Klaus Iohannis, crezîndu-se deja cîştigător şi călăreţ pe caii mari ai Europei, s-a grăbit să se prezinte şi ca un făcător de minuni.</b> Drept pentru care nu s-a sfiit să ne lase să înţelegem că el este stăpînul jocului şi din Parlament (deşi Constituţia României nu prevede asta) şi să ne anunţe că el în persoană se va ocupa de trecerea unor măsuri prin legislativ. Iată schimbul de întrebări şi răspunsuri între Cristian Leonte şi preşedintele Klaus Iohannis:</p>
      <blockquote><i>Cristian Leonte (Pro TV)-”Vă amintesc că acum mai puțin de două ore mi-ați răspuns la întrebarea privind schimbarea de majoritate din Parlament de la învestirea Guvernului Dăncilă până la moțiunea de cenzură, mi-ați spus că politicienii sunt sensibili, altfel spus majoritățile se pot schimba. Cât de solide sunt aceste planuri ale dumneavoastră împreună cu Guvernul Orban pentru eventualitatea în care veți câștiga al doilea mandat de a susține aceste măsuri în cadrul acestei majorități instabile din Parlament?<br/></i><i>Klaus Iohannis: Intenția mea este extrem de solidă!</i><br/><i>Cristian Leonte (PRO TV): Pe ce vă bazați ca și răspunsul Parlamentului să fie la fel de solid?</i><br/><i>Klaus Iohannis: În această zonă nu vorbesc doar de speranțe, voi avea grijă să se miște lucrurile</i>”</blockquote>
      <p>Va avea grijă să se mişte lucrurile!? Care lucruri? Lucrurile din Parlament! Adică formarea unei majorităţi solide. Ce înseamnă „extrem de solidă”? Că vor participa şi instituţii de forţă şi DNA-ul şi Parchetul General, si SRI?</p>
      <p>În ce fel vor pune umărul? Aşa cum s-au mişcat la moţiunea de cenzură cînd a picat guvernul Dăncilă? Cu ce pîrghii a intervenit? Cu dosare? Cu promisiuni de funcţii? Cu şantaje? Cu ameninţări ca atunci cînd l-a chemat pe Călin Popescu Tăriceanu şi i-a cerut să participe şi el la formarea unei alte majorităţi? Sau aşa cum s-au mişcat lucrurile la votarea guvernului Orban?</p>
      <p>Dacă stăm puţin pe gînduri, pe Klaus Iohannis l-a mai luat gura pe dinainte. Probabil din lipsă de performanţe notabile, el a spus că principala realizare a mandatului său a fost debarcarea guvernului Dăncilă. A spus-o dînsul, mîndru nevoie mare de parcă el ar fi cumpărat Alaska sau ar fi făcut prima navetă pe Marte. Eu aş adăuga încă un „merit”. Şi debarcarea guvernului condus de arogantul Victor Viorel Ponta poate fi trecută pe aceeaşi listă. Și operaţiunea asta (pe care a profeţit-o încă de la dezbaterea cu Victor Ponta, cînd anunţa că ai săi îl vor da jos!!!???) face parte tot dintre contribuţiile notabile ale preşedintelui. Cu tîrîtul pe la DNA, cu tot incidentul de la Colectiv, inclusiv cu numirea lui Dacian Cioloş.</p>
      <p>Puse împreună, toate acestea ne arată că preşedintele Iohannis, crezîndu-se Buricul Pămîntului în România, se amestecă dezinvolt în funcţionarea mecanismului democratic. Și, mai ales în funcţionarea, Parlamentului.<br/>Cum nu avem procurori care să se ocupe de asemenea încălcări ale legii şi nici comisii de control a SRI, nu ne rămîne decît să aşteptăm să vedem ce sarcini dă preşedintele fiecărui ministru în parte. Și cum va avea „grijă să se mişte lucrurile” în Parlament?<br/>S-ar putea ca unii să fie entuziasmaţi de intenţia „extrem de solidă” a preşedintelui. Pe mine mă îngrozeşte, mai ales că, la o majoritate parlamentară solidă în spatele “Guvernului meu”, trebuie să adăugăm şi toate parchetele şi toate serviciile secrete şi toate agenţiile.<br/>Tuturor nu le rămîne decît un ultim mesaj.<br/>– <i>Să nu ziceţi că nu v-am spus!</i></p>
      <related>
        <h4>Articole asemănătoare</h4>
        <a href="https://www.cotidianul.ro/ciolos-dragnea-tariceanu-si-basescu-nimic-despre-parlament/"/>
        <a href="https://www.cotidianul.ro/dan-andronic-la-dna/"/>
        <a href="https://www.cotidianul.ro/kovesi-infractiuni-de-genocid-si-crime-impotriva-umanitatii-comise-fara-violenta/"/>
      </related>
    </article>
  </body>
</html>