<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportklub.rs/Rukomet/a315374-Jaukovic-za-SK-Zelimo-iz-Japana-u-Japan.html"/>
    <meta property="og:site_name" content="Sport Klub"/>
    <meta property="article:published_time" content="2019-11-23T10:56:00+00:00"/>
    <meta property="og:title" content="Jauković za SK: Želimo iz Japana u Japan"/>
    <meta property="og:description" content="Mini pripreme su odrađene, rukometašice Crne Gore su u generalnoj probi pobedile Nemačku sa 33:29 i sada čekaju početak Svetskog prvenstva."/>
  </head>
  <body>
    <article>
      <h1>Jauković za SK: Želimo iz Japana u Japan</h1>
      <h2>Mini pripreme su odrađene, rukometašice Crne Gore su u generalnoj probi pobedile Nemačku sa 33:29 i sada čekaju početak Svetskog prvenstva.</h2>
      <address><time datetime="2019-11-23T10:56:00+00:00">23 Nov 2019, 10:56</time> by <a rel="author">Svetozar Janičić</a></address>
      <figure>
        <img src="https://sportklub.rs/Picture/170309/jpeg/Djurdjina-Jaukovic.jpg"/>
        <figcaption>Đurđina Jauković<cite>Foto: RSCG</cite></figcaption>
      </figure>
      <p>Prvu utakmicu na planetarnoj smotri izabranice Per Johansona igraju 30. novembra protiv Senegala, a u grupi su Kazahstan, Mađarska, Rumunija i Španija. Tri selekcije će izboriti plasman u glavnu rundu u kojoj će 12 ekipa podeljenih u dve grupe voditi borbu za plasman u polufinale. Primarni cilj Crne Gore je osvajanje jednog od sedam mesta koja vode u kvalifikacije za Olimpijske igre u Japanu.</p>
      <related>
        <a href="http://sportklub.rs/Rukomet/a313192-Jovanka-i-Djina-za-SK-Presudilo-je-srce-u-junaka.html"/>
      </related>
      <p>„<i>Naš primarni cilj je da u Japanu ostvarimo rezultat koji će nam omogućiti da se ponovo vratimo u Japan i učestvujemo na Olimpijskim igrama. Očekuje nas težak posao, konkurenata za medalju i mesta koja vode u kvalifikacije za Tokio ima mnogo. Ono što je najvažnije, imamo dobru atmosferu u timu, psihološki smo spremne i verujemo da možemo da pariramo svim selekcijama planete. Međutim, isto tako smo svesne da moramo da idemo korak po korak, da je svaki meč finale, da je svaka pobeda dragocena jer se bodovi iz prve prenose u glavnu rundu Svetskog šampionata</i>“, naglasila je <b>Đurđina Jauković</b> za Sport Klub i nastavila:</p>
      <p>„<i>Ostvarili smo pobedu u generalnoj probi protiv Nemačke. Imaćemo dovoljno vremena da se adaptiramo i aklimatizujemo na uslove u Japanu i mogu da obećam da ćemo u svakom meču dati sve od sebe, da ćemo se boriti do poslednjih atoma snage. Primarni cilj je da prođemo prvu fazu, zatim da obezbedimo mesto koje vodi u kvalifikacije za Olimpijske igre, a san svih nas je da se umešamo u borbu za pobedničko postolje. Sada je fokus usmeren na duel sa Senegalom jer je to naše prvo finale na planetarnoj smotri</i>“.</p>
      <p>Duel sa Senegalom je na programu 30. novembra, a u narednom kolu Crna Gora će odmeriti snage sa Kazahstanom. Zatim slede dueli sa Mađarskom, Španijom i Rumunijom.</p>
      <figure>
        <img src="https://sportklub.rs/Picture/170308/jpeg/djina.jpg"/>
        <figcaption>Ženska rukometna reprezentacija Crne Gore<cite>Foto: RSCG</cite></figcaption>
      </figure>
    </article>
  </body>
</html>