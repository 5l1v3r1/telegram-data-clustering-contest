<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598716/livanos-dekades-xiliades-livanezoi-zitisan-mia-nea-aneksartisia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-23T10:05:00+00:00"/>
    <meta property="og:title" content="Λίβανος: Δεκάδες χιλιάδες Λιβανέζοι ζήτησαν «μια νέα ανεξαρτησία»"/>
    <meta property="og:description" content="Δεκάδες χιλιάδες Λιβανέζοι γιόρτασαν χθες Παρασκευή την 76η επέτειο της ανεξαρτησίας της χώρας τους, τονίζοντας τη δίψα τους για «μια νέα ανεξαρτησία»,..."/>
  </head>
  <body>
    <article>
      <h1>Λίβανος: Δεκάδες χιλιάδες Λιβανέζοι ζήτησαν «μια νέα ανεξαρτησία»</h1>
      <address><time datetime="2019-11-23T10:05:00+00:00">23 Nov 2019, 10:05</time> by <a rel="author">sigmalive</a></address>
      <p>Δεκάδες χιλιάδες Λιβανέζοι γιόρτασαν χθες Παρασκευή την 76η επέτειο της ανεξαρτησίας της χώρας τους, τονίζοντας τη δίψα τους για «μια νέα ανεξαρτησία», καθώς συνεχίζεται το κίνημα διαμαρτυρίας κατά της πολιτικής τάξης.</p>
      <p>Με σημαίες του Λιβάνου να κυματίζουν στον αέρα, πολλές «παρελάσεις των πολιτών» συγκεντρώθηκαν στην πλατεία των Μαρτύρων στο κέντρο της Βηρυτού, προπύργιο του κινήματος διαμαρτυρίας.</p>
      <p>Εκατοντάδες οικογένειες, πολλές με τα παιδιά τους, βγήκαν στους δρόμους της Βηρυτού. Πατεράδες και μητέρες μαζί με τα μικρά τους παιδιά τραγουδούσαν: «Ο Λίβανος θα ξαναχτιστεί», ένα παλιό, πατριωτικό τραγούδι.</p>
      <p>Διαδηλωτές που είχαν πάει στην πρωτεύουσα από όλο τον Λίβανο φώναζαν «ο Θεός να ευλογεί τον στρατό μας», ενώ κάποιοι κρατούσαν πορτρέτα του επικεφαλής των ενόπλων δυνάμεων, μια κίνηση που είχε στόχο να ευχαριστήσει τον στρατό της χώρας που έχει μέχρι στιγμής προστατεύσει τους διαδηλωτές.</p>
      <p>Κάποιο Λιβανέζοι που έχουν μεταναστεύσει στην Ευρώπη και σε χώρες του Κόλπου επέστρεψαν στην πατρίδα τους για να συμμετάσχουν «στις παρελάσεις των πολιτών» και να στηρίξουν τους αντικυβερνητικούς διαδηλωτές.</p>
      <p>«Ήρθα από τις Βρυξέλλες για να είμαι στη χώρα με τους συμπατριώτες μου, τους Λιβανέζους, σήμερα», δήλωσε η Μίρα Τζιρμάνους.</p>
      <p>Στην παρέλαση υπήρχαν και αυτοσχέδια τάγματα τα οποία εκπροσωπούσαν τις μητέρες, τους δασκάλους, τους εργάτες, τους υπέρμαχους των δικαιωμάτων των γυναικών, τους άνεργους, ενώ μια μπάντα χρησιμοποιούσε κατσαρόλες για όργανα.</p>
      <p>Πολλοί φορούσαν μπλουζάκια που έγραφαν «Είμαι ένας ελεύθερος Λιβανέζος».</p>
      <p>Ο Λίβανος γιορτάζει παραδοσιακά την ανεξαρτησία του από τη γαλλική κυριαρχία με στρατιωτική παρέλαση στο κέντρο της Βηρυτού, την οποία παρακολουθούν πολιτικοί και στρατιωτικοί.</p>
      <p>Φέτος η στρατιωτική παρέλαση πραγματοποιήθηκε στον περίβολο του υπουργείου Άμυνας, παρουσία του προέδρου Μισέλ Αούν, του προέδρου του κοινοβουλίου Ναμπίχ Μπέρι και του υπηρεσιακού πρωθυπουργού Σάαντ Χαρίρι.</p>
      <p>Από τις 17 Οκτωβρίου ο Λίβανος ζει ένα άνευ προηγουμένου κίνημα διαμαρτυρίας ενάντια στο σύνολο της πολιτικής τάξης, την οποία θεωρούν διεφθαρμένη και ανίκανη.</p>
      <p>«Είναι η πρώτη φορά που οι Λιβανέζοι, όλες οι κοινότητες μαζί, διαδηλώνουν μαζικά χωρίς να απαντούν στην έκκληση ενός κόμματος», σχολίασε η 21χρονη Ταμάρα. «Αυτή είναι η πραγματική ανεξαρτησία!».</p>
      <p>«Φέτος θέλουμε να ανεξαρτητοποιηθούμε από τους διεφθαρμένους που μας κυβερνούν!», επεσήμανε ο 26χρονος Ουαζίντ. «Όταν έφυγαν οι Γάλλοι, μας κατέλαβαν άλλοι», σχολίασε αναφερόμενος στα κόμματα της εξουσίας.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>