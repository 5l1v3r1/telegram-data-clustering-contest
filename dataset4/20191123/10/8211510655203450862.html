<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.formulapassion.it/motorsport/formula-1/f1-piloti/hulkenberg-leclerc-bastardo-fortunato-renault-dtm-indycar-2020-466751.html"/>
    <meta property="og:site_name" content="FormulaPassion.it"/>
    <meta property="article:published_time" content="2019-11-23T10:15:56+00:00"/>
    <meta property="og:title" content="Hulkenberg: “Leclerc bast**do fortunato”"/>
    <meta property="og:description" content="In procinto di dire addio al paddock a fine stagione, il pilota tedesco della Renault ha espresso in libertà le sue considerazioni in merito agli astri nascenti del presente della Formula 1 e le sue prospettive sul futuro lontano dal Circus"/>
  </head>
  <body>
    <article>
      <h1>Hulkenberg: “Leclerc bast**do fortunato”</h1>
      <h2>In procinto di dire addio al paddock a fine stagione, il pilota tedesco della Renault ha espresso in libertà le sue considerazioni in merito agli astri nascenti del presente della Formula 1 e le sue prospettive sul futuro lontano dal Circus</h2>
      <address><time datetime="2019-11-23T10:15:56+00:00">23 Nov 2019, 10:15</time> by <a rel="author">Isabel Iuliano</a></address>
      <p>Il rinnovo di Antonio Giovinazzi in Alfa Romeo per la prossima stagione ha posto <b>fine alle speranze di Nico Hülkenberg</b> di poter trovare un sedile per la prossima stagione della massima serie automobilistica. Di recente smentite dal diretto interessato le voci che volevano un suo approdo nel DTM, il 32 enne di Emmerich am Rhein starebbe valutando addirittura di prendere un anno sabbatico in attesa di tempi migliori.</p>
      <blockquote>
        <a href="https://www.formulapassion.it/motorsport/formula-1/f1-piloti/hulkenberg-tra-anno-sabbatico-e-indycar-ovali-renault-dtm-carpenter-465891.html">Hulkenberg tra anno sabbatico e Indycar</a>
      </blockquote>
      <p>Arrivato in Formula 1 nel 2010 come pilota Williams, Hülkenberg ha avuto in F1 un percorso accidentato, che, nonostante il riconosciuto talento da parte di molti addetti ai lavori, non lo ha mai visto salire sul podio. Una strada del tutto diversa da quella di un altro talento, <b>Charles Leclerc</b>, che ha bruciato ogni tappa: “<b><i>Mi fa pensare: ‘bast**do fortunato!’</i></b>“, ha ironizzato il pilota tedesco della Renault invitato ad un confronto con il monegasco della Ferrari.</p>
      <p>Hulkenberg è stato vicinissimo a guidare la Ferrari in due diverse situazione. Nel 2009 dopo l’infortunio di Felipe Massa la Scuderia di Maranello aveva pensato all’astro nascente della GP2 salvo poi ripiegare su Luca Badoer. Poi, nel 2013, il ritorno di Kimi Raikkonen beffò Hulkenberg, che era la prima scelta per affiancare Fernando Alonso in caso di rifiuto da parte di Iceman.</p>
      <figure>
        <img src="https://www.formulapassion.it/wp-content/uploads/2019/10/Photo4_s.r.l._1036467.jpg"/>
      </figure>
      <p>Il 32 enne ha poi esposto i suoi pensieri in merito all’imminente addio al Circus: “<i><b>Non mi sembra di lasciare qualcosa di incompiuto, perché ho fatto il mio dovere</b>. Mi sono comportato bene nel corso degli anni, in modo molto coerente</i>, <i>molte volte quando ero in bilico con altri piloti questi non sono stati ingaggiati, mentre io venivo cercato e pagato per correre</i>“. Hülkenberg non ha nascosto il desiderio di qualche risultato in più: “<i>Certo, vorrei avere un diverso tipo di record, più punti, podi e vittorie, ma conosco i motivi per cui le cose non sono andate così</i>“. L’alfiere Renault si è comunque detto in pace con se stesso: “<i>Dormo bene la notte, con gli occhi chiusi. Mi piacerebbe continuare a correre, ma, in caso contrario, la vita va avanti</i>“.</p>
      <footer>RIPRODUZIONE RISERVATA</footer>
    </article>
  </body>
</html>