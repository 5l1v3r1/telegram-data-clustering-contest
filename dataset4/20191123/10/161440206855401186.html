<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/23/architetto-cagliaritano-premiato-a-bordeaux-per-un-progetto-su-ro-2-956151.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-23T10:23:10+00:00"/>
    <meta property="og:title" content="Architetto cagliaritano premiato a Bordeaux per un progetto su Rocca di Mezzo"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">il concorso</h6>
      <h1>Architetto cagliaritano premiato a Bordeaux per un progetto su Rocca di Mezzo</h1>
      <h2>Per la giuria "ha dimostrato come con pochissime cose l'architettura riesca a trasmettere la grandezza di un paesaggio"</h2>
      <address>
        <time datetime="2019-11-23T10:23:10+00:00">23 Nov 2019, 10:23</time>
      </address>
      <p>L'architetto cagliaritano Amanzio Farris ha ricevuto ieri sera a Bordeaux il premio internazionale Italia del Bigmat International Architecture Award 2019.</p>
      <p>Al Palais de la Bourse si è svolta la cerimonia anche per il Gran Premio internazionale, che è andato al portoghese Eduardo Souto de Moura.</p>
      <p>Farris ha convinto la giuria con il progetto Belvedere per una persona<b>,</b> "un lavoro sospeso tra architettura e scultura a Rocca di Mezzo in provincia di Roma e già Menzione d'onore Paesaggi e spazi urbani alla VI edizione della Medaglia d'Oro all'Architettura Italiana 2018", spiega una nota.</p>
      <p>Per gli esperti si tratta di "un piccolo progetto in un piccolo paese dell'Italia centrale che ha dimostrato come con pochissime cose l'architettura riesca a trasmettere la grandezza di un paesaggio come quello italiano e a riproporne i caratteri originali".</p>
      <p>"La natura del lavoro, un'opera di modeste dimensioni, non lasciava immaginare questo esito di cui però sono felice soprattutto per il riconoscimento della particolarità e dello sforzo di mettere in primo piano il paesaggio cercando una relazione tra la dimensione piccolissima e quella vasta - ha commentato Farris -. La straordinaria macchina organizzativa di questo Premio Internazionale testimonia poi la grande attenzione da parte di BigMat al mondo dell'architettura che mi ha permesso di vivere un'interessante esperienza di confronto e scambio con gli altri Paesi".</p>
      <p>(Unioneonline/s.s.)</p>
    </article>
  </body>
</html>