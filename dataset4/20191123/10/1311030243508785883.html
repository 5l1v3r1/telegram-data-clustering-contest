<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625897/%E0%A6%97%E0%A7%8C%E0%A6%B0%E0%A6%A8%E0%A6%A6%E0%A7%80%E0%A6%A4%E0%A7%87-%E0%A6%AC%E0%A6%BF%E0%A6%A7%E0%A6%AC%E0%A6%BE%E0%A6%95%E0%A7%87-%E0%A6%A7%E0%A6%B0%E0%A7%8D%E0%A6%B7%E0%A6%A3%E0%A7%87%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%AE%E0%A6%BE%E0%A6%AE%E0%A6%B2%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T10:11:00+00:00"/>
    <meta property="og:title" content="গৌরনদীতে বিধবাকে ধর্ষণের অভিযোগে মামলা"/>
    <meta property="og:description" content="বরিশালের গৌরনদী উপজেলার আশোকাঠী গ্রামে বিধবা এক তরুণী (২৫) ধর্ষণের শিকার হয়েছেন বলে এক যুবকের বিরুদ্ধে অভিযোগ উঠেছে। সোমবার রাতে রাজন খান (৩০) নামের ওই যুবক তাঁর ঘরে ঢুকে অস্ত্র ঠেকিয়ে ও ভয়ভীতি দেখিয়ে ধর্ষণ করেন বলে অভিযোগে বলা হয়।"/>
  </head>
  <body>
    <article>
      <h1>গৌরনদীতে বিধবাকে ধর্ষণের অভিযোগে মামলা</h1>
      <address><time datetime="2019-11-23T10:11:00+00:00">23 Nov 2019, 10:11</time> by <a rel="author">প্রতিনিধি, গৌরনদী, বরিশাল</a></address>
      <p>বরিশালের গৌরনদী উপজেলার আশোকাঠী গ্রামে বিধবা নারী (২৫) ধর্ষণের শিকার হয়েছেন বলে এক যুবকের বিরুদ্ধে অভিযোগ উঠেছে। সোমবার রাতে রাজন খান (৩০) নামের ওই যুবক তাঁর ঘরে ঢুকে অস্ত্র ঠেকিয়ে ও ভয়ভীতি দেখিয়ে ধর্ষণ করেন বলে অভিযোগে বলা হয়।</p>
      <p>এ ঘটনায় ওই তরুণী বাদী হয়ে গতকাল শনিবার গৌরনদী মডেল থানায় একটি মামলা করেছেন। ও্ই নারীকে ডাক্তারি পরীক্ষার জন্য বরিশালের শের–ই–বাংলা মেডিকেল কলেজ হাসপাতালে পাঠানো হয়েছে।</p>
      <p>মামলার এজাহারে বাদী উল্লেখ করেন, ৭ বছর আগে পিরোজপুরের কাউখালী উপজেলার কাঁঠালিয়া গ্রামে তাঁর বিয়ে হয়। বিয়ের তিন বছর পর স্বামী শাহিন খান ক্যানসারে আক্রান্ত হয়ে মারা যান। স্বামীর মৃত্যুর পর তিনি আশোকাঠী গ্রামে বাবার বাড়ি এসে বসবাস শুরু করেন। এক বছর ধরে আশোকাঠী গ্রামের কামাল খানের ছেলে রাজন খান তাঁকে বিভিন্ন সময় উত্ত্যক্ত করে আসছিলেন। সোমবার রাতে তাঁকে বাড়িতে রেখে বাবা ও মা স্থানীয় আওয়ামী লীগ কার্যালয়ের এক অনুষ্ঠানে যান। রাত সাড়ে ১০টার দিকে রাজন খান ঘরে ঢুকে ধারালো অস্ত্র উঁচিয়ে ভয়ভীতি দেখিয়ে তাঁকে জোরপূর্বক ধর্ষণ করেন।</p>
      <p>ওই নারীর ভাষ্য, বিষয়টি নিয়ে মুখ খুললে বা মামলা করলে ভয়াবহ পরিণতি হবে বলে হুমকি দিয়ে চলে যান ওই ধর্ষক। আত্মসম্মানের ভয়ে বিষয়টি তিনি গোপন রাখলেও পরে স্থানীয় গণ্যমান্য ব্যক্তিদের পরামর্শে তিনি মামলা করেন।</p>
      <p>গৌরনদী মডেল থানার পরিদর্শক (ওসি তদন্ত) মো. মাহাবুবুর রহমান বলেন, ধর্ষণের ঘটনায় ভিকটিম বাদী হয়ে রাজন খানকে আসামি করে মামলা করেছেন। ভিকটিমের ডাক্তারি পরীক্ষার পর এ ব্যাপারে পরবর্তী পদক্ষেপ নেওয়া হবে।</p>
    </article>
  </body>
</html>