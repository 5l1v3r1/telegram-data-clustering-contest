<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/south/detail/9620000112533"/>
    <meta property="og:site_name" content="MGR Online"/>
    <meta property="article:published_time" content="2019-11-23T10:39:00+00:00"/>
    <meta property="og:title" content="“ธรรมนัส” ประกาศยึดคืนที่ ส.ป.ก.นายทุน นำมาจัดสรรคนจนภายใน 180 วัน คาดโทษเจ้าหน้าที่ทำไม่ได้เด้งพ้นพื้นที่ทันที"/>
    <meta property="og:description" content="กระบี่ – “ธรรมนัส” รมช.เกษตรและสหกรณ์ประกาศขณะลงพื้นที่พบกลุ่มเกษตรกรเรียกร้องที่ดินทำกิน เดินหน้ายึดคืนที่ดิน ส.ป.ก.จากนายทุน มาจัดสรรให้คนจนได้ทำกิน คาดโทษเจ้าหน้าที่ทำไม่ได้เด้งออกนอกพื้นที่ทันที"/>
  </head>
  <body>
    <article>
      <h1>“ธรรมนัส” ประกาศยึดคืนที่ ส.ป.ก.นายทุน นำมาจัดสรรคนจนภายใน 180 วัน คาดโทษเจ้าหน้าที่ทำไม่ได้เด้งพ้นพื้นที่ทันที</h1>
      <address><time datetime="2019-11-23T10:39:00+00:00">23 Nov 2019, 10:39</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011641601.JPEG"/>
      </figure>
      <p>
        <b>กระบี่ - “ธรรมนัส” รมช.เกษตรและสหกรณ์ประกาศขณะลงพื้นที่พบกลุ่มเกษตรกรเรียกร้องที่ดินทำกิน เดินหน้ายึดคืนที่ดิน ส.ป.ก.จากนายทุน มาจัดสรรให้คนจนได้ทำกิน คาดโทษเจ้าหน้าที่ทำไม่ได้เด้งออกนอกพื้นที่ทันที</b>
      </p>
      <figure>
        <iframe src="https://www.youtube.com/embed/DylEMrsD9vM" width="560" height="315" data-service="Youtube" scrolling="no"/>
      </figure>
      <p>เมื่อเวลา 15.30 น. วันนี้ ( 23 พ.ย.) ร.อ.ธรรมนัส พรหมเผ่า รมช.เกษตรและสหกรณ์ เดินทางมาพบกับกลุ่มเกษตรกรเรียกร้องที่ดินทำกิน ที่ศาลาประชาคม อ.เหนือคลอง จ.กระบี่ โดยมีกลุ่มตัวแทนผู้เรียกร้องที่ดินทำกิน 11 กลุ่ม จาก 14 จังหวัดภาคใต้ มารอยื่นหนังสือเรียกร้องที่ดินทำกิน พร้อมกันทั้งหมด พร้อมชาวบ้านอีกกว่า 1,000 คน มารอต้อนรับ ท่ามกลางการดูแลความปลอดภัยของเจ้าหน้าที่ฝ่ายความมั่นคงอย่างเข้มงวด<br/><br/>ร.อ.ธรรมนัส กล่าวถึงเรื่องการแก้ปัญหาให้กับพี่น้องเกษตรกร ในส่วนของพื้นที่ที่อยู่ภายใต้การกำกับดูแลของ ส.ป.ก.ทั้ง 14 จังหวัด ว่า รัฐมีหน่วยงาน ส.ป.ก.ในทุกจังหวัด โดยก่อนนี้ตนเดินทางลงไปพื้นที่ อ.สุไหงปาดี จ.นราธิวาส และอีก 13 อำเภอ มาร้องทุกข์ว่าชาวบ้านกว่า 80 เปอร์เซ็นต์อยู่กินในฐานะคนไทยมารุ่นแล้วรุ่นเล่าในที่ดิน แต่ที่ผ่านมาไม่เคยมีเอกสารสิทธิในที่ดินเลย ไม่เข้าใจว่าประชาชนอยู่กันได้อย่างไร เพราะปัญหาเหล่านี้เป็นปัญหาสะสมมานาน ไม่สามารถแก้ไขได้ ทุกวันนี้เรามีทั้ง ส.ส. ส.ว. ทหาร ตำรวจ ทุกฝ่ายมาช่วยกันแก้ปัญหา หากยังแก้ไม่ได้ก็ให้มันรู้กันไป<br/><br/><b>รมช.เกษตรฯ กล่าวต่อว่า การแก้ปัญหาที่ดินทำกินของเกษตรกร สิ่งที่ตนจะทำต่อไปนี้ คือ 1.ที่ดิน ส.ป.ก.ที่อยู่ในสัมปทานของกลุ่มนายทุนทุกจังหวัด เมื่อหมดสัมปทานแล้ว มีความจำเป็นที่จะต้องยึดคืนพื้นที่ ส.ป.ก.ไว้ก่อน 2.ที่ดินใดก็ตามที่จัดสรรไปแล้ว ไปตกอยู่กับกลุ่มนายทุน ไม่ว่าจะเป็นใครก็ตาม ใช้หลักกฎหมายเดียวกันคือยึดไว้ก่อน 3.ที่ดินใดก็ตามที่อยู่ในเขตอุทยานฯ หรือกรมป่าไม้ ที่มีสภาพไม่ใช่ป่า เป็นที่อยู่ที่ประชาชนเคยใช้เป็นพื้นที่ทำกิน ตามนโยบาย 66/23 ทุกกระทรวงจะต้องทำงานเป็นทิศทางเดียวกัน ในการส่งคืนที่ดินทั้งหมดให้ประกาศเป็นเขตปฏิรูปที่ดิน </b><br/><br/>ยกเว้นพื้นที่ที่สามารถออกเอกสารสิทธิของกระทรวงมหาดไทยได้ ก็ให้ออกเป็นโฉนด เมื่อเป็นพื้นที่ ส.ป.ก.แล้ว สิ่งที่ต้องขอร้องพี่น้องประชาชน คือต้องทำตามข้อกำหนดของส่วนราชการในทิศทางเดียวกัน ทั้งภาคใต้ 14 จังหวัด มีหน่วยงาน ส.ป.ก.ประจำอยู่ ให้ประชาชนไปขึ้นทะเบียนกับคณะกรรมการ ส.ป.ก.ในจังหวัดที่มีภูมิลำเนาอยู่ เรายังมีพื้นที่อีกจำนวนหลายหมื่นไร่ที่ยังไม่ได้จัดสรร<br/><br/>ร.อ.ธรรมนัส กล่าวอีกว่า ที่ผ่านมาประชาชนดำเนินการกันเองด้วยการจัดสรรที่ดินกันแบบผิดๆ ตนขอร้องว่าอย่าไปทำแบบนั้น เพราะหลังจากนี้รัฐบาลจะเซ็ทซีโร่ใหม่ นำมาจัดสรรให้กับผู้ไร้ที่ดินทั้งหมด เมื่อมาจัดสรรกันใหม่จะลงตัว โดยเฉพาะพื้นที่ จ.กระบี่ ตนจะสร้างเป็นเกษตรแปลงใหญ่ เป็นเมืองใหม่ให้กับเกษตรกร ที่ดินที่อยู่ในเมือง จะนำมาจัดสรรให้เป็นที่อยู่อาศัย ครอบครัวใดไม่มีเงินสร้างบ้าน กระทรวงพัฒนาสังคมและความมั่นคงของมนุษย์ จะมาดำเนินการให้ทุกคน หลังจากเรายึดคืนพื้นที่ทั้งหมดแล้ว ภายใน 180 วัน หากไม่สามารถนำที่ดินมาจัดสรรให้เกษตรกรได้ ตนจะสั่งย้ายเจ้าหน้าที่ปฏิรูปที่ดินจังหวัดทันที<br/><br/>ร.อ.ธรรมนัส กล่าวด้วยว่า อีกเรื่องที่ตนกำลังดำเนินการ และนำเข้าหารือกับ พล.อ.ประยุทธ์ จันทร์โอชา นายกรัฐมนตรี เรื่องปัญหาแนวเขตที่ดิน ทั้งแนวเขตของกรมอุทยานฯ แนวเขตของกรมป่าไม้ แนวเขตของมหาดไทย แนวเขตของทหาร แนวเขตกระทรวงเกษตรฯ แต่ละกระทรวงใช้แนวเขตของตัวเองเกิดปัญหาทับซ้อน เจ้าหน้าที่ของรัฐต้องมานั่งทะเลาะแย่งแนวเขตกันมานาน ตนจึงมีแนวคิดว่าทำไมประเทศไทย ไม่รวมแนวเขตทั้งหมดทำเป็นแนวเขตเดียวกันทั้งหมดเป็นวันแม็ป <br/><br/><b>โดยจะเชิญทุกกระทรวงเข้ามาพูดคุยร่วมกัน นำแนวเขตของแต่ละกระทรวงมากางรวมกัน แล้วดำเนินการรวมกันเป็นแผนที่เดียวกันทั้งหมด ซึ่งทาง พล.อ.ประยุทธ์ เห็นด้วยกับแนวคิดดังกล่าว และสั่งการให้ตนดำเนินการเรื่องนี้ได้ทันที ตนรับปากว่าจะมาแก้ปัญหาเรื่องที่ดินทำกินให้คนไทยทั้งหมด เพราะตนก็เป็นลูกชาวนา ถ้าทำไม่ได้ก็ต้องลาออกไปทันทีเช่นกัน</b></p>
    </article>
  </body>
</html>