<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119683-poslanici-dveri-traze-ispitivanje-doktorata-nebojse-stefanovica-i-jorgovanke-tabakovic?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-23T10:55:03+00:00"/>
    <meta property="og:title" content="Poslanici Dveri traže ispitivanje doktorata Nebojše Stefanovića i Jorgovanke Tabaković"/>
    <meta property="og:description" content="Poslanici Dveri u Skupštini Srbije zatražili su od Ministarstva prosvete da pokrene postupak preispitivanja doktorskih disertacija Nebojše Stefanovića i Jorgovanke Tabaković, navodeći da, pošto su u pitanju odbrane doktorskih radova na privatnim fakultetima, zahtev se odnosi na formiranje nepristrasne komisije i pokretanje procedure preispitivanja.Zahtev su podneli Boško Obradović, Marija Janjušević, Dragan Vesović i Ivan Кostić.&quot;Nakon što je utvrdjeno da je doktorska disertacija ministra Siniše Malog plagijat smatramo da je potrebno da se pokrenu postupci preispitivanja doktorskih disertacija ministra unutrašnjih poslova i sekretara Saveta za nacionalnu bezbednost Nebojše Stefanovića i guvernerke Narodne banke Srbije Jorgovanke Tabaković, koja je i zamenik predsednika Srpske napredne stranke (SNS)&quot;, navodi se u saopštenju Dveri.Iz Dveri podsećaju da su naučni radnici Uglješa Grušić, Branislav Radeljić i Slobodan Tomić još 2014. godine objavili tekst u kom su naveli da je Stefanovićev doktorat plagijat, a kao…"/>
  </head>
  <body>
    <article>
      <h1>Poslanici Dveri traže ispitivanje doktorata Nebojše Stefanovića i Jorgovanke Tabaković</h1>
      <address>
        <time datetime="2019-11-23T10:55:03+00:00">23 Nov 2019, 10:55</time>
      </address>
      <p><b>Poslanici Dveri u Skupštini Srbije zatražili su od Ministarstva prosvete da pokrene postupak preispitivanja doktorskih disertacija Nebojše Stefanovića i Jorgovanke Tabaković, navodeći da, pošto su u pitanju odbrane doktorskih radova na privatnim fakultetima, zahtev se odnosi na formiranje nepristrasne komisije i pokretanje procedure preispitivanja.</b><br/><br/>Zahtev su podneli Boško Obradović, Marija Janjušević, Dragan Vesović i Ivan Кostić.<br/><br/>"Nakon što je utvrdjeno da je doktorska disertacija ministra Siniše Malog plagijat smatramo da je potrebno da se pokrenu postupci preispitivanja doktorskih disertacija ministra unutrašnjih poslova i sekretara Saveta za nacionalnu bezbednost Nebojše Stefanovića i guvernerke Narodne banke Srbije Jorgovanke Tabaković, koja je i zamenik predsednika Srpske napredne stranke (SNS)", navodi se u saopštenju Dveri.<br/><br/>Iz Dveri podsećaju da su naučni radnici Uglješa Grušić, Branislav Radeljić i Slobodan Tomić još 2014. godine objavili tekst u kom su naveli da je Stefanovićev doktorat plagijat, a kao posebno sumnjivo su istakli i to što jedan član komisije na dan odbrane nije bio prisutan, a dva člana se ne služe srpskim jezikom (Sung-Džo Park i Žan-Žak Šanaron).<br/><br/>Novinari CINS-a su 2016. godine, nakon provlačenja doktorata Jorgovanke Tabaković kroz softver Turnitin utvrdili veliku količinu teksta koja je doslovce prepisana iz tudjih radova bez citiranja.<br/><br/>"Кao što vidimo pored utvrdjenog plagijata Siniše Malog, originalnost doktorskih disertacija ministra Stefanovića i guvernerke Tabaković je takodje sporna, ali pod pritiskom aktuelne vlasti ove disertacije još nisu preispitane. Očigledno pokušava da se zataška da je troje najbližih saradnika predsednika SNS (Aleksandra Vučića) uhvaćeno u kradji tudje intelektualne svojine", saopštile su Dveri.</p>
    </article>
  </body>
</html>