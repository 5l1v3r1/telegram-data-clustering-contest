<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sanook.com/women/117805/"/>
    <meta property="og:site_name" content="Sanook"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="ผิวแพ้ง่ายใช่ไหม ดูแลได้ ไม่ยุ่งยากอย่างที่คิด"/>
    <meta property="og:description" content="สำหรับผู้ที่มีผิวแพ้ง่ายมักจะรู้สึกว่าเป็นเรื่องที่ยุ่งยากเหลือเกินในการดูแลตัวเอง จะใช้อะไรแต่ละอย่างก็ต้องมานั่งกังวลสารพัดว่าผลที่ตามมาจะเป็นอย่างไร ทั้งที่ก็อยากสวยใสเหมือนใครๆเขาบ้าง อ๊ะ อ๊ะ อ๊ะ อย่าเพิ่งท้อใจไปค่ะ เพราะว่าวันนี้เรามี 6 วิธีดูแลผิวสำหรับผู้ที่มีผิวแพ้ง่ายมาฝาก ลองดูนะคะรับรองว่าช่วยได้อย่างแน่นอน"/>
  </head>
  <body>
    <article>
      <h1>ผิวแพ้ง่ายใช่ไหม ดูแลได้ ไม่ยุ่งยากอย่างที่คิด</h1>
      <address>
        <time datetime="2019-11-23T10:00:00+00:00">23 Nov 2019, 10:00</time>
      </address>
      <p>สำหรับผู้ที่มี<a href="http://www.sanook.com/women/141985/">ผิวแพ้ง่าย</a>มักจะรู้สึกว่าเป็นเรื่องที่ยุ่งยากเหลือเกินในการดูแลตัวเอง จะใช้อะไรแต่ละอย่างก็ต้องมานั่งกังวลสารพัดว่าผลที่ตามมาจะเป็นอย่างไร ทั้งที่ก็อยากสวยใสเหมือนใครๆเขาบ้าง อ๊ะ อ๊ะ อ๊ะ อย่าเพิ่งท้อใจไปค่ะ เพราะว่าวันนี้เรามี 6 วิธีดูแลผิวสำหรับผู้ที่มีผิวแพ้ง่ายมาฝาก ลองดูนะคะรับรองว่าช่วยได้อย่างแน่นอน</p>
      <p>
        <b>1.ล้างหน้าและรักษาความสะอาด</b>
      </p>
      <p>ผู้ที่มีผิวแพ้ง่ายควรล้างหน้าให้สะอาดและขจัดสิ่งสกปรกที่ตกค้างอยู่บนใบหน้าให้หมดไปในทุกๆวัน แต่ต้องหลีกเลี่ยงการล้างหน้าด้วยน้ำอุ่นเพราะจะทำให้ผิวแห้ง ที่สำคัญอย่าลืมทำความสะอาดอุปกรณ์<a href="https://www.sanook.com/women/tag/%E0%B9%81%E0%B8%95%E0%B9%88%E0%B8%87%E0%B8%AB%E0%B8%99%E0%B9%89%E0%B8%B2/">แต่งหน้า</a>เพื่อป้องกันเชื้อแบคทีเรียที่ตกค้างอันเป็นสาเหตุของการเกิดสิวและปัญหาทางผิวหนังที่จะส่งผลให้ผิวเกิดการระคายเคืองได้ง่าย</p>
      <p>
        <b>2.ฉลาดในการเลือกใช้ผลิตภัณฑ์</b>
      </p>
      <p>ผู้ที่มีผิวแพ้ง่ายควรเลือกใช้ผลิตภัณฑ์ที่มีความอ่อนโยนต่อผิว ช่วยเพิ่มความชุ่มชื้น ไม่มีสารที่ก่อให้เกิดการระคายเคืองอย่างเช่น สี น้ำหอม แอลกอฮอล์ สารกันเสียหรือสารขัดผิวต่างๆ ที่สำคัญควรเป็นผลิตภัณฑ์สำหรับผู้ที่มีผิวแพ้ง่ายโดยเฉพาะ อีกทั้งต้องปรับพฤติกรรมในการใช้ชีวิตเพื่อหลีกเลี่ยงปัจจัยเสี่ยงที่จะทำให้ผิวหนังเกิดอาการแพ้หรือระคายเคือง</p>
      <p>
        <b>3.หมั่นบำรุงผิวด้วยครีมมอยส์เจอไรเซอร์</b>
      </p>
      <p>ผู้ที่มีผิวแพ้ง่ายส่วนใหญ่มักจะมีผิวหน้าแห้งหรือเกิดการระคายเคืองได้ง่าย ดังนั้นควรทาครีมบำรุงผิวประเภทมอยส์เจอไรเซอร์ที่ช่วยเพิ่มความชุ่มชื้นให้ผิวเป็นประจำหลังการล้างหน้าทุกครั้ง เมื่อผิวหน้าชุ่มชื้น ไม่แห้งหรือแสบแดงแล้ว ปัญหาเรื่องผิวต่างๆ รวมทั้งสิวก็จะไม่มากวนใจอย่างแน่นอนค่ะ</p>
      <p>
        <b> </b>
      </p>
      <figure>
        <img src="https://s.isanook.com/wo/0/rp/r/w728/ya0xa0m1w0/aHR0cHM6Ly9zLmlzYW5vb2suY29tL3dvLzAvdWQvMjMvMTE3ODA1L2ZlcmZyZi5qcGc=.jpg"/>
      </figure>
      <p>
        <b>4.อย่า<a href="https://www.sanook.com/women/tag/%E0%B9%81%E0%B8%95%E0%B9%88%E0%B8%87%E0%B8%AB%E0%B8%99%E0%B9%89%E0%B8%B2/">แต่งหน้า</a>ให้หนาเวอร์จนเกินไป</b>
      </p>
      <p>ผู้ที่มีผิวแพ้ง่ายควรเลือกใช้เครื่องสำอางที่เหมาะกับคนที่ผิวแพ้ง่ายโดยเฉพาะและแต่งหน้าให้น้อยที่สุด ควรหลีกเลี่ยงการใช้ครีมรองพื้นเพราะมีผลทำให้รูขุมขนอุดตันจนทำให้เกิดสิวขึ้นเต็มหน้าได้อย่างง่ายดาย</p>
      <p>
        <b>5.อย่าปล่อยให้แสงแดดทำร้ายผิว ปกป้องผิวด้วยครีมกันแดด</b>
      </p>
      <p>แม้จะเป็นผู้ที่มีผิวแพ้ง่าย แต่การทาครีมกันแดดเป็นประจำก่อนออกจาก<a href="https://www.sanook.com/home/">บ้าน</a>ทุกครั้งก็เป็นสิ่งสำคัญ เพราะรังสียูวีในแสงแดดเป็นตัวการร้ายที่ทำให้ผิวแพ้ง่ายเกิดปัญหาผิวต่างๆได้ การใช้ครีมกันแดดดีๆ อันปราศจากสารที่ก่อให้เกิดการระคายเคืองก็ช่วยปกป้องผิวของคุณได้อย่างดี</p>
      <p>
        <b> 6.ทดสอบอาการแพ้ของผิวทุกครั้งก่อนใช้ผลิตภัณฑ์</b>
      </p>
      <p>เมื่อรู้ตัวว่าเป็นคนที่มีผิวแพ้ง่าย ควรระวังและทดสอบอาการแพ้ทุกครั้งก่อนใช้ผลิตภัณฑ์ทุกชนิดว่าจะทำให้ผิวเกิดอาการแพ้และระคายเคืองหรือไม่ โดยการทาบางๆ บริเวณข้อพับแขน ข้อมือ ท้องแขน หรือหลัง หากเกิดผื่นแดงแสดงว่ามีอาการแพ้และไม่ควรใช้ผลิตภัณฑ์ดังกล่าว</p>
      <p>เป็นอย่างไรบ้างคะกับวิธีดูแลที่กล่าวมาข้างต้น ไม่ยุ่งยากจนเกินไปใช่ไหมคะ ถึงแม้ว่าจะต้องระมัดระวังในการใช้ผลิตภัณฑ์ต่างๆ มากกว่าคนอื่นสักหน่อย แต่ผลลัพธ์ที่ได้คือผิวสวยใสในราคาประหยัดและคุ้มค่ากว่าการเข้าสถาบันรักษาผิวอย่างแน่นอนค่ะ</p>
      <p>
        <b> </b>
      </p>
      <footer><b>ขอขอบคุณ<br/></b>ภาพ :<a href="https://www.istockphoto.com/th">istockphoto</a></footer>
    </article>
  </body>
</html>