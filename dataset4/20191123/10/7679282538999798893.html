<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/bihar/bhagalpur/story-old-man-throws-petrol-bomb-at-booking-counter-of-kishanganj-railway-station-two-injured-2864172.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-23T10:47:49+00:00"/>
    <meta property="og:title" content="वृद्ध ने किशनगंज रेलवे स्टेशन बुकिंग काउंटर पर फेंका पेट्रोल बम"/>
    <meta property="og:description" content="किशनगंज रेलवे स्टेशन स्थित जेनरल टिकट काउंटर पर शुक्रवार की सुबह एक 62 वर्षीय बुजुर्ग मो. इशहाक शेख ने बुकिंग काउंटर में टिकट कम बुकिंग क्लर्क राजेश कुमार पर पेट्रोल बम फेंक दिया। इससे उसके शरीर मे..."/>
  </head>
  <body>
    <article>
      <h1>वृद्ध ने किशनगंज रेलवे स्टेशन बुकिंग काउंटर पर फेंका पेट्रोल बम</h1>
      <address><time datetime="2019-11-23T10:47:49+00:00">23 Nov 2019, 10:47</time> by <a rel="author">किशनगंज। एक संवाददाता</a></address>
      <p>किशनगंज रेलवे स्टेशन स्थित जेनरल टिकट काउंटर पर शुक्रवार की सुबह एक 62 वर्षीय बुजुर्ग मो. इशहाक शेख ने बुकिंग काउंटर में टिकट कम बुकिंग क्लर्क राजेश कुमार पर पेट्रोल बम फेंक दिया। इससे उसके शरीर मे भी आग लग गई। उन्होंने किसी तरह आग पर काबू पाया। </p>
      <p>घायल अवस्था में क्लर्क को इलाज के लिए सदर अस्पताल में भर्ती करवाया गया। जहां से उसे एमजीएम रेफर कर दिया गया। इस दौरान बुकिंग काउंटर के अंदर कुर्सी में आग लग गई। घटना के बाद भागने के क्रम में आरोपित ई रिक्शा चालक अजमल हुसैन से उलझ गया। इस दौरान उसने ई रिक्शा चालक पर भी हमला कर दिया। घायल अवस्था में चालक को भी मेडिकल कॉलेज में भर्ती कराया गया। </p>
      <p>इस दौरान आरोपी को पकड़ने में जीआरपी व आरपीएफ की टीम को काफी मशक्कत करनी पड़ी। हालांकि इस दौरान मौके पर कुछ लोगों ने आरोपी की पिटाई कर दी। घटना के वक्त स्टेशन के बाहरी परिसर में कुछ देर के लिए अफरातफरी का माहौल हो गया। पकड़े गये वृद्ध के पास जो आधार कार्ड मिला है उसमें पटना के कुर्जी का पता अंकित है। <br/>घटना की सूचना मिलने पर कटिहार रेल के एसपी दिलीप मिश्रा व आरपीएफ के कमांडेट सहित रेलवे के पुलिस अधिकारी किशनगंज पहुंचे और घटना की छानबीन में जुट गये।</p>
      <p>रेल एसपी दिलीप मिश्रा ने बताया कि घटना का कारण आपसी रंजिश है। आरोपी व्यक्ति मो. इशहाक शेख फेरी का काम करता है। वह फेरी के लिए किशनगंज सहित अन्य स्थानों में जाया करता है। इसी क्रम में वह एक सप्ताह पूर्व किशनगंज रेलवे स्टेशन स्थित बुकिंग काउंटर पहुंचा था। वहां टिकट काउंटर में मालदा के लिए टिकट ले रहा था। इसी दौरान टिकट के रुपये लौटाने को लेकर बुकिंग कर्मियों से कुछ कहासुनी हुई थी। <br/> </p>
    </article>
  </body>
</html>