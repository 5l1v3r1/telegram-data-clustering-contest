<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/743219"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T10:06:00+00:00"/>
    <meta property="og:title" content="'มนัญญา'เซ็นส่งออก3สารพิษแล้วกว่า1.5ล้านลิตร"/>
    <meta property="og:description" content="ติงตัวเลขงบเยียวยาเกษตรกรกว่า 3 หมื่นล้านบาทสูงมาก ระบุสหกรณ์ฯทั่วประเทศ 700 แห่งของบช่วยเหลือไม่เกิน200ล้านบาท จัดซื้อเครื่องจักรกลการเกษตร กำจัดวัชพืชแทนสารเคมี"/>
  </head>
  <body>
    <article>
      <h1>'มนัญญา'เซ็นส่งออก3สารพิษแล้วกว่า1.5ล้านลิตร</h1>
      <address>
        <time datetime="2019-11-23T10:06:00+00:00">23 Nov 2019, 10:06</time>
      </address>
      <p>
        <b>ติงตัวเลขงบเยียวยาเกษตรกรกว่า 3 หมื่นล้านบาทสูงมาก ระบุสหกรณ์ฯทั่วประเทศ 700 แห่งของบช่วยเหลือไม่เกิน200ล้านบาท จัดซื้อเครื่องจักรกลการเกษตร กำจัดวัชพืชแทนสารเคมี</b>
      </p>
      <p>เมื่อวันที่ 23 พ.ย.น.ส.มนัญญา ไทยเศรษฐ์ รมช.เกษตรและสหกรณ์ เปิดเผยว่าก่อนหน้านี้กรมวิชาการเกษตร ได้เคยเสนอขอขยายเวลาออกไปอีก 6 เดือน ในการจัดการสตอกสารเคมี ก่อนมีมติแบนสาร 3 ชนิด คือ พาราควอต ไกลโฟเซต คลอร์ไพริฟอส เมื่อวันที่ 22 ต.ค.ซึ่งตนไม่เข้าใจว่าทำไมกรมวิชาการเกษตร ยังเสนอเข้าใหม่อีกรอบต่อคณะทำงานพิจารณาแนวทางช่วยเหลือเกษตรกรที่ได้รับผล กระทบยกเลิกใช้ 3 สารที่มีนายอนันต์ สุวรรณรัตน์ ปลัดกระทรวงเกษตรฯเป็นประธาน ชุดที่แต่งตั้งโดยรมว.เกษตรฯ อีกทั้งหน่วยงานที่เกี่ยวข้องมีการเสนอตัวเลขงบเยียวยากว่า 3.3 หมื่นล้านบาท ชดเชยค่าต้นทุนการผลิตที่คาดว่าจะสูงขึ้น ให้กับเกษตรกรผู้ปลูกพืชเศรษฐกิจ 6 ชนิดกว่า 5.2 แสนครัวเรือน และยังไม่รวมจำนวนเกษตรกรสวนยาง อาจจะทำให้มีงบเยียวยาเพิ่ม 4 หมื่นล้านบาท ซึ่งตั้งข้อสังเกตุตัวเลขงบเยียวยาและจำนวนเกษตรกร ทำไมจึงสูงมาก เพราะในส่วนของกรมส่งเสริมสหกรณ์ ที่ตนดูแลได้สั่งให้ไปหามาตรการรองรับช่วยเกษตรกร ที่เป็นสมาชิกสหกรณ์การเกษตร ทั่วประเทศ กว่า 700 แห่ง ของบช่วยเหลือมาเพียง100-200 ล้านบาท ในการจัดหาเครื่องจักรกำจัดวัชพืช และจำนวนเกษตรกรผู้ปลูกพืช6ชนิด ข้าวโพด ยาง มัน ปาล์ม อ้อย ไม้ผล มีกว่า1แสนรายที่ได้รับผลกระทบ ที่ตนจะเสนอเข้าครม.</p>
      <figure>
        <img src="https://www.dailynews.co.th/admin/upload/20191123/news_YPUsSZiSbO174746_533.jpg?v=20191124111?v=9996"/>
      </figure>
      <p>“หากยึดความถูกต้อง เอาความจริงมาพูดกัน จะสามารถทำทุกอย่างให้เกิดประโยชน์กับประชาชน เกษตรกร ประเทศชาติได้สูงสุด ต้องเริ่มนับหนึ่งกันใหม่ ไม่อย่างนั้น จะไม่ได้เริ่มอะไรใหม่ๆที่ดีขึ้นอย่างแท้จริงกับคนไทย โดยมติแบน 3 สารมีผลวันที่1ธ.ค.นี้ ขอให้มาร่วมมือกันกำจัดให้หมดไปจากประเทศไทยและไม่อยากให้มีการดำเนินคดีกับเกษตรกร ทุกหน่วยงานจะต้องชี้แจงทำความเข้าใจส่งสารคืนบริษัทต้องรับผิดชอบค่าใช้จ่ายเอง ช่วงหลายสิบปีที่ผ่านมาก็ทั้งนำเข้า ส่งออกไม่เสียภาษีเลย ทั้งนี้เราไม่ได้ทำเพื่อใคร เราทำเพื่อพี่น้องประชาชน เกษตรกร ในวันที่ 25 พ.ย.นี้จะเชิญสหกรณ์จังหวัด77จังหวัด มาฟังมาตรการกำกับดูแลการเก็บคืน3สาร ให้ลงพื้นที่ทันที ช่วยให้เกิดเข้าใจอย่างทั่วถึง “รมช.เกษตรฯกล่าว<br/><br/>น.ส.มนัญญา กล่าวว่า เตรียมลงนามอนุญาตให้เอกชนที่ครอบครองสารเคมีอันตรายทั้ง 3 ชนิด ซึ่งคณะกรรมการวัตถุอันตรายมีมติให้เป็นสารเคมี วอ.4 ห้ามผลิต จำหน่าย มีไว้ในครอบครอง นำเข้า ส่งออก หลังวันที่ 1 ธ.ค.62 จะมีผลบังคับใช้ เพื่อขณะนี้สามารถส่งไปประเทศทึ่ 3 หรือประเทศต้นทาง โดยขณะนี้กรมวิชาการเกษตรได้ออกใบอนุญาตส่งออกให้แล้ว ซึ่งจะดำเนินให้ทุกฉบับที่ขอส่งออกไปต่างประเทศ โดยวัตถุอันตรายทั้งหมด 60 ฉบับ ปริมาณทั้งหมด 2,829,913 ลิตร ประกอบด้วย 1. พาราควอตไดคลอไรด์ 5 ฉบับ ปริมาณ 1,480,000 ลิตร 2. ไกลโฟเซต-ไอโซโพรพิลแอมโมเนียม 2 ฉบับ ปริมาณ 9,552 ลิตร 3. คลอร์ไพริฟอส + ไซเพอร์เมทริน 1 ฉบับ ปริมาณ 12,480 ลิตร 4. คลอร์ไพริฟอส 1 ฉบับ ปริมาณ 13,860 ลิตร 5. สารชนิดอื่น 51 ฉบับ ปริมาณ 1,314,021 ลิตร ยอดรวม 3 สาร 1,515,892 ลิตร.</p>
    </article>
  </body>
</html>