<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641468/%D8%AC%D8%B4%D9%86%D9%88%D8%A7%D8%B1%D9%87-%D8%B1%D8%B4%D8%AF-%DA%86%D9%87%D9%84%E2%80%8C%D9%88%D9%86%D9%87%D9%85-%D8%AF%D8%B1-%D8%A7%DB%8C%D8%B3%D8%AA%DA%AF%D8%A7%D9%87-%D9%BE%D8%A7%DB%8C%D8%A7%D9%86%DB%8C-%D8%A8%D8%B1%D8%AA%D8%B1%DB%8C%D9%86%E2%80%8C%D9%87%D8%A7-%D9%85%D8%B9%D8%B1%D9%81%DB%8C-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T10:06:00+00:00"/>
    <meta property="og:title" content="جشنواره «رشد» چهل‌ونهم در ایستگاه پایانی/ برترین‌ها معرفی شدند"/>
    <meta property="og:description" content="برگزیدگان بخش‌های مختلف چهل و نهمین جشنواره فیلم «رشد» عصر امروز جمعه اول آذرماه طی مراسمی در حوزه هنری معرفی و تقدیر شدند."/>
  </head>
  <body>
    <article>
      <h1>
        <a href="https://www.bultannews.com/fa/news/641468/%D8%AC%D8%B4%D9%86%D9%88%D8%A7%D8%B1%D9%87-%D8%B1%D8%B4%D8%AF-%DA%86%D9%87%D9%84%E2%80%8C%D9%88%D9%86%D9%87%D9%85-%D8%AF%D8%B1-%D8%A7%DB%8C%D8%B3%D8%AA%DA%AF%D8%A7%D9%87-%D9%BE%D8%A7%DB%8C%D8%A7%D9%86%DB%8C-%D8%A8%D8%B1%D8%AA%D8%B1%DB%8C%D9%86%E2%80%8C%D9%87%D8%A7-%D9%85%D8%B9%D8%B1%D9%81%DB%8C-%D8%B4%D8%AF%D9%86%D8%AF">جشنواره «رشد» چهل‌ونهم در ایستگاه پایانی/ برترین‌ها معرفی شدند</a>
      </h1>
      <h2>برگزیدگان بخش‌های مختلف چهل و نهمین جشنواره فیلم «رشد» عصر امروز جمعه اول آذرماه طی مراسمی در حوزه هنری معرفی و تقدیر شدند.</h2>
      <address><time datetime="2019-11-23T10:06:00+00:00">23 Nov 2019, 10:06</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، مراسم اختتامیه چهل و نهمین جشنواره بین‌المللی فیلم رشد با حضور محسن حاجی میرزایی وزیر آموزش و پرورش، مهدی سالم مدیر شبکه تلویزیونی امید، جمعی از مدیران آموزشی و هنری کشور و هنرمندان و فیلمسازان عصر جمعه اول آذر ماه در سالن اندیشه حوزه هنری برگزار شد.</p>
      <p>در ابتدای این مراسم، وحید گلستان دبیر جشنواره بین‌المللی فیلم رشد با ارائه گزارشی از برپایی جشنواره، گفت: در دوره چهل و نهم جشنواره رشد شاهد برگزاری یک جشنواره منحصر به فرد بودیم و تلاش می‌کنیم جنبه‌های آموزشی آن را تقویت کنیم.</p>
      <p>وی بیان کرد: کارگروه طرح آموزشی این امکان را به ما داد تا قبل از برگزاری جشنواره در ۷ مدرسه فیلم‌ها به نمایش گذاشته شوند و در یک روند آزمایشی طرح آموزشی را آماده کنیم و برای اولین بار در قالب یک کتابچه به همکاران فرهنگی خود ارائه کردیم. به هنرمندان نیز این نوید را می‌دهم که با توجه به برنامه درسی ملی، فیلم یک رسانه تزیینی نخواهد بود و به یک رسانه رسمی آموزشی تبدیل شده است. اینترنت فرصت انتشار وسیع و کم هزینه را به ما می‌دهد و امسال تلاش کردیم تا بستر بازار فیلم آموزشی ایجاد کنیم.</p>
      <p>گلستان از دیگر دستاوردهای این دوره را تماشای فیلم‌های منتخب جشنواره توسط چهل هزار دانش‌آموز دانست.</p>
      <p>اجرای این مراسم برعهده محمد سلوکی بود و پس از صحبت‌های وحید گلستان دبیر جشنواره فیلم رشد به سراغ معرفی برگزیدگان بخش‌های جنبی و اصلی جشنواره رفت.</p>
      <p>اسامی برگزیدگان بخش‌های مختلف به شرح زیر است:</p>
      <p>
        <b>بخش دانش‌آموزان فیلمساز</b>
      </p>
      <p>رتبه اول: بومیکا ابونه سینهه برای فیلم مستند شش ماه شش ثانیه دور ریختن از هند</p>
      <p>رتبه دوم: فیلم داستانی حباب به کارگردانی دیانا حیدری از ایران</p>
      <p>رتبه سوم: فیلم پویانمایی قوانین وسواسی‌ها به کارگردانی نرگس رفاهی از ایران</p>
      <p>دیپلم افتخار این بخش به پویانمایی طغیان به کارگردانی ماژان کیمیایی و علیرضا احدنوری و فیلم مستند هزار سال زندگی به کارگردانی امیرحسین دهقان از ایران اهدا شد.</p>
      <p>
        <b>بخش فرهنگیان فیلمساز</b>
      </p>
      <p>رتبه اول: فیلم داستانی بابردوو به کارگردانی سیاوش ساعدپناه از ایران</p>
      <p>رتبه دوم: فیلم پویانمایی باهم، بی‌هم به کارگردانی مریم سجادی نجف‌آبادی از ایران</p>
      <p>رتبه سوم: فیلم مستند یک شب در مدرسه از رضا رادپور از ایران</p>
      <p>دیپلم افتخار این بخش نیز به فیلم‌ داستان دیا به کارگردانی آنیش ناراس از هند اهدا شد.</p>
      <p>
        <b>بخش فیلم بلند داستانی</b>
      </p>
      <p>فیلم بلند داستانی قطار آن شب به کارگردانی حمیدرضا قطبی رتبه اول و  فیلم فرزند زمین به کارگردانی مژگان بیات رتبه دوم شد.</p>
      <p>دیپلم افتخار هم به فیلم آلفونس جیتر بیت به کارگردانی مارک اسچیتر از کشور آلمان تعلق گرفت.</p>
      <p>
        <b>بخش فیلم‌ کوتاه داستانی</b>
      </p>
      <p>رتبه اول: فیلم «سوزن» به کارگردانی یوسف جعفری از ایران</p>
      <p>رتبه دوم: فیلم «شیرینی زندگی» به کارگردانی هوراسیو رومو از مکزیک</p>
      <p>همچنین دیپلم افتخار این بخش به فیلم‌های «دابُر» به کارگردانی سعید نجاتی و امیرحسین عزیزی بازیگر نقش اول فیلم «آبی کمرنگ» تعلق گرفت.</p>
      <p>
        <b>بخش مستند</b>
      </p>
      <p>جایزه رتبه اول این بخش به «بی‌گدار» اثر علیرضا دهقان و رتبه دوم به فیلم «من می‌خواهم به مدرسه بروم» به کارگردانی پوتری پورناما سوگوا از کشور مالزی اهدا شد.</p>
      <p>دیپلم افتخار فیلم‌های منتخب بخش مستند به فیلم‌های قوس الکتریکی به کارگردانی حمید علیداد و باقر سروش و فیلم کبوتر اثرالکساندر هویسان از کشور اکراین اهدا شد.</p>
      <p>
        <b>بخش پویانمایی</b>
      </p>
      <p>رتبه اول این بخش به فیلم «به دنبال لایک» ساخته توبیاس اسکلاج و برنت فارست از کشور ژاپن و رتبه دوم به فیلم «زری زری کاکل زری» به کارگردانی مهین جواهریان تعلق گرفت.</p>
      <p>فیلم «سنگ‌های سپید» اثری از فاطمه حسنی دیپلم افتخار را کسب کرد.</p>
      <p>
        <b>بخش جنبی</b>
      </p>
      <p>
        <b>برگزیدگان کمیسیون ملی یونسکو_ ایران</b>
      </p>
      <p>در بخش دانش‌آموزی، به فیلم‌های داستانی «قاب بسته» به کارگردانی ریحانه صالح‌پور، فیلم «حباب» به کارگردانی دیانا حیدری و فیلم پویانمایی «در جستجوی زندگی» ساخته ایلیا رمضانی برنده دیپلم افتخار و مبلغ پانزده میلیون ریال شدند.</p>
      <p>در بخش بزرگسالان نیز دو فیلم «این سو، آن سو» به کارگردانی لیدا فضلی و «راهی کردن» اثر روزا فیشر هرکدام مبلغ پانزده میلیون ریال دریافت کردند.</p>
      <p>همچنین در این بخش، فیلم‌های «کلاف» به کارگردانی ملیحه غلام‌زاده و «گاوگول ۲» ساخته مهدی شاد هریک برنده دیپلم افتخار شدند.</p>
      <p>
        <b>برگزیدگان انجمن اولیا و مربیان </b>
      </p>
      <p>فیلم «آبی کمرنگ» به کارگردانی محمدرضا حاجی غلامی برنده جایزه سه میلیون تومانی، فیلم «دابُر» ساخته سعید نجاتی برنده جایزه دو میلیون تومانی و «راهی کردن» اثری از روزا فیشر برنده جایزه یک میلیون تومانی شدند.</p>
      <p>
        <b>بخش جوایز سیفژ</b>
      </p>
      <p>جایزه این بخش به فیلم «دوچ» به کارگردانی امیر مشهدی عباس اهدا شد.</p>
    </article>
  </body>
</html>