<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-3/vazandu-ma-sa-ma-vada-muzeul-memorial-ady-endre-a-deschis-prima-expozitie-de-dupa-renovare-foto-152980.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-23T10:35:00+00:00"/>
    <meta property="og:title" content="&quot;Văzându-mă să mă vadă...&quot;: Muzeul Memorial Ady Endre a deschis prima expoziţie de după renovare (FOTO)"/>
    <meta property="og:description" content="După câteva luni de lucrări, timp în care au fost făcute restaurări exterioare şi interioare complete, Muzeul Memorial Ady Endre, parte a complexului muzeal Muzeul Ţării Crişurilor, s-a redeschis publicului printr-o expoziţie temporară. Numită 'Văzându-mă să mă vadă...', expoziţia este un omagiu adus poetului Ady Endre la împlinirea a 100 de ani de la moarte."/>
  </head>
  <body>
    <article>
      <h1>"Văzându-mă să mă vadă...": Muzeul Memorial Ady Endre a deschis prima expoziţie de după renovare (FOTO)</h1>
      <address><time datetime="2019-11-23T10:35:00+00:00">23 Nov 2019, 10:35</time> by <a rel="author" href="https://www.ebihoreanul.ro/contact/Cristian%20Culiciu#redactia_form" target="_blank">Cristian Culiciu</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_05.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_02.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_01.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_03.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_04.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_06.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_07.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_08.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_09.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_10.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_11.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_12.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_13.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_14.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_15.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/muzeulmemorialadyendreexpo22112019_16.JPG"/>
        </figure>
      </slideshow>
      <p>
        <b>După câteva luni de lucrări, timp în care au fost făcute restaurări exterioare şi interioare complete, Muzeul Memorial Ady Endre, parte a complexului muzeal Muzeul Ţării Crişurilor, s-a redeschis publicului printr-o expoziţie temporară.</b>
      </p>
      <p>Numită "Văzându-mă să mă vadă...", expoziţia este un omagiu adus poetului Ady Endre la împlinirea a 100 de ani de la moarte.</p>
      <p>Cele 14 panouri sunt scrise în limba maghiară, nefiind traduse în limba română, şi prezintă viaţa şi cariera lui Ady Endre cu ajutorul unor citate, fragmente de poezii, fotografii, manuscrise şi texte curatoriale informative, pe mai multe teme: familia, patria, studiile, perioada tumultoasă de la Oradea, dragostea pentru Léda, singurătatea camerelor de hotel, Boncza Berta, războiul, Ciucea şi moartea.</p>
      <p>Sălăjean, născut pe 22 noiembrie 1877, Ady Endre a debutat în poezie în anul 1896, în jurnalul Szilágy. A petrecut perioade lungi în Oradea şi în Paris, unde a urmat-o pe Léda, soţia unui bogătaş. Viaţa privată a lui Ady era tumultoasă, din cauza consumului de alcool şi droguri fiind nevoit să se interneze într-un sanatoriu de dezintoxicare. Din 1908 a publicat frecvent poezii şi eseuri în revista Nyugat, în acelaşi an fondând, alături de colegi de breaslă, gruparea literară orădeană A Holnap. De asemenea, a publicat mai multe volume de poezii şi a lucrat ca ziarist. După mai multe înrolări pe front, a murit pe 27 ianuarie 1919, în Budapesta.</p>
      <p>Expoziţia a fost prezentată de Szamos Mariann din partea Muzeului Ady Endre şi de Hegyi Katalin, din partea Muzeului Literar Petőfi, parter al evenimentului. "Am dorit să aducem informaţii noi despre Ady Endre, de exemplu despre iubirea sa cu Léda şi cu soţia Berta, cu care nu avea, de fapt, relaţii armonioase, certându-se mai tot timpul", a povestit Hegyi Katalin.</p>
      <p>Istoricul Péter I. Zoltán a ţinut o mică prelegere despre viaţa şi activitatea poetului, amintind despre perioada în care a fost ziarist şi stătea pe terasa cafenelei Müller (actualul sediu al muzeului memorial) pentru a asculta şi povesti cele mai noi ştiri din oraş. "Lucra de după amiaza şi până seara târziu, iar noaptea stătea prin cafenele cu jurnaliştii şi cu colegii săi", a explicat acesta.</p>
      <p>Publicul prezent a fost salutat de preşedintele Consiliului Judeţean Bihor, Pásztor Sándor, respectiv de Mile Lajos, Consulul general al Ungariei, reprezentanţi ai instituţiilor partenere.</p>
      <p>Expoziţia este curatoriată de Hegyi Katalin (selecţie imagini şi texte, redactare) şi Fákó Árpád (grafică, vizualizare) şi va putea fi văzută până în 5 ianuarie 2020. Preţul biletului de intrare este de 5 lei pentru adulţi şi 2 lei pentru copii, elevi şi studenţi.</p>
    </article>
  </body>
</html>