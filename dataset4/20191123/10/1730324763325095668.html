<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243576/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T10:35:06+00:00"/>
    <meta property="og:title" content="‘ชุมชนผาปัง’ จากคนบ้าไผ่ สู่ความเป็นไทด้านพลังงาน"/>
    <meta property="og:description" content="“ผาปัง” ขึ้นแท่นโมเดลแผนพลังงานชุมชน ดึง “ไผ่” ผลิตพลังงาน -แปรรูปครบวงจร ปลดแอกสู่ชุมชนพึ่งพาตนเอง “สนธิรัตน์” ดึงเข้าแผน พร้อมเสนอครม.เดือนธันวาคม ประสานมหาดไทย-กระทรวงทรัพยากรฯร่วมมือ"/>
  </head>
  <body>
    <article>
      <h1>‘ชุมชนผาปัง’ จากคนบ้าไผ่ สู่ความเป็นไทด้านพลังงาน</h1>
      <address><time datetime="2019-11-23T10:35:06+00:00">23 Nov 2019, 10:35</time> by <a rel="author" href="https://www.thebangkokinsight.com/author/saranya-thongthab/" target="_blank">SARANYA THONGTHAB</a></address>
      <p>
        <b>“ผาปัง” ขึ้นแท่นโมเดลแผนพลังงานชุมชน ดึง “ไผ่” ผลิตพลังงาน -แปรรูปครบวงจร ปลดแอกสู่ชุมชนพึ่งพาตนเอง “สนธิรัตน์” ดึงเข้าแผน พร้อมเสนอครม.เดือนธันวาคม ประสานมหาดไทย-กระทรวงทรัพยากรฯร่วมมือ</b>
      </p>
      <p><b>“ผาปัง”</b> จากชุมชนเล็กๆลับตา ปลายสายส่งไฟฟ้า อำเภอแม่พริก จังหวัดลำปาง ผลักดันตัวเองให้ปลดแอกด้านพลังงาน ไม่รอการช่วยเหลือจากรัฐ ไม่ง้อการไฟฟ้าจะลากสายมาถึงหรือไม่ ไม่ง้อก๊าซหุงต้ม (LPG) จากร้านรวงไหน กลายเป็น <b>“ผาปังโมเดล” </b>พื้นที่ศึกษาดูงานของชุมชนต่างๆไปจนถึงผู้กำหนดนโยบาย เพื่อนำไปขยายผลในพื้นที่อื่น ที่นี่มีสิ่งเดียวที่ต้องง้อ คือ <b>“ไผ่” โดยเฉพาะไผ่ซางหม่น”</b> พืชประจำถิ่น เพราะให้ทั้งพลังงาน และเพิ่มเงินเข้ากระเป๋าชุมชน</p>
      <figure>
        <img src="https://www.thebangkokinsight.com/wp-content/uploads/2019/11/nature-1283976_640-%E0%B8%9B%E0%B8%81-2.jpg"/>
      </figure>
      <p><b>รังสฤษฏ์ คุณชัยมัง</b> ผู้อำนวยการมูลนิธิพัฒนาชุมชนผาปัง เล่าว่า ผมเห็นว่าชุมชนของเรามีไผ่ในพื้นที่เยอะแยะ และไผ่ 1 กก.ก็ให้ค่าความร้อนถึง 30 MJ ขณะที่ไม้ทั่วไปให้ค่าความร้อน 18.5 MJ เทียบเบนซิน 1 ลิตร ให้ค่าความร้อน 35.4 MJ ส่วนดีเซล 1 ลิตร ให้ค่าความร้อน 38 MJ และที่นี่ก็อยู่ปลายสายส่ง เราจึงเริ่มต้นโมเดลที่ เรียกว่า <b>Micro Off-grid Hybrid Syngass-Solar-Battery 20 กิโลวัตต์</b> แต่ระบบนี้จริงๆขยายได้ตั้งแต่ 50-300 กิโลวัตต์</p>
      <figure>
        <img src="https://www.thebangkokinsight.com/wp-content/uploads/2019/11/IMG_20191122_113518-%E0%B8%9B%E0%B8%81-700x525.jpg"/>
      </figure>
      <figure>
        <img src="https://www.thebangkokinsight.com/wp-content/uploads/2019/11/IMG_20191122_113650-700x525.jpg"/>
      </figure>
      <p>ระบบคือนำไผ่มาอบเป็น “ถ่านเชื้อเพลิง” ปั่นไฟฟ้า โดยผสมผสานกับการผลิตไฟฟ้าจากพลังงานแสงอาทิตย์ มีแบตเตอรี่ ลิเธี่ยม ไอออน ขนาด 50 กิโลวัตต์ มาช่วยกักเก็บพลังงาน ทำให้ที่นี่มีไฟฟ้าใช้ ไม่ขาดเหมือนเดิม ขณะเดียวกันยังผลิตก๊าซหุงต้ม (LPG) จากถ่านไผ่ด้วย เราเรียกโมเดลที่คิดค้นขึ้นว่า <b>“Phapang Bamboo gas : PBG”</b> ช่วยลดค่าใช้จ่ายให้ครัวเรือนได้ถึง 65%</p>
      <figure>
        <img src="https://www.thebangkokinsight.com/wp-content/uploads/2019/11/IMG_20191122_111745-700x525.jpg"/>
        <figcaption>รังสฤษฏ์ คุณชัยมัง</figcaption>
      </figure>
      <p>นอกจากนี้นวัตกรรมที่เราพัฒนามาอย่างต่อเนื่อง และนำมาต่อยอด ทำให้ลดค่าใช้จ่ายอื่นๆ เช่น ประหยัดน้ำมันค่าสูบน้ำเพื่อการเกษตรถึง 80% และทำโฮมสเตย์ได้ รองรับนักท่องเที่ยวที่เข้ามาชมอุโมงค์ไผ่ขนาดใหญ่แห่งแรกในประเทศ กว่า 2,500 คนต่อปี</p>
      <p>มากไปกว่านั้นเรามีรายได้จากการแปรรูปผลิตภัณฑ์จากไผ่ อาทิ ตะเกียบ ก้านธูป น้ำยาฆ่าเชื้อราจาก น้ำควันไม้จากการเผาถ่าน โดย <b>“ผาปัง”</b> บริหารจัดการในรูป <b>“วิสาหกิจเพื่อสังคม”</b> ปี 2558 ก็สร้างรายได้ 6.4 ล้านบาท ในปี 2562 รายได้ของเราทะลุ 11.2 ล้านบาทแล้ว</p>
      <figure>
        <img src="https://www.thebangkokinsight.com/wp-content/uploads/2019/11/IMG_20191122_122726-700x525.jpg"/>
      </figure>
      <p>เราไม่ได้หยุดแค่นวัตกรรมต้นแบบ ยังได้ผลิต <b>“ช่างชุมชน”</b> หลายร้อยคน เพื่อให้ผลิตนวัตกรรม Micro Off-grid Hybrid Syngass-Solar-Battery และนวัตกรรมผลิตก๊าซจากถ่านไผ่ให้เป็น  โดยนำนักเรียนช่างเทคนิค และประชาชนในชุมชนเอง และในพื้นที่ห่างไกลต่างๆโดยรอบมาอบรมอย่างต่อเนื่อง  สำหรับที่ผาปัง นอกจากผลิตไฟฟ้าใช้เองแล้ว อีกไม่นานเราจะสามารถประกาศเป็น <b>“หมู่บ้านไม่มี LPG “</b> เพราะผลิตได้เองทั้งหมด ขณะที่พื้นที่ห่างไกลอื่นๆก็เรียนรู้จากเรานำไปประยุกต์ใช้</p>
      <figure>
        <img src="https://www.thebangkokinsight.com/wp-content/uploads/2019/11/S__139468805-700x525.jpg"/>
      </figure>
      <p>นอกจากนี้ผาปัง ยังได้ตั้ง <b>“บริษัทถ่านไผ่ผาปัง”</b> ขึ้นแล้ว เพื่อส่งเสริมให้มีการปลูกไผ่แปรรูปเป็นผลิตภัณฑ์ต่างๆ เพราะได้ศึกษาข้อมูลมา พบว่า “ไผ่” สามารถเพิ่มมูลค่า และสร้างรายได้ให้ชุมชน จากขายไผ่หน่อ รายได้  40,000 บาท หากเป็นไผ่ลำและไผ่ถ่าน 60,000 บาท แปรรูปเป็นไม้เสียบเอนกประสงค์ 87,500 บาท ภาชนะไบโอ และไผ่ถ่านปุ๋ย 120,000 บาท ถ้าเป็นไผ่ถ่านอุตสาหกรรมสร้างรายได้ 320,000 บาท ผลิตเป็นเวชสำอาง 2 ล้านบาท <b>สูงสุดผลิตเป็นยารักษาโรคสร้างมูลค่าได้ถึง 5 ล้านบาทต่อไร่ต่อปี</b></p>
      <p>
        <b>
          <i>“เรากำลังส่งเสริมให้ชุมชนปลูกไผ่มากขึ้น เป้าหมายจะสร้าง เครือข่ายไผ่พลังงานชุมชนเพื่ออุตสาหกรรม 1 ล้านไร่ รวมกับหน่วยงาน และองค์กรต่างๆ เพื่อนำไผ่มาแปรรูปเพิ่มมูลค่าให้สูงสุด ”  </i>
        </b>
      </p>
      <figure>
        <img src="https://www.thebangkokinsight.com/wp-content/uploads/2019/11/IMG_20191122_130809-700x525.jpg"/>
        <figcaption>สนธิรัตน์ สนธิจิรวงศ์</figcaption>
      </figure>
      <p>โมเดล <b>“ผาปัง”</b> ปังสมชื่อ เพราะภายหลัง<b>นายสนธิรัตน์ สนธิจิรวงศ์</b> รัฐมนตรีว่าการกระทรวงพลังงาน ที่ได้เดินทางมาศึกษาดูงาน เมื่อวันที่ 22 พฤศจิกายนที่ผ่านมา ถึงกับพรรณาว่า ตอนที่เขาคิดพลังงานชุมชนเพื่อเศรษฐกิจฐานราก ยังไม่มั่นใจว่าจะเกิดได้จริงเป็นรูปธรรม จนมาเห็นในหลายๆพื้นที่ โดยเฉพาะที่ผาปัง</p>
      <p>ทำให้มั่นใจว่าเรื่องนี้เป็นจริงได้ ลดค่าใช้จ่ายสร้างรายได้ และสามารถพลิกฟื้นพื้นที่ที่เคยแห้งแล้ง มาเป็นพื้นที่ที่มีความมั่นคงทางพลังงานในชุมชนด้วยตนเอง</p>
      <p> </p>
      <figure>
        <img src="https://www.thebangkokinsight.com/wp-content/uploads/2019/11/IMG_20191122_115009-700x525.jpg"/>
      </figure>
      <p>ดังนั้นจะนำโมเดลของผาปังบรรจุอยู่ในแผนพลังงานชุมชน เพื่อเศรษฐกิจฐานราก เป็นหนึ่งในเครื่องมือที่จะนำไปทำในพื้นที่อื่นๆ โดยเฉพาะพื้นที่ที่สายส่งไฟฟ้าเข้าไปไม่ถึง และไม่จำเป็นต้องเป็น “ไผ่” แต่ขึ้นอยู่กับบริบทท้องถิ่นว่า ที่นั่นมีศักยภาพอะไรที่จะนำมาใช้ประโยชน์ ลดค่าใช้จ่าย และสร้างรายได้ให้ชุมชนได้บ้าง</p>
      <p>ทั้งนี้เราจะใช้กองทุนเพื่อส่งเสริมการอนุรักษ์พลังงานมาสนับสนุน หรือโครงการกิจการเพื่อสังคมของการไฟฟ้าฝ่ายผลิตแห่งประเทศไทย (กฟผ.) หรือบริษัทปตท.จำกัด (มหาชน) หรือบริษัทเอกชนต่างๆ มาสนับสนุนให้เกิดขึ้นได้จริง ขณะเดียวกันก็ต้องพูดคุยกับกระทรวงมหาดไทย และหน่วยงานอื่นๆด้วย อาทิ กระทรวงทรัพยากรธรรมชาติ และสิ่งแวดล้อม ในเรื่องการจัดการพื้นที่</p>
      <p>
        <i>
          <b>“ในอีก 1 เดือน แผนพลังงานชุมชนจะแล้วเสร็จ โดยมีผาปังเป็นหนึ่งในเครื่องมือ และนำเข้าครม. ทิศทางของเรา คือ จะใช้เงินทุกเม็ดหนุนเศรษฐกิจฐานราก”</b>
        </i>
      </p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243576%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243712/"/>
        <a href="https://www.thebangkokinsight.com/243626/"/>
        <a href="https://www.thebangkokinsight.com/243541/"/>
        <a href="https://www.thebangkokinsight.com/243411/"/>
      </related>
    </article>
  </body>
</html>