<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/malta_omicidio_caruana_proteste-6602304/news/2019-11-23/"/>
    <meta property="og:site_name" content="Agi"/>
    <meta property="article:published_time" content="2019-11-23T10:04:00+00:00"/>
    <meta property="og:title" content="Proteste a Malta per l'omicidio di Caruana Galizia: ​&quot;Premier si dimetta&quot;"/>
    <meta property="og:description" content="Una manifestazione simile si era svolta mercoledì, subito dopo l'arresto del potente uomo d'affari Yorgen Fenech, legato ai piani alti del potere politico"/>
  </head>
  <body>
    <article>
      <h1>Proteste a Malta per l'omicidio di Caruana Galizia: ​"Premier si dimetta"</h1>
      <h2>Una manifestazione simile si era svolta mercoledì, subito dopo l'arresto del potente uomo d'affari Yorgen Fenech, legato ai piani alti del potere politico</h2>
      <address><time datetime="2019-11-23T10:04:00+00:00">23 Nov 2019, 10:04</time> by <a rel="author" href="https://www.agi.it/authors/marta-allevato/" target="_blank">Marta Allevato</a></address>
      <p>Migliaia di persone si sono riunite, venerdì sera, davanti all'Auberge de Castille, l'ufficio del primo ministro di Malta <b>Joseph Muscat </b>a La Valletta, per rinnovare la richiesta delle sue dimissioni in relazione alle interferenze politiche nel caso dell'omicidio della giornalista d'inchiesta <b>Dafne Caruana Galizia</b>.</p>
      <p>Lo riporta il quotidiano Times of Malta, ricordando che una protesta simile si era svolta mercoledì, subito dopo l'arresto - in relazione all'assassinio - del potente uomo d'affari <b>Yorgen Fenech</b>, legato ai piani alti del potere politico. La tesi è che l'uomo sia stato il collegamento tra il mandante dell'omicidio e gli uomini che hanno reperito l'esplosivo e lo hanno poi materialmente fatto detonare, uccidendo la donna. All'uomo è stata offerta una "<b>grazia condizionata</b>" all'effettiva conferma, in tribunale, delle prove fornite dall'uomo sull'omicidio. Meno di 24 ore dopo, l'operazione della polizia che ha bloccato Fenech.</p>
      <p>La manifestazione è stata promossa da gruppi della società civile, come Repubblika, Occupy Justice e il blogger Manuel Delia, il quale ha denunciato che mentre appare vicina la <b>giustizia per la morte di Dafne</b>, questa stessa giustizia è stata ritardata dalle interferenze politiche e dalle autorità.</p>
      <p>Gli organizzatori delle proteste insistono sul fatto che il premier deve prendersi la responsabilità politica del fatto che "se avesse rimosso in tempo il suo capo staff, Keith Schembri, e il ministro del Turismo, Konrad Mizzi, Daphne Caruana Galizia sarebbe ancora viva".</p>
      <p>Fenech è a capo di <b>17 Black</b>, una società fantasma registrata a Dubai che - secondo quanto scoperto dalla reporter uccisa - avrebbe dovuto fare dei pagamenti per oltre 1,5 milioni di euro a delle società offshore a Panama di proprietà proprio di Schembri e Mizzi, allora ministro dell'Energia. "Per proteggere i suoi amici", accusano i manifestanti, "Muscat ha soffocato lo stato di diritto, ha permesso di seminare impunità e ora Malta raccoglie violenza". </p>
    </article>
  </body>
</html>