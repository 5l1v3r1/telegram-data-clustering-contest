<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/antipoliteysi/220144_i-epibiosi-i-loyketo"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T10:05:28+00:00"/>
    <meta property="og:title" content="Ή επιβίωση ή... λουκέτο"/>
    <meta property="og:description" content="Στο επίμαχο ερώτημα καλούνται να απαντήσουν η ηγεσία του κόμματος και όσοι βρεθούν σήμερα το απόγευμα και αύριο στο ΣΕΦ ● Μετατροπή του κόμματος σε «σφραγίδα» προβλέπει η εσωκομματική αντιπολίτευση."/>
  </head>
  <body>
    <article>
      <h1>Ή επιβίωση ή... λουκέτο</h1>
      <address><time datetime="2019-11-23T10:05:28+00:00">23 Nov 2019, 10:05</time> by <a rel="author">Δημήτρης Κουκλουμπέρης</a></address>
      <p>
        <b>Στο επίμαχο ερώτημα καλούνται να απαντήσουν η ηγεσία του κόμματος και όσοι βρεθούν σήμερα το απόγευμα και αύριο στο ΣΕΦ ● Μετατροπή του κόμματος σε «σφραγίδα» προβλέπει η εσωκομματική αντιπολίτευση ● Τι θα πει η Φώφη Γεννηματά ● Οι προειδοποιήσεις και το σενάριο διαγραφών ● Πώς διαμορφώνονται τα «στρατόπεδα» ● Ποια στάση θα κρατήσουν οι πρώην πρόεδροι.</b>
      </p>
      <p>Το συνέδριο του ΠΑΣΟΚ, που ξεκινά σήμερα το απόγευμα, σίγουρα δεν θα έχει ούτε την αίγλη ούτε το ενδιαφέρον παλαιότερων συνεδρίων του πάλαι ποτέ ισχυρού κόμματος.</p>
      <p>Αν, μάλιστα, δεν υπήρχαν οι αιχμές και η θορυβώδης κριτική για πολιτικά και οργανωτικά ζητήματα ορισμένων στελεχών που εσχάτως έδιναν σχεδόν καθημερινά τον τόνο, τότε θα ήταν πολύ πιθανό το συνέδριο να περνούσε εντελώς απαρατήρητο.</p>
      <p>Σύνεδροι δεν εξελέγησαν. Αντιθέτως, θα πάνε οι αντιπρόσωποι που είχαν εκλεγεί για το συνέδριο του 2015 και εκείνοι του περσινού συνεδρίου του ΚΙΝ.ΑΛΛ. που ανήκουν στο ΠΑΣΟΚ. Προσυνεδριακός διάλογος δεν διεξήχθη καθόλου. Και γενικότερα δεν καταβλήθηκε καμία προσπάθεια η κοινωνία και οι ψηφοφόροι του χώρου να καταστούν ενεργά συμμέτοχοι.</p>
      <p>Ταυτόχρονα, η κομματική βάση, εκτός από συρρικνωμένη, εμφανίζει έντονα σημάδια κόπωσης, στα οποία, έπειτα από όσα (δεν) έγιναν, έρχεται να προστεθεί η απογοήτευση και η αδιαφορία, καθώς η πρόεδρος και η ηγετική ομάδα έδειξαν να αντιμετωπίζουν το συνέδριο ως ένα αμιγώς διαδικαστικό γεγονός.</p>
      <p>Κύριος γνώμονας φαίνεται να είναι η αλλαγή του καταστατικού για να παραταθεί η θητεία της Φώφης Γεννηματά και να μην προκύψει εμπλοκή με τις ρυθμίσεις που έχει κάνει το ΠΑΣΟΚ με τις τράπεζες για την αποπληρωμή των δανείων του και την απρόσκοπτη συνέχιση της χρηματοδότησής του.</p>
      <p>Την ίδια ώρα, όμως, δεν αποκλείεται να λάβει ιστορικό χαρακτήρα, αφού –όπως προβλέπουν ή και καταγγέλλουν αρκετοί κομματικοί παράγοντες– ενδεχομένως να είναι το τελευταίο συνέδριο στον 45χρονο πολιτικό βίο του κόμματος που ίδρυσε ο Ανδρέας Παπανδρέου.</p>
      <p>Αυτό ίσως συμβεί, διότι το ΠΑΣΟΚ δεν θα εκλέξει τα δικά του όργανα, συνεχίζοντας και επισήμως πλέον μέσω του ΚΙΝ.ΑΛΛ., το οποίο έχει συμφωνηθεί να αποτελεί το «όχημα» της κεντροαριστερής παράταξης. Αρα, λοιπόν, όπως εκτιμούν οι «ανησυχούντες», στο εξής δεν θα συντρέχει κανένας λόγος ουσιαστικής πολιτικής ύπαρξης του ΠΑΣΟΚ, το οποίο θα εξακολουθεί να υφίσταται μόνο ως «κόμμα-σφραγίδα» στο πλαίσιο του ΚΙΝ.ΑΛΛ.</p>
      <p>Με την επίμαχη διαπίστωση περί λουκέτου διαφωνούν στη Χαριλάου Τρικούπη και την αντιστρέφουν, διαβεβαιώνοντας καθησυχαστικά ότι το ΠΑΣΟΚ όχι απλώς δεν κλείνει, αλλά καθίσταται πρωταγωνίστρια δύναμη, εξασφαλίζοντας την επιβίωσή του μέσα από το Κίνημα Αλλαγής.</p>
      <p>«Το ΠΑΣΟΚ θα κατέβαζε ρολά, αν ακολουθούσαμε τον δρόμο όσων ασυλλόγιστα και υποκριτικά υιοθετούν σήμερα αυτή την κατηγορία», αναφέρουν σε επιθετικό ύφος η Φώφη Γεννηματά και οι συνεργάτες της, υπενθυμίζοντας, επίσης, τη σχετική απόφαση του συνεδρίου του ΚΙΝ.ΑΛΛ. για ενιαία λειτουργία του φορέα, για την οποία όπως προσθέτουν «οι σημερινοί επικριτές, ζητούσαν από την πρώτη στιγμή του ομοσπονδιακού εγχειρήματος».</p>
      <p>Προς επίρρωσιν αυτής της θέσης που θα επαναλάβει στην εισήγησή της η επικεφαλής της Χαριλάου Τρικούπη, χαρακτηριστικά είναι τα όσα σημείωναν μέσα στην εβδομάδα, κομματικές πηγές: «Μόλις πριν από λίγους μήνες, τον Απρίλιο του 2019, αποφασίσαμε ομόφωνα ότι προχωράμε μπροστά με το Κίνημα Αλλαγής και ότι τα κόμματα και οι κινήσεις που συμμετέχουν σε αυτό θα κάνουν ένα βήμα πίσω, ώστε να βοηθήσουν τον νέο φορέα να κάνει μεγάλα βήματα μπροστά.</p>
      <p>Διακηρυγμένος στόχος αυτού του πολιτικού σχεδίου ήταν η δημιουργία ενός νέου, ενιαίου φορέα. Αυτό το πολιτικό εγχείρημα υλοποιούμε με τα στελέχη του ΠΑΣΟΚ, που στελεχώνουν στην πρώτη γραμμή τα εκλεγμένα κεντρικά και τα περιφερειακά όργανα του Κινήματος Αλλαγής».</p>
      <p>Επιπλέον, ξεκαθάριζαν ότι δεν τίθεται δίλημμα «ΠΑΣΟΚ ή Κίνημα Αλλαγής» και ότι το ΠΑΣΟΚ παραμένει ζωντανό ως «κινητήριος μοχλός» του ΚΙΝ.ΑΛΛ. Επιστρέφοντας δε τα πυρά που δέχεται η κ. Γεννηματά, σχολίαζαν: «Αυτό όμως δεν θα μπορούσε να γίνει μόνο με το ΠΑΣΟΚ του 3% το 2015. Οφείλουμε να μην επιτρέψουμε να μας διχάσουν επίπλαστοι διαχωρισμοί που δεν ανταποκρίνονται στην πραγματικότητα. Οι ευαισθησίες των στελεχών, των μελών και των φίλων της παράταξής μας είναι σεβαστές, είναι όμως ανεπίτρεπτο να επιχειρείται η “εργαλειοποίησή” τους για εσωκομματικά παιχνίδια».</p>
      <p>Δικαιολογούσαν, τέλος, απολύτως τις προωθούμενες καταστατικές αλλαγές, προβάλλοντας το επιχείρημα ότι οποιαδήποτε άλλη επιλογή θα οδηγήσει σε πολιτικό και οργανωτικό δυϊσμό και αυτοϋπονόμευση, κάτι που θα σηματοδοτούσε ένα πισωγύρισμα και διάλυση του Κινήματος Αλλαγής, «που αναπόφευκτα θα έφερνε το κλείσιμο του ΠΑΣΟΚ».</p>
      <h3>Καταγγέλλοντες και απόντες</h3>
      <p>Τις εν λόγω αιτιάσεις της ηγεσίας δεν συμμερίστηκαν και δεν θα συμμεριστούν οι διάφοροι εσωκομματικοί πόλοι της μειοψηφίας, οι οποίοι εκφράζονται είτε από τον Νίκο Ανδρουλάκη, είτε από τον Παύλο Γερουλάνο, είτε από κάποια άλλα πρόσωπα. Η πλευρά Ανδρουλάκη είχε διαφωνήσει με τους χειρισμούς της κ. Γεννηματά, ζητώντας σεβασμό στον κόσμο και τις διαδικασίες του ΠΑΣΟΚ. Η πλευρά Γερουλάνου, με πιο συγκρουσιακή διάθεση, ξεκίνησε συλλογή υπογραφών για ένα δημοκρατικό συνέδριο στις αρχές του 2020, καταγγέλλοντας ότι το συνέδριο που πραγματοποιείται το Σαββατοκύριακο είναι «παρωδία».</p>
      <p>Μετωπικά τοποθετήθηκε και ο απερχόμενος γραμματέας της Κεντρικής Επιτροπής, Στέφανος Ξεκαλάκης, κάνοντας καυστικά λόγο για «συνέδριο του ΑΦΜ» και προεξοφλώντας την «πολιτική δολοφονία» του ΠΑΣΟΚ, ενώ ενημέρωσε ότι ο ίδιος θα είναι απών από μια «στημένη και αντιδημοκρατική διαδικασία». Στο ΣΕΦ δεν θα παραστεί ούτε ο Δημήτρης Κρεμαστινός, όπως ανακοινώνει με τη συνέντευξή του στην «Εφ.Συν.».</p>
      <p>Σε ό,τι αφορά τους πρώην προέδρους, έχουν λάβει πρόσκληση άπαντες, ωστόσο ο Ευάγγελος Βενιζέλος δεν αναμένεται να προσέλθει, ο Γιώργος Παπανδρέου πρέπει να ακυρώσει τη συμμετοχή του σε μία σύνοδο στο εξωτερικό, ενώ ο Κώστας Σημίτης, με τον οποίο συναντήθηκε η κ. Γεννηματά, είναι ο μόνος που πιθανολογείται ότι ίσως ανταποκριθεί θετικά.</p>
      <p>Αξιοσημείωτος είναι και ο προβληματισμός περί ανυπαρξίας διαβούλευσης με την κοινωνία που δημοσιοποίησε πρόσφατα ο πρώην υφυπουργός, Συμεών Κεδίκογλου, ενώ εντύπωση είχαν προκαλέσει οι διαφορετικής διαβάθμισης ενστάσεις που διατύπωσαν στο Ενιαίο Πολιτικό Κέντρο του ΠΑΣΟΚ οι βουλευτές Χαρά Κεφαλίδου, Νάντια Γιαννακοπούλου, Μιχάλης Κατρίνης, Οδυσσέας Κωνσταντινόπουλος, Γιώργος Φραγγίδης και Δημήτρης Κωνσταντόπουλος.</p>
      <p>Υπό αυτό το πρίσμα, ακόμη και στην επικρατέστερη περίπτωση της κυριαρχίας των απόψεων της Φώφης Γεννηματά, η επόμενη μέρα για την ίδια και το κόμμα της δεν προβλέπεται ρόδινη, ειδικά όσο παίζεται το έργο της φθοράς και της διαιώνισης της εσωστρέφειας. Ως εκ τούτου, δεν θα πρέπει να εκπλαγεί κανείς αν μετατραπεί σε διαγραφές (με ό,τι συνεπάγεται κάτι τέτοιο) η πρόσφατη προειδοποίησή της ότι μετά το συνέδριο δεν πρόκειται να ανεχτεί διαφοροποιήσεις ή υπονόμευση της κεντρικής γραμμής.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/antipoliteysi/219861_synedrio-toy-afm"/>
        <a href="https://www.efsyn.gr/politiki/antipoliteysi/219741_thelei-ton-simiti-sto-synedrio-toy-pasok"/>
        <a href="https://www.efsyn.gr/politiki/antipoliteysi/218621_anebainei-thermometro-gia-synedrio"/>
        <a href="https://www.efsyn.gr/politiki/antipoliteysi/217123_perase-men-amfisbitithike-de"/>
        <a href="https://www.efsyn.gr/politiki/antipoliteysi/216777_soyper-tetarti-sto-pasok"/>
        <a href="https://www.efsyn.gr/politiki/antipoliteysi/216327_synedrio-pasok-gia-na-xekatharisei-topio"/>
      </related>
    </article>
  </body>
</html>