<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.b1.ro/stiri/politica/lucian-bode-ludovic-orban-discutii-reprezentanti-dacia-infrastructura-306895.html"/>
    <meta property="og:site_name" content="B1 TV"/>
    <meta property="article:published_time" content="2019-11-23T10:15:09+00:00"/>
    <meta property="og:title" content="Ministrul Transporturilor, discuții cu reprezentanţii companiei Dacia despre proiectele de infrastructură. Ce decizii au luat"/>
    <meta property="og:description" content="Lucian Bode, ministrul Transporturilor, a discutat cu reprezentanţii companiei Dacia despre stadiul unor proiecte de infrastructură necesare pentru dezvoltarea atât a exportului de autovehicule produse în uzinele..."/>
  </head>
  <body>
    <article>
      <h1>Ministrul Transporturilor, discuții cu reprezentanţii companiei Dacia despre proiectele de infrastructură. Ce decizii au luat</h1>
      <address><time datetime="2019-11-23T10:15:09+00:00">23 Nov 2019, 10:15</time> by <a rel="author">Redacția B1.ro</a></address>
      <p>Lucian Bode, ministrul Transporturilor, a discutat cu reprezentanţii companiei Dacia despre stadiul unor proiecte de infrastructură necesare pentru dezvoltarea atât a exportului de autovehicule produse în uzinele Dacia cât și a economiei naționale, în general.</p>
      <p><i>„La întâlnirea cu reprezentanţii conducerii Dacia am convenit asupra formării unor grupuri de lucru alcătuite din reprezentanţi ai administraţiei, ai investitorilor privaţi şi consilieri ai Prim-Ministrului. Ştiu problemele cu care se confruntă cei de la Dacia şi am convingerea că printr-un dialog permanent, mare parte dintre acestea se pot rezolva. Deja le-am transmis ca s-a rezolvat situaţia pe care mi-au semnalat-o în ceea ce priveşte portul Constanţa: din ianuarie 2020 nu se vor mai desfăşura operaţiuni încărcare/descărcare mărfuri pulbere vrac, la dana vecină cu zona unde se află autoturismele Dacia, destinate exportului. În ceea ce priveşte relaţia contractuală cu CFR Marfă, sper ca noua conducere a societăţii să găsească, prin dialogul cu reprezentanţii Dacia, o soluţie care să avantajeze ambele părţi”,</i> a declarat Lucian Bode, potrivit unui comunicat.</p>
      <p>La întrevederea cu reprezentanţii managementului companiei Dacia şi cu CEO Groupe Renault România, Christophe Dridi au participat ministrul Transporturilor, Infrastructurii şi Comunicaţiilor, Lucian Bode, împreună cu Ludovic Orban, Prim-Ministrul României şi Costel Alexe, ministrul Mediului, Apelor şi Pădurilor.<br/> </p>
    </article>
  </body>
</html>