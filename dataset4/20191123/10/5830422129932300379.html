<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140817/%D8%A8%DB%8C%D8%A7%D9%86%DB%8C%D9%87-%D8%A7%DB%8C%D8%B1%D8%A7%D9%86-%D8%AE%D9%88%D8%AF%D8%B1%D9%88-%D8%AF%D8%B1%D8%A8%D8%A7%D8%B1%D9%87-%D8%AC%D9%86%DA%AF-%D8%A7%D9%82%D8%AA%D8%B5%D8%A7%D8%AF%DB%8C-%D9%88%D8%A7%D9%82%D8%B9%DB%8C-%D9%88-%D8%A7%D8%AC%D8%B1%D8%A7%DB%8C-%D8%B1%D9%88%D9%86%D9%82-%D8%AA%D9%88%D9%84%DB%8C%D8%AF"/>
    <meta property="og:site_name" content="boursepress.ir"/>
    <meta property="article:published_time" content="2019-11-23T10:31:00+00:00"/>
    <meta property="og:title" content="بیانیه ایران خودرو درباره جنگ اقتصادی واقعی و اجرای رونق تولید"/>
    <meta property="og:description" content="ایران خودرو در واکنش به مواضع رهبر معظم انقلاب درباره نقش تولیدکنندگان در جنگ اقتصادی واقعی و اجرای رونق تولید ، بیانیه ایی صادر کرد."/>
  </head>
  <body>
    <article>
      <h1>بیانیه ایران خودرو درباره جنگ اقتصادی واقعی و اجرای رونق تولید</h1>
      <h2>در واکنش به مواضع رهبر معظم انقلاب اعلام شد:</h2>
      <address>
        <time datetime="2019-11-23T10:31:00+00:00">23 Nov 2019, 10:31</time>
      </address>
      <p>
        <i>ایران خودرو در واکنش به مواضع رهبر معظم انقلاب درباره نقش تولیدکنندگان در جنگ اقتصادی واقعی و اجرای رونق تولید ، بیانیه ایی صادر کرد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، ایران‌خودرو در بیانه‌ای اعلام کرد: رهبرمعظم انقلاب در دیدار با تولیدکنندگان و کارآفرینان و فعالان اقتصادی، تولیدکنندگان را فرماندهان، پیشروان، خط شکنان و صفوف مقدم عرصه حیاتی تولید داخلی، رونق اقتصادی و گسترش رفاه عمومی خواندند و خاطرنشان کردند: ‌این میدان خطیر، میدان یک جنگ اقتصادی واقعی است.</p>
      <p>در دهه چهارم انقلاب اسلامی با اصرار بر حفظ دستاوردهای انقلاب، بر ضرورت تبعیت از رهنمود های داهیانه و مدبرانه رهبر معظم انقلاب حضرت آیت الله خامنه ای در تدبیر حکیمانه و مصلحت‌جویانه امور به جهت ارتقای عزت‌مندی این ملت و کشور تاکید می‌کنیم .</p>
      <p>گروه صنعتی ایران خودرو با تاسی به فرمایش معظم‌له تمام اهتمام و توان خود را برای اجرایی کردن رونق تولید در حوزه صنعت خودرو به کار خواهد بست و بر عهد خود که تداوم راه تا استقلال صنعتی کشوراست با ملت وفادار خواهد ماند . بی شک یگانه راه تحقق این امر دل بستن به توان‌مندی داخلی و بهره‌گیری از تمام توش و توان برای رونق تولید است. کاری که فرزندان برومند این مرز و بوم در سنگر تولید به ویژه در گروه صنعتی ایران خودرو، بدان اهتمام دارند و برای تحقق آن تلاش می‌کنند.</p>
      <p>با افتخار اعلام می‌کنیم برخلاف آنچه استعمار در تهدیدات ناشی از جنگ اقتصادی تحمیلی می‌پنداشت و علی‌رغم محدودیت‌های پیش‌آمده ناشی از تحریم‌ها و خروج شرکای خارجی این گروه صنعتی از کشور، دلاوران جبهه تولید در این سنگر توانستند سدهای جدی حرکت به سمت رونق تولید را شکسته و این صنعت را به تحرکی جدی دچار کنند.</p>
      <p>استقلال و خودکفایی در تولید 221 قطعه در بازه زمانی کمتر از دو سال و کاهش ارزبری 224 میلیون یورو و همچنین افزایش تیراژ روزانه تولید، کاهش تعهدات معوقه، بروزرسانی تحویل فروش فوری خودرو، جمع‌آوری خودروهای دارای کسری قطعه و به صفر رساندن آن تا دی ماه سال جاری، همکاری با قطعه‌سازان داخلی برای بومی‌سازی 85 قطعه با فن‌آوری پیشرفته از محصولات ایران خودرو با کاهش ارزبری سالانه 127 میلیون یورویی از جمله دستاوردهایی است که آن را مایه خرسندی می‌دانیم.</p>
      <p>همچنین همکاری با دیگر شرکت‌ها برای خودکفایی تولید قطعات پیشرفته خودرو در دستور کار قرار دارد که از جمله می‌توان به همکاری با شرکت‌های زیرمجموعه وزارت دفاع برای خودکفایی و تولید برخی قطعات با فن‌آوری بالا اشاره کرد.</p>
      <p>رجا واثق داریم در سایه حمایت ملی از این صنعت، بتوانیم با گام نهادن در مسیر و نقشه راهی که طریق استقلال کشور برای جوانان و ملت غیورمان طرح‌ریزی شده است، چرخی از چرخ‌های توسعه و تعالی را برای داشتن ایرانی آباد، مستقل و آزاد به حرکت درآوریم. انشاءالله</p>
      <p>انتهای پیام</p>
    </article>
  </body>
</html>