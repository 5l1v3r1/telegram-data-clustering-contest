<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/ellada/i-gianna-aggelopoulou-diethnopoiei-ton-eortasmo-gia-to-1821/2921666/"/>
    <meta property="og:site_name" content="Newsit.gr"/>
    <meta property="article:published_time" content="2019-11-23T10:25:24+00:00"/>
    <meta property="og:title" content="Η Γιάννα Αγγελοπούλου διεθνοποιεί τον εορτασμό για το 1821"/>
    <meta property="og:description" content="Στις ΗΠΑ βρίσκεται η Πρόεδρος της Επιτροπής «Ελλάδα 2021», Γιάννα Αγγελοπούλου, στο πλαίσιο των επαφών και συναντήσεων που άρχισε και στο εξωτερικό για την προετοιμασία των 200 χρόνων από την Επανάσταση του 1821."/>
  </head>
  <body>
    <article>
      <h1>Η Γιάννα Αγγελοπούλου διεθνοποιεί τον εορτασμό για το 1821</h1>
      <h2>Στις ΗΠΑ βρίσκεται η Πρόεδρος της Επιτροπής «Ελλάδα 2021», Γιάννα Αγγελοπούλου, στο πλαίσιο των επαφών και συναντήσεων που άρχισε και στο εξωτερικό για την προετοιμασία των 200 χρόνων από την Επανάσταση του 1821.</h2>
      <address><time datetime="2019-11-23T10:25:24+00:00">23 Nov 2019, 10:25</time> by <a rel="author">Newsit Newsroom</a></address>
      <p>Ήδη, η κυρία Γιάννα Αγγελοπούλου συνέφαγε στη Νέα Υόρκη με τον ιστορικό, καθηγητή του Columbia και μέλος της Ολομέλειας της Επιτροπής «Ελλάδα 2021», Μαρκ Μαζάουερ, με τον οποίο αντήλλαξε απόψεις, όσον αφορά στις εργασίες και τον σχεδιασμό των πρωτοβουλιών της Επιτροπής.</p>
      <p>Στις 31 Ιουλίου 2019, ο Κυριάκος Μητσοτάκης ανέθεσε στη Γιάννα Αγγελοπούλου την θέση της επικεφαλής της Επιτροπής που θα συγκροτηθεί για τις εκδηλώσεις, που θα γίνουν για τα 200 χρόνια από την Ελληνική Επανάσταση.<br/>Οι εκδηλώσεις θα γίνουν σε όλη τη χώρα και θα κορυφωθούν το καλοκαίρι του 2021 στην Αθήνα, στις πρωτεύουσες κάθε περιφέρειας, σε εμβληματικούς τόπους της χώρας, αλλά και σε σημαντικές πόλεις του εξωτερικού.</p>
      <p>«<i>Η υπόθεση αυτή είναι τόσο μεγάλη που μας ξεπερνάει. Τους θέλουμε όλους μέσα, μικρούς μεγάλους. Ο <b>σκοπός</b> της γιορτής <b>δεν είναι μια παρέλαση</b>, αλλά να μας βοηθήσει να δούμε τι έγινε, χωρίς ένα ενιαίο αφήγημα</i>», είπε στην πρόσφατη συνέντευξη της στον ΣΚΑΪ, η Γιάννα Αγγελοπούλου, και πρόσθεσε πως αποφάσισε να δεχτεί την πρόταση που της έκανε ο Κυριάκος Μητσοτάκης γιατί ονειρεύτηκε το τι σημαίνει Ελλάδα.</p>
      <p>Όπως είπε ο <b><i>Κυριάκος Μητσοτάκης</i><i> της έδωσε το λόγο του</i></b> να μπουν «<i>οι πάντες μέσα</i>» και σημείωσε πως υπάρχει ενδιαφέρον από τους πολιτικούς αρχηγούς. «<i>Δεν έχουμε στο μυαλό μας ο<b>ύτε φαραωνικά έργα</b> <b>ούτε εθνικές απόψεις</b> οι οποίες να θέλουν να περάσουν πάνω από άλλες απόψεις (…) Σκοπός είναι να κάνουμε τον κόσμο να θυμηθεί, να στοχαστεί ή να μάθει για πρώτη φορά την πλευρά των γεγονότων της πραγματικής γενναιότητας και αυτοθυσίας, να δοθούν τα πάντα για την πατρίδα για την ελευθερία. Το πιο σημαντικό, να μας βοηθήσουν να δούμε που είμαστε, τι θέλουμε να πετύχουμε. Θέλουμε να είμαστε οι μίζεροι και κατατρεγμένοι ή θεωρούμε ότι έχουμε τα στοιχεία και τις δυνατότητες ακόμα και να υπερέχουμε;</i>», τόνισε και έκρινε πως το 2021 είναι πολύ πιο σημαντικό από το 2004.</p>
      <related>
        <h4>Click4more:</h4>
        <a href="https://www.newsit.gr/politikh/gianna-aggelopoulou-afisame-apo-tous-olympiakous-lefta-ston-karamanli-to-lathos-tou-tsipra/2916105/"/>
      </related>
      <p>«<i>Είναι μια άσκηση προετοιμασίας για το ποια θα είναι η ποιότητα της ζωής μας από εδώ και μπρος. Οι επαίτες, ή αυτοί που πραγματικά έχουμε πολλά στα χέρια μας για να κάνουμε πράγματα</i>», τόνισε.</p>
      <p>Σκοπός της επιτροπής, είπε η Γιάννα Αγγελοπούλου, είναι «<i>με μέτρο να κρίνει και να προχωρήσει, σεβόμενη το όριο των γεγονότων και το μέτρο των πραγμάτων. <b>Δεν θα πάρουμε δημόσιους πόρους</b>, <b>έχω δεσμευθεί</b>. Σκοπός μας, μετά την αυτογνωσία, η αυτοπεποίθηση να προχωρήσουμε</i>». Αναφερόμενη στα μέλη της Επιτροπής, είπε πως πείστηκαν όλοι και πως <b><i>τους τηλεφώνησε η ίδια προσωπικά</i></b>.</p>
      <p>Η Γιάννα Αγγελόπουλου αποκάλυψε επίσης πως ο πρωθυπουργός «<i>μου είπε ότι και αυτός ήταν <b>πολύ συγκινημένος</b> για την εικόνα που έδωσε τότε</i> (σ.σ. το 2004) <i>η χώρα μας</i>. <i>Και αν μπορούμε να το πετύχουμε και για το 2021, δεν θα είναι εφήμερο, θα είναι για τα επόμενα χρόνια. Το θεωρώ πολύ πιο σημαντικό από το 2004 (…) <b>Όποιος πρωθυπουργός μου ζήτησε να βοηθήσω</b>, <b>το έκανα πάντα και δεν ζήτησα τίποτα</b></i>».</p>
    </article>
  </body>
</html>