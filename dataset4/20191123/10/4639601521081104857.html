<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/23/world/livanos-gia-mia-nea-aneksartisia-diadilose-to-kinima-diamartyrias-eikones/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T10:45:42+00:00"/>
    <meta property="og:title" content="Λίβανος: Για μια «νέα ανεξαρτησία» διαδήλωσαν οι πολίτες (εικόνες)"/>
    <meta property="og:description" content="Δεκάδες χιλιάδες Λιβανέζοι γιόρτασαν χθες, Παρασκευή, την 76η επέτειο της ανεξαρτησίας της χώρας τους, τονίζοντας τη δίψα τους για «μια νέα ανεξαρτησία», καθώς συνεχίζεται το κίνημα διαμαρτυρίας κατά της πολιτικής τάξης"/>
  </head>
  <body>
    <article>
      <h1>Λίβανος: Για μια «νέα ανεξαρτησία» διαδήλωσαν οι πολίτες (εικόνες)</h1>
      <h2>Δεκάδες χιλιάδες Λιβανέζοι γιόρτασαν χθες, Παρασκευή, την 76η επέτειο της ανεξαρτησίας της χώρας τους, τονίζοντας τη δίψα τους για «μια νέα ανεξαρτησία», καθώς συνεχίζεται το κίνημα διαμαρτυρίας κατά της πολιτικής τάξης</h2>
      <address><time datetime="2019-11-23T10:45:42+00:00">23 Nov 2019, 10:45</time> by <a rel="author">ΤοΒΗΜΑ Team</a></address>
      <p>Δεκάδες χιλιάδες Λιβανέζοι γιόρτασαν χθες, Παρασκευή, την 76η επέτειο της ανεξαρτησίας της χώρας τους, τονίζοντας τη δίψα τους για «μια νέα ανεξαρτησία», καθώς συνεχίζεται το κίνημα διαμαρτυρίας κατά της πολιτικής τάξης.</p>
      <figure>
        <img src="https://www.tovima.gr/wp-content/uploads/2019/11/23/1-19-450x300.jpg"/>
      </figure>
      <p>Με σημαίες του Λιβάνου να κυματίζουν στον αέρα, πολλές «παρελάσεις των πολιτών» συγκεντρώθηκαν στην πλατεία των Μαρτύρων, στο κέντρο της Βηρυτού, προπύργιο του κινήματος διαμαρτυρίας.</p>
      <p>
        <a href="https://www.in.gr/2019/11/24/greece/eirini-agapidaki-poia-einai-nea-syntonistria-gia-ta-asynodeyta-prosfygopoula/">Ειρήνη Αγαπηδάκη: Ποια είναι η νέα Συντονίστρια για τα ασυνόδευτα προσφυγόπουλα</a>
      </p>
      <p>Εκατοντάδες οικογένειες, πολλές με τα παιδιά τους, βγήκαν στους δρόμους της Βηρυτού.</p>
      <p>Πατεράδες και μητέρες μαζί με τα μικρά τους παιδιά τραγουδούσαν «Ο Λίβανος θα ξαναχτιστεί», ένα παλαιό πατριωτικό τραγούδι.</p>
      <figure>
        <img src="https://www.tovima.gr/wp-content/uploads/2019/11/23/1-13-450x300.jpg"/>
      </figure>
      <p>Διαδηλωτές που είχαν πάει στην πρωτεύουσα από όλον το Λίβανο φώναζαν «Ο Θεός να ευλογεί το στρατό μας», ενώ κάποιοι κρατούσαν πορτρέτα τού επικεφαλής των ενόπλων δυνάμεων, μια κίνηση που είχε στόχο να ευχαριστήσει το στρατό της χώρας που έχει μέχρι στιγμής προστατεύσει τους διαδηλωτές.</p>
      <p>Κάποιοι Λιβανέζοι που έχουν μεταναστεύσει στην Ευρώπη και σε χώρες του Κόλπου επέστρεψαν στην πατρίδα τους για να συμμετάσχουν «στις παρελάσεις των πολιτών» και να στηρίξουν τους αντικυβερνητικούς διαδηλωτές.</p>
      <figure>
        <img src="https://www.tovima.gr/wp-content/uploads/2019/11/23/1-16-450x300.jpg"/>
      </figure>
      <p>«Ήρθα από τις Βρυξέλλες για να είμαι στη χώρα με τους συμπατριώτες μου, τους Λιβανέζους, σήμερα» δήλωσε η Μίρα Τζιρμάνους.</p>
      <p>Στην παρέλαση υπήρχαν και αυτοσχέδια τάγματα που εκπροσωπούσαν τις μητέρες, τους δασκάλους, τους εργάτες, τους υπέρμαχους των δικαιωμάτων των γυναικών, τους άνεργους, ενώ μια μπάντα χρησιμοποιούσε κατσαρόλες για όργανα.</p>
      <p>Πολλοί φορούσαν μπλουζάκια που έγραφαν «Είμαι ένας ελεύθερος Λιβανέζος».</p>
      <p>Ο Λίβανος γιορτάζει παραδοσιακά την ανεξαρτησία του από τη γαλλική κυριαρχία με στρατιωτική παρέλαση στο κέντρο της Βηρυτού, την οποία παρακολουθούν πολιτικοί και στρατιωτικοί.</p>
      <figure>
        <img src="https://www.tovima.gr/wp-content/uploads/2019/11/23/1-14-450x300.jpg"/>
      </figure>
      <p>Φέτος η στρατιωτική παρέλαση πραγματοποιήθηκε στον περίβολο του υπουργείου Άμυνας, παρουσία του προέδρου, Μισέλ Αούν, του προέδρου του κοινοβουλίου, Ναμπίχ Μπέρι, και του υπηρεσιακού πρωθυπουργού, Σάαντ Χαρίρι.</p>
      <p>Από τις 17 Οκτωβρίου ο Λίβανος ζει ένα άνευ προηγουμένου κίνημα διαμαρτυρίας εναντίον του συνόλου της πολιτικής τάξης, την οποία θεωρούν διεφθαρμένη και ανίκανη.</p>
      <figure>
        <img src="https://www.tovima.gr/wp-content/uploads/2019/11/23/1-18-450x300.jpg"/>
      </figure>
      <p>«Είναι η πρώτη φορά που οι Λιβανέζοι, όλες οι κοινότητες μαζί, διαδηλώνουν μαζικά χωρίς να απαντούν στην έκκληση ενός κόμματος» σχολίασε η 21χρονη Ταμάρα.</p>
      <figure>
        <img src="https://www.tovima.gr/wp-content/uploads/2019/11/23/1-15-450x300.jpg"/>
      </figure>
      <p>«Αυτή είναι η πραγματική ανεξαρτησία!»</p>
      <p>«Φέτος θέλουμε να ανεξαρτητοποιηθούμε από τους διεφθαρμένους που μας κυβερνούν!» επισήμανε ο 26χρονος Ουαζίντ.</p>
      <p>«Όταν έφυγαν οι Γάλλοι, μας κατέλαβαν άλλοι» σχολίασε αναφερόμενος στα κόμματα εξουσίας του Λιβάνου.</p>
      <figure>
        <img src="https://www.tovima.gr/wp-content/uploads/2019/11/23/1-17-450x300.jpg"/>
      </figure>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.tovima.gr/2019/11/24/politics/kouiz-ergatopateron/">Κουίζ… εργατοπατέρων</a>
      </p>
    </article>
  </body>
</html>