<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/od-lipca-do-pazdziernika-wyplacono-4-4-mln-swiadczen-quot-dobry-start-quot-na-laczna-kwote-1-32-mld-zl,135475.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-23T10:43:00+00:00"/>
    <meta property="og:title" content="Od lipca do października wypłacono 4,4 mln świadczeń &quot;Dobry start&quot; na łączną kwotę 1,32 mld zł"/>
    <meta property="og:description" content="Od lipca do końca października złożonych zostało 3,2 mln wniosków o środki z programu &quot;Dobry start&quot;; w tym czasie wypłacono już 4,4 mln świadczeń na łączną kwotę blisko 1,32 mld zł - poinformowało ministerstwo rodziny. Wnioski o świadczenie można składać do końca listopada."/>
  </head>
  <body>
    <article>
      <h1>Od lipca do października wypłacono 4,4 mln świadczeń "Dobry start" na łączną kwotę 1,32 mld zł</h1>
      <address><time datetime="2019-11-23T10:43:00+00:00">23 Nov 2019, 10:43</time> by <a rel="author">PAP/AKC  </a></address>
      <h4>Od lipca do końca października złożonych zostało 3,2 mln wniosków o środki z programu "Dobry start"; w tym czasie wypłacono już 4,4 mln świadczeń na łączną kwotę blisko 1,32 mld zł - poinformowało ministerstwo rodziny. Wnioski o świadczenie można składać do końca listopada.</h4>
      <hr/>
      <p>MRPiPS przypomniało, że celem programu "Dobry start" jest wsparcie rodziców w wydatkach związanych z rozpoczęciem roku szkolnego. 300 zł na wyprawkę szkolną przysługuje na każde uczące się dziecko do 20. roku życia. Według szacunków resortu program może objąć wsparciem 4,6 mln uczniów.</p>
      <p>- Od 1 lipca do 31 października złożonych zostało 3,2 mln wniosków o świadczenie "Dobry start" - 2 mln w formie elektronicznej, 1,2 mln w formie tradycyjnej. W tym czasie wypłacono już 4,4 mln świadczeń na łączną kwotę blisko 1,32 mld zł - poinformowała minister rodziny Marlena Maląg.</p>
      <p>Zaznaczyła, że wnioski o świadczenie można składać jeszcze tylko przez tydzień. - Jeśli do końca listopada rodzic nie złoży wniosku o świadczenie, pieniądze po prostu przepadną. Nie warto zwlekać - podkreśliła.</p>
      <p>
        <a href="https://www.portalsamorzadowy.pl/polityka-i-spoleczenstwo/maluch-plus-radni-apeluja-o-dofinansowanie-miejsc-w-prywatnych-zlobkach,135421.html">Czytaj też: Maluch plus: Radni apelują o dofinansowanie miejsc w prywatnych żłobkach</a>
      </p>
      <p>Świadczenie z programu "Dobry start" w wysokości 300 zł przysługuje raz w roku na dziecko uczące się w szkole, aż do ukończenia przez nie 20 lat. Dzieci niepełnosprawne, uczące się w szkole, mogą otrzymać świadczenie do ukończenia przez nie 24 lat. Od 1 sierpnia o świadczenie mogą ubiegać się także uczniowie szkół dla dorosłych i szkół policealnych, jednak w ich przypadku wnioski można składać wyłącznie drogą tradycyjną (np. drogą pocztową lub podczas osobistej wizyty w urzędzie).</p>
      <p>
        <a href="https://www.portalsamorzadowy.pl/praca/minister-marlena-malag-do-pracownikow-socjalnych-zmagacie-sie-z-ludzkimi-dramatami,135341.html">Czytaj też: Minister Marlena Maląg do pracowników socjalnych: zmagacie się z ludzkimi dramatami</a>
      </p>
      <p>"Dobry start" nie przysługuje na dzieci uczęszczające do przedszkola oraz dzieci realizujące roczne przygotowanie przedszkolne w tzw. zerówce w przedszkolu lub szkole. Program nie obejmuje również studentów.</p>
      <p>Wniosek można złożyć w formie pisemnej - w urzędzie lub pocztą - oraz elektronicznie przez portal <a href="https://empatia.mpips.gov.pl/">empatia.mrpips.gov.pl</a>, bankowość elektroniczną lub PUE ZUS. Termin składania wniosków upływa 30 listopada.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>