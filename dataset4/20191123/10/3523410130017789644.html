<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641477/%D8%B4%DA%A9%D8%B3%D8%AA-%D8%AF%D8%B1-%D9%85%D8%B3%D8%A7%D8%A8%D9%82%D8%A7%D8%AA-%D8%A8%D9%88%DA%A9%D8%B3-%D9%82%D9%87%D8%B1%D9%85%D8%A7%D9%86%DB%8C-%DA%A9%D8%B4%D9%88%D8%B1-%D8%AA%D9%84%D9%86%DA%AF%D8%B1%DB%8C-%D8%A8%D9%87-%D9%85%D9%86-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T10:21:00+00:00"/>
    <meta property="og:title" content="شکست در مسابقات بوکس قهرمانی کشور تلنگری به من بود"/>
    <meta property="og:description" content="ملی‌پوش بوکس ایران می‌‌گوید که شکستش در مسابقات قهرمانی کشور تلنگری برای او بوده است. او همچنین از عزمش برای کسب سهمیه المپیک صحبت کرد."/>
  </head>
  <body>
    <article>
      <h1>
        <a href="https://www.bultannews.com/fa/news/641477/%D8%B4%DA%A9%D8%B3%D8%AA-%D8%AF%D8%B1-%D9%85%D8%B3%D8%A7%D8%A8%D9%82%D8%A7%D8%AA-%D8%A8%D9%88%DA%A9%D8%B3-%D9%82%D9%87%D8%B1%D9%85%D8%A7%D9%86%DB%8C-%DA%A9%D8%B4%D9%88%D8%B1-%D8%AA%D9%84%D9%86%DA%AF%D8%B1%DB%8C-%D8%A8%D9%87-%D9%85%D9%86-%D8%A8%D9%88%D8%AF">شکست در مسابقات بوکس قهرمانی کشور تلنگری به من بود</a>
      </h1>
      <h2>ملی‌پوش بوکس ایران می‌‌گوید که شکستش در مسابقات قهرمانی کشور تلنگری برای او بوده است. او همچنین از عزمش برای کسب سهمیه المپیک صحبت کرد.</h2>
      <address><time datetime="2019-11-23T10:21:00+00:00">23 Nov 2019, 10:21</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، امید احمدی‌صفا ، در خصوص مسابقات بوکس قهرمانی کشور اظهار داشت: مسابقات مانند دوره‌های گذشته از سطح بسیار بالایی برخوردار بود و همه بوکسورها با تمام توان در رقابت‌ها حضور داشتند. قرار بود نفرات برتر این مسابقات به اردوی تیم ملی دعوت شوند و در مسابقات انتخابی شرکت کنند که همین مسئله انگیزه‌ بوکسورها را برای نشان دادن شایستگی‌های خود بالاتر برده بود.</p>
      <p>وی در خصوص شکست در مسابقات قهرمانی کشور و اعتراض‌هایش گفت: از روز اول مسابقات نمی‌خواستند اجازه حضور در رقابت‌ها را به من بدهند. اعتقاد داشتند در ژاپن در مسابقات بوکس حرفه‌ای شرکت کردم و اجازه حضور در مسابقات آماتور را ندارم. این در حالی بود که همراه با تیم واتانابه در لیگ ژاپن حضور داشتم و حمید قبایی‌زاده، مسئول مسابقات نیز در این خصوص استعلام گرفته بود.</p>
      <p>ملی‌پوش وزن 52 کیلوگرم بوکس ایران عنوان کرد: این بحث‌ها از زمانی شروع شد که در ژاپن بودم و به صورت اتفاقی از نتایج ریز نمرات داوران دیدارم با حریف هندی در مسابقات جام مکران اطلاع پیدا کردم. نکته جالب این بود که داوران خارجی نتیجه مسابقه را 30 بر 27 به سود من اعلام کردند، اما داور هموطنم مسابقه را 30 بر 27 به سود حریف هندی اعلام کرده بود. وقتی این موضوع را دیدم عصبانی شدم و اعلام کردم چرا باید در کشور خودم و برخلاف داوران خارجی یک داور هموطن به ضرر من رای اعلام کند.</p>
      <p>احمدی‌صفا خاطرنشان کرد: اعتراض کردم که اگر مشکلات شخصی از سوی داور کشورمان با شخص دیگری وجود دارد، گناه من چیست. مشکل این داور با من از پیش از مسابقات قهرمانی کشور وجود داشت و  تا مسابقات ارومیه نیز ادامه پیدا کرد و حتی در ابتدا نمی‌خواستند اجازه مسابقه به من بدهند. با برطرف شدن مشکلات در رقابت‌ها حضور پیدا کردم و حریف ابتدایی خود را به راحتی شکست دادم.</p>
      <p>وی افزود: فیلم مسابقه دوم موجود است و قصد دارم با برطرف شدن مشکلات اینترنت آن را منتشر کنم تا مردم رای بدهند که آیا واقعا حق من باخت بوده است. مسابقه به قدری یک طرفه بود که حتی مردم عادی می‌توانستند به راحتی تشخیص دهند که حقم پیروزی بوده است. حتی پس از مسابقه، کمیته فنی اعلام کرد پیروز این مسابقه من بودم. سرمربی تیم ملی نیز گفت که حریف را شکست دادم، اما اعتقاد داشت وقتی از شرایط داوری اطلاع داشتم باید حریف خود را ناک اوت می‌کردم تا حرف و حدیثی باقی نماند.</p>
      <p>لژیونر بوکس ایران گفت: استکی بعد از مسابقه به داور مسابقه گفت نباید ملی‌پوش بوکس ایران را اذیت می‌کرد و اعتقاد داشت مشکلات شخصی نباید در نتایج یک مسابقه در رینگ دخیل باشد. با همه این تفاسیر خدا را شکر می‌کنم که در مسابقه کم فروشی  نکردم و می‌دانم حقم باخت نبود. در سه راند این مسابقه به قدری راحت مبارزه کردم که ضربان قلبم به 180 نرسید.</p>
      <p>احمدی‌صفا در خصوص شانس خود برای کسب سهمیه المپیک به تسنیم گفت: به قول استکی، کار من برای کسب سهمیه المپیک از بقیه بچه‌ها سخت‌تر است. برای رسیدن به سهمیه باید بیشتر تلاش کنم، چرا که توقعات با توجه به لژیونر شدن از من بیشتر است و دیگر مسابقات کسب سهمیه جای تجربه اندونزی نیست. در چهار، پنج سال اخیر در خیلی از مسابقات دست پر بودم و باید از لحاظ جسمانی، تکنیکی و ذهنی خود را برای کسب سهمیه آماده تا حق نگرفته چندین سال اخیر خود را بگیرم.</p>
      <p>وی در خصوص نخستین مرحله مسابقات کسب سهمیه در چین اظهار داشت: بهترین سبک وزن‌های دنیا در آسیا حضور دارند و در مسابقات جهانی نیز سه نفر برتر آسیایی بودند. قطعا این نفرات در مسابقات چین حضور خواهند داشت و کار را برای کسب سهمیه سخت‌تر خواهند کرد. مرحله دوم مسابقات کسب سهمیه اردیبهشت ماه سال آینده در فرانسه خواهد بود و نفراتی که موفق به کسب سهمیه در رقابت‌های مرحله نخست شدند در این رویداد حضور نخواهند شد. موضوعی که کار را برای کسب سهمیه در فرانسه راحت‌تر می‌کند.</p>
      <p>ملی‌پوش بوکس ایران در خصوص تعداد ورزشکارانی که در چین موفق به کسب سهمیه خواهند شد، گفت: در مسابقات چین سه نفر برتر سهمیه را کسب خواهند کرد و دیگر برنز مشترک نخواهیم داشت و باید مسابقه رده‌بندی برگزار تا نفر برتر مشخص شود. به خاطر زحمات زیاد سالیان اخیر باید سهمیه المپیک را کسب کنم و در این راه باخت در مسابقات قهرمانی کشور را لطف خدا به خودم می‌دانم و اعتقاد دارم این شکست یک تلنگر به موقع بود. وقتی در کشورم اینگونه با ناداوری مواجه می‌شوم باید در مسابقات کسب سهمیه به گونه‌ای عمل کنم تا داوران حقم را نخورند.</p>
    </article>
  </body>
</html>