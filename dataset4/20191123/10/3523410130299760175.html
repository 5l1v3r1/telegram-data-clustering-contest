<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641489/%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%88%D8%AC%D8%A7%D9%87%D8%AA-%D9%88-%D8%B4%D8%AE%D8%B5%DB%8C%D8%AA-%D9%84%D8%A7%D8%B2%D9%85-%D8%B1%D8%A7-%D8%AF%D8%B1-%D8%B2%D9%85%DB%8C%D9%86-%D9%86%D8%AF%D8%A7%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T10:39:00+00:00"/>
    <meta property="og:title" content="پرسپولیس وجاهت و شخصیت لازم را در زمین ندارد"/>
    <meta property="og:description" content="پیشکسوت باشگاه پرسپولیس با انتقاد از تیم فوتبال این باشگاه، گفت که شاگردان گابریل کالدرون وجاهت و شخصیت لازم را در زمین ندارند."/>
  </head>
  <body>
    <article>
      <h1>
        <a href="https://www.bultannews.com/fa/news/641489/%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%88%D8%AC%D8%A7%D9%87%D8%AA-%D9%88-%D8%B4%D8%AE%D8%B5%DB%8C%D8%AA-%D9%84%D8%A7%D8%B2%D9%85-%D8%B1%D8%A7-%D8%AF%D8%B1-%D8%B2%D9%85%DB%8C%D9%86-%D9%86%D8%AF%D8%A7%D8%B1%D8%AF">پرسپولیس وجاهت و شخصیت لازم را در زمین ندارد</a>
      </h1>
      <h2>پیشکسوت باشگاه پرسپولیس با انتقاد از تیم فوتبال این باشگاه، گفت که شاگردان گابریل کالدرون وجاهت و شخصیت لازم را در زمین ندارند.</h2>
      <address><time datetime="2019-11-23T10:39:00+00:00">23 Nov 2019, 10:39</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، بیژن ذوالفقارنسب درباره شکست یک بر صفر پرسپولیس مقابل نفت مسجدسلیمان اظهار داشت: شاهد بازی متوسطی بودیم. دو تیم یکنواخت بازی کردند و برنامه خاصی نداشتند. بازیکنان نفت مسجدسلیمان روی کار تمرین شده بسیار خوبی که داشتند، در زمین خود جمع می‌شدند و در ضدحملات به خوبی به بازی سرعت می‌دادند. نفت بیش از سه فرصت گلزنی به دست آورد و روی کرنر هم به گل رسید. پرسپولیس شخصیت پیروزی در این بازی را نداشت.</p>
      <p>وی در پاسخ به این پرسش که آیا عملکرد سرخپوشان در این مسابقه رضایت‌بخش بوده است یا خیر، تصریح کرد: پرسپولیس عملکرد رضایت‌بخشی نداشت. این تیم در کار دفاعی خیلی متزلزل بود و فرصت‌های گلزنی زیادی به حریف داد. اگر پرسپولیس این فرصت‌ها را به تیم‌هایی چون شهر خودرو، سپاهان یا استقلال بدهد، قطعاً سخت‌تر جریمه می‌شود. تیم در ساختار تهاجمی خیلی کُند بود و برنامه خاصی نداشت.</p>
      <p>«چهار تا پنج نفر از بازیکنان در حد پرسپولیس نبودند.» پیشکسوت باشگاه پرسپولیس ضمن بیان این جمله به تسنیم گفت: این شکست باید به مربیان و بازیکنان تیم، شوکی وارد کند تا حریفان را خیلی جدی‌تر بگیرند. پرسپولیس چند موقعیت گلزنی داشت که آنها را از دست داد. این به خاطر استرس و فشار هواداران است و روحیه تیم در شرایط مطلوبی قرار ندارد.</p>
      <p>ذوالفقارنسب درمورد شعار هواداران پرسپولیس علیه علی علیپور خاطرنشان کرد: علیپور از لحاظ روحی تضعیف شده، اما او می‌تواند بازیکن بسیار موثری برای پرسپولیس و تیم ملی باشد. این رفتارها هیچ اثر مثبتی ندارد و فقط برای بازیکن و تیم پرسپولیس مشکل‌ساز می‌شود.</p>
      <p>وی درمورد اعتراض هواداران به اخراج گابریل کالدرون و جایگزینی کریم باقری گفت: تغییر مربی برای باشگاه، جنبه‌های مختلفی دارد که یکی از آنها بخش اقتصادی است. باشگاه پرسپولیس مشکلات مالی عدیده‌ای دارد و اگر بخواهند کالدرون را برکنار کنند، باید پول او را تا آخر قراردادش پرداخت کنند.</p>
      <p>پیشکسوت باشگاه پرسپولیس در مورد تشویق شدن برانکو ایوانکوویچ و اینکه او می‌تواند گزینه مناسبی برای جایگزینی کالدرون باشد یا خیر، اظهار داشت: فکر نکنم برانکو تا مطالبات خود را به صورت کامل از پرسپولیس دریافت کند، به این تیم بازگردد. او می‌تواند گزینه مثبتی در این شرایط محسوب شود. این موضوع البته سندیتی ندارد، اما با شناخت و تجاربی که برانکو از ایران و پرسپولیس دارد، می‌تواند از هر مربی دیگری تأثیرگذارتر باشد.</p>
      <p>ذوالفقارنسب در پاسخ به این پرسش که آیا شاگردان کالدرون در ادامه فصل می‌توانند در لیگ برتر، جام حذفی و لیگ قهرمانان آسیا موفق باشند یا خیر، گفت: پرسپولیس کار سختی در پیش دارد. کادر مدیریتی باشگاه باید اینقدر توانمند و باتجربه عمل کند که تیم با یک شکست دچار مشکل نشود. هر لحظه امکان رقم خوردن چنین نتیجه‌ای وجود دارد، اما چیزی که باعث ایجاد دغدغه می‌شود، این است که تیم وجاهت و شخصیت لازم را در زمین ندارد.</p>
    </article>
  </body>
</html>