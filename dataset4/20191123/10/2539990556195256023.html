<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/259/Artykul/2408938,Promocyjne-pulapki-Zobacz-na-co-uwazac-podczas-wyprzedazy-z-okazji-Black-Friday"/>
    <meta property="og:site_name" content="Polskie Radio"/>
    <meta property="article:published_time" content="2019-11-23T10:30:00+00:00"/>
    <meta property="og:title" content="Promocyjne pułapki. Zobacz na co uważać podczas wyprzedaży z okazji Black Friday"/>
    <meta property="og:description" content="Średnio podczas promocji, wyprzedaży czy super okazji notujemy około 10 proc. nieprawidłowości, to nie konsument łowi okazje, ale raczej wpada w sidła tych co je organizują - wskazuje Urząd Ochrony Konkurencji i Konsumentów. Nieprawidłowości dotyczą głównie obowiązku informacyjnego."/>
  </head>
  <body>
    <article>
      <h1>Promocyjne pułapki. Zobacz na co uważać podczas wyprzedaży z okazji Black Friday</h1>
      <address>
        <time datetime="2019-11-23T10:30:00+00:00">23 Nov 2019, 10:30</time>
      </address>
      <p>
        <b>Średnio podczas promocji, wyprzedaży czy super okazji notujemy około 10 proc. nieprawidłowości, to nie konsument łowi okazje, ale raczej wpada w sidła tych co je organizują - wskazuje Urząd Ochrony Konkurencji i Konsumentów. Nieprawidłowości dotyczą głównie obowiązku informacyjnego.</b>
      </p>
      <p>- Z naszego doświadczenia wynika, że tzw. super okazje oznaczają zazwyczaj dla konsumentów wiele haczyków i pułapek, bo to nie konsument łowi okazje, ale raczej wpada w sidła tych co je organizują - powiedziała rzecznik prasowa UOKiK Małgorzat Cieloch.</p>
      <figure>
        <iframe data-src="https://twitter.com/UOKiKgovPL/status/1197845230164332544?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dodała, że średnio podczas promocji, różnego rodzaju wyprzedaży czy super okazji notujemy około 10 proc. nieprawidłowości. - Dotyczą one głównie obowiązku informacyjnego - wyjaśniła.</p>
      <p><b>Ceny nie zawsze promocyjne</b><br/><br/>Według rzeczniczki, konsument nie do końca wie, jaki asortyment jest sprzedawany okazyjnie, problemem często bywa również termin obowiązywania super oferty.</p>
      <p>- Najdotkliwszą uciążliwością dla kupujących są oczywiście błędnie podane ceny, czyli brak jasnej informacji, o ile taniej kupujemy - powiedziała.<br/><br/>- Sporadycznie zdarzają się informacje wprowadzające w błąd, co do naszych praw. Na przykład wiele lat temu królowały informacje, że kupując coś taniej mamy np. ograniczone prawo do reklamacji. Stwierdzenie jest nieprawdą, na szczęście spotykamy się z takimi przypadkami sporadycznie - dodała.</p>
      <p><b><a href="https://www.polskieradio24.pl/42/259/Artykul/2219411,Ciemna-strona-promocji-Kupujemy-bo-tanio-Potem-zalujemy">&gt;&gt;&gt;[CZYTAJ WIĘCEJ] Ciemna strona promocji. Kupujemy, bo tanio. Potem żałujemy</a></b><br/><br/>Jak wskazała Cieloch, częściej natomiast zdarzają się sytuacje ograniczenia dobrych praktyk przez sprzedawcę właśnie podczas trwania specjalnych okazji. Dodała, że w praktyce przejawia się to tym, że np. sklep, który daje konsumentowi zazwyczaj 30 dni na zwrot towaru – na tzw. "rozmyślenie się" i jest to dobrą praktyką.</p>
      <p><b>Porównujmy oferty</b><br/><br/>- Podczas specjalnych okazji ta dobra praktyka może zostać ograniczona i to jest działanie zgodne z prawem, o ile konsument został poinformowany o tym fakcie - zaznaczyła.<br/><br/>- Przed tegorocznymi wyprzedażami z okazji Black Friday sugerujemy zwracanie uwagi na informacje dotyczące obniżek, w szczególności warunków promocji - podkreśliła rzecznik UOKiK. - Zachowanie zdrowego rozsądku i umiar też będą pożądanymi cechami - wskazała. Radzi też, aby porównywać oferty, a jeśli wystąpią nieprawidłowości zgłaszać je do inspekcji handlowej.</p>
      <p><b><a href="https://polskieradio24.pl/42/273/Artykul/2219215,UOKiK-przypomina-jak-reklamowac-towary-kupione-na-wyprzedazy">&gt;&gt;&gt;[CZYTAJ WIĘCEJ] UOKiK przypomina, jak reklamować towary kupione na wyprzedaży</a></b><br/><br/>Z danych Urzędu wynika, że w ramach ubiegłorocznych wyprzedaży tzw. Black Friday skarg nie było dużo. A te które były, głównie dotyczyły zawyżania cen przed po to, aby w dniu promocji obniżyć je do ceny wyjściowej lub minimalnie niższej.</p>
      <p>PAP, PR24, akg </p>
      <related>
        <a href="https://www.polskieradio.pl/42/273/Artykul/2219215,UOKiK-przypomina-jak-reklamowac-towary-kupione-na-wyprzedazy"/>
      </related>
      <related>
        <a href="https://www.polskieradio.pl/42/259/Artykul/2219411,Ciemna-strona-promocji-Kupujemy-bo-tanio-Potem-zalujemy"/>
      </related>
      <related>
        <a href="https://www.polskieradio.pl/42/273/Artykul/2223705,Black-Friday-nakrecil-zakupy-w-Internecie"/>
      </related>
    </article>
  </body>
</html>