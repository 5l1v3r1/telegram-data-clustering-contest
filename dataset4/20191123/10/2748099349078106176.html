<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://trafficnews.bg/sport/maritsa-zagriava-tsska-dnes-shampionskata-liga-sreshtu-161348/"/>
    <meta property="og:site_name" content="trafficnews"/>
    <meta property="article:published_time" content="2019-11-23T10:50:00+00:00"/>
    <meta property="og:title" content="Марица загрява с ЦСКА днес за Шампионската лига срещу Динамо"/>
    <meta property="og:description" content="Двубоят с червените е от 17 часа в Колодрума"/>
  </head>
  <body>
    <article>
      <h1>Марица загрява с ЦСКА днес за Шампионската лига срещу Динамо</h1>
      <h2>Двубоят с червените е от 17 часа в Колодрума</h2>
      <address><time datetime="2019-11-23T10:50:00+00:00">23 Nov 2019, 10:50</time> by <a rel="author" href="https://trafficnews.bg/page/team/" target="_blank">TrafficNews.bg</a></address>
      <p>Женският волейболен шампион на България Марица (Пловдив) приема ЦСКА (София) в среща от шестия кръг в Националната волейболна лига. Двубоят ще се проведе днес, от 17:00 б.в., в зала Колодрума в Пловдив.</p>
      <p>Любопитно е, че през първия полусезон в НВЛ шампионките имат едва две домакински срещи – срещу Левски (София), която беше спечелен с 3:0, и днес срещу ЦСКА (София).</p>
      <p>Срещата е между два двубоя на маричанки в Шампионската лига. Във вторник българският шампион загуби от френския шампион РК Кан (Кан) с 1:3 в първия си мач от груповата фаза на най-силния европейски клубен турнир. Следващата сряда, 27 ноември, от 18:30 б.в. Жълто-сините приемат руския шампион Динамо (Москва) във втората си среща от Група Е на Шампионската лига.</p>
      <p>В петия кръг от НВЛ и двата отбора записаха категорични победи. Марица победи Берое (Стара Загора) с 3:0 в зала Иван Вазов в Стара Загора, а ЦСКА победи Раковски (Димитровград) с 3:0 като домакин.</p>
      <p>Във временното класиране Марица е лидер без загубен гейм и с пет победи от пет мача, а ЦСКА е на третото място с четири успеха и една загуба.</p>
      <p>През миналия сезон Жълто-сините се срещнаха три пъти с ЦСКА и записаха три успеха с по 3:0 – два в редовния сезон в НВЛ и един в полуфинала в турнира Купа България.</p>
      <p>На 21 ноември Марица записа четвърта поредна година без загуба в НВЛ. Пловдивчанки не са побеждавани в първенството от 21 ноември 2015 година. Серията започна от успеха като гост над ЙЕБ Шумен 05 (Шумен) с 3:0.</p>
      <p>Съдии на двубоя ще са Николай Чолаков и Ваня Първанова.</p>
      <p>Официалният <a href="https://www.youtube.com/volleymaritza"><b>видеоканал на Марица в YouTube</b></a> ще предава на живо двубоя за тези, които нямат възможност да бъдат на трибуните в зала Колодрума.</p>
      <related>
        <h4>Прочетете още</h4>
        <a href="https://trafficnews.bg/obshtestvo/meditsinska-sestra-otvorete-si-ochite-hora-dokato-se-strada-161497/"/>
        <a href="https://trafficnews.bg/obshtestvo/svidetel-povratna-versiia-chane-ne-e-zastrelial-zhena-si-161409/"/>
        <a href="https://trafficnews.bg/bohemi/razlichnite-mladi-ivan-i-nikoletaambitsiia-lyubov-i-mechti2-161278/"/>
        <a href="https://trafficnews.bg/obshtestvo/snegat-izchezna-pamporovo-161430/"/>
      </related>
    </article>
  </body>
</html>