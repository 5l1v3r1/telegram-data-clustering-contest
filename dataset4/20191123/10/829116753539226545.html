<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/itthon/20191123-ut-es-vasutfejlesztes.html"/>
    <meta property="og:site_name" content="Origo"/>
    <meta property="article:published_time" content="2019-11-23T10:37:00+00:00"/>
    <meta property="og:title" content="5000 milliárd forint jut út- és vasútépítésre 2024-ig"/>
    <meta property="og:description" content="Már tizenhét helyszínen zajlik gyorsforgalmiút-építés."/>
  </head>
  <body>
    <article>
      <h1>5000 milliárd forint jut út- és vasútépítésre 2024-ig</h1>
      <address><time datetime="2019-11-23T10:37:00+00:00">23 Nov 2019, 10:37</time> by <a rel="author">MTI</a></address>
      <p><b>Csaknem 5000 milliárd forintot fordít út- és vasútépítésre Magyarország 2024-ig - mondta Mosóczi László, az Innovációs és Technológiai Minisztérium közlekedéspolitikáért felelős államtitkára a <a href="https://www.magyarhirlap.hu/gazdasag/20191122-a-gazdasag-erosodesevel-tobb-penz-jut-kozlekedesre">Magyar Hírlap</a>nak.<br/></b>A szombati lapszámban megjelent interjúban Mosóczi László azt mondta,</p>
      <aside>hogy a beruházási ciklust az új projektek beemelésével az idén 2024-ig bővítették ki.</aside>
      <p>Ebben az időszakban a közúthálózat megújítására 3200 milliárd, vasútfejlesztésre pedig mintegy 1700 milliárd jut.<br/>Az államtitkár a gazdaság jó teljesítményével indokolta,</p>
      <aside>hogy a közúti forrásmennyiségből 1800 milliárdot a magyarországi költségvetésből tudnak finanszírozni,</aside>
      <p>és csupán a kisebbik hányad, 1400 milliárd származik európai uniós támogatásból.</p>
      <blockquote>Rekordéveket élünk a közlekedésfejlesztésben</blockquote>
      <p>- jelentette ki Mosóczi László.</p>
      <figure>
        <img src="https://cdn.nwmgroups.hu/s/img/i/1610/20161026ot-brutalis-baleset-amit-csodaval.jpg?w=644&amp;h=322"/>
        <figcaption>Illusztráció<cite>Forrás: Thinkstock</cite></figcaption>
      </figure>
      <p>Közölte, hogy tizenhét helyszínen zajlik olyan gyorsforgalmiút-építés, ami akár már az idén, de legkésőbb 2022-ben elkészül.<br/><br/>Arra próbálják ráirányítani a figyelmet, hogy a közösségi közlekedés jobb, gyorsabb és kényelmesebb az autózásnál az elővárosban.</p>
      <blockquote>Az új vasúti stratégia még az idén a kormány elé kerülhet</blockquote>
      <p>- közölte.<br/>Az államtitkár jelezte, hogy egyelőre komoly viták folynak arról, hogy mennyi uniós támogatást kapjon Magyarország a következő időszakban.</p>
      <aside>Elfogadhatatlannak nevezte az Európai Bizottság tervét, amely szerint a jelenlegi ciklushoz képest 24 százalékkal "vágnák meg" a forrásokat.</aside>
      <p>Mosóczi László arról is beszélt, hogy a Liszt Ferenc-repülőtér tulajdonosa nem valósította meg azokat a beruházásokat, amelyeket megígért, miközben a létesítmény éves forgalma az idén eléri a 16 millió utast. A Budapest Airport új vezérigazgatója együttműködést ígért; remélik, hogy lesz változás - nyilatkozta az államtitkár a Magyar Hírlapnak.</p>
    </article>
  </body>
</html>