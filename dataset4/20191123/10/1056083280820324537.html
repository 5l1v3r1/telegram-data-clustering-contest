<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200809/%D9%85%D8%B3%D8%A6%D9%88%D9%84%D8%A7%D9%86-%D8%A8%D9%87-%D8%AF%D8%A7%D9%86%D8%B4%DA%AF%D8%A7%D9%87%DB%8C%D8%A7%D9%86-%D9%88-%D9%86%D8%AE%D8%A8%DA%AF%D8%A7%D9%86-%D8%A7%D8%B9%D8%AA%D9%82%D8%A7%D8%AF-%D9%88-%D8%A7%D8%B9%D8%AA%D9%85%D8%A7%D8%AF-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-23T10:47:18+00:00"/>
    <meta property="og:title" content="مسئولان به دانشگاهیان و نخبگان اعتقاد و اعتماد داشته باشند"/>
    <meta property="og:description" content="ایسنا/آذربایجان شرقی رئیس دانشگاه تبریز با بیان این‌که دانشگاه‌های نسل سوم، دانشگاه‌هایی هستند که باید دیوار بین خود و جامعه را بردارند، گفت: دانشگاه و نخبگان می‌توانند برای رفع آسیب‌های اجتماعی و مشکلات اقتصادی جامعه راهکار دهند به شرطی این‌که مسئولان به دانشگاهیان و نخبگان اعتقاد و اعتماد داشته باشند."/>
  </head>
  <body>
    <article>
      <h6 class="kicker">رئیس دانشگاه تبریز:</h6>
      <h1>مسئولان به دانشگاهیان و نخبگان اعتقاد و اعتماد داشته باشند</h1>
      <address><time datetime="2019-11-23T10:47:18+00:00">23 Nov 2019, 10:47</time> by <a rel="author">لیلا جلیلی</a></address>
      <p>ایسنا/آذربایجان شرقی رئیس دانشگاه تبریز با بیان این‌که دانشگاه‌های نسل سوم، دانشگاه‌هایی هستند که باید دیوار بین خود و جامعه را بردارند، گفت: دانشگاه و نخبگان می‌توانند برای رفع آسیب‌های اجتماعی و مشکلات اقتصادی جامعه راهکار دهند به شرطی این‌که مسئولان به دانشگاهیان و نخبگان اعتقاد و اعتماد داشته باشند.</p>
      <p>میر رضا مجیدی در همایش نقش نخبگان در تسریع توسعه جامعه، با بیان این‌که بسیج یک تفکر است، اظهار کرد: کسانی می‌توانند در این تشکیلات باشند که تفکر بسیجی داشته باشند.</p>
      <p>وی افزود: سال ۶۵ در قرارگاه خاتم، مهندس پورشریفی تمامی مسئولان صنایع را جمع کرده و سوال کردند؛ آیا امکانات علم و تجهیزات ما در حد چهل سال دنیای غرب نیست؟ چرا ما نمی‌توانیم در دانشگاه‌ها و صنایع چیزهایی که تحریم شده را خودمان تولید کنیم که در همین راستا دانشگاه تبریز برای اولین بار کارگاهی برای ساخت خمپاره راه اندازی کرد.</p>
      <p>به گزارش ایسنا، مجیدی ادامه داد: بسیجیان دانشگاه تبریز توانستند اقلام مورد نیاز جنگ را در داخل دانشگاه تولید کنند، از این رو دشمن عملیات خاصی برای آن طراحی و شبانه آن را بمباران کرد و با شهادت دانشجویان عزیز در آن شب، دانشگاه تبریز مشهدالشهدای کشور شد.<br/><br/>وی با بیان این‌که دانشگاه‌ها در تربیت نیروی انسانی، پژوهش و تحقیقات و تولید محصولات علمی خوب درخشیده‌اند، گفت: در حال حاضر دانشگاه‌های نسل سوم، دانشگاه‌های کارآفرین و دانشگاه‌هایی هستند که باید علم را به مسائل اجتماعی وصل کنند.<br/><br/>رئیس دانشگاه تبریز تاکید کرد: برای از بین بردن تحریم‌ها و پشیمان کردن دشمن از اعمال تحریم، نخبگان باید در مسیر نسل سوم دانشگاه‌های کارآفرین، دیوار بین خود و جامعه را بردارند، طبق گفته‌ی مقام معظم رهبری، ملت ایران و فعالان اقتصادی و اندیشمندان کشور با تکیه بر توان خود می‌توانند تحریم‌ها را بی اثر کنند به شرطی که مسئولان باور کنند.</p>
      <p>انتهای پیام</p>
    </article>
  </body>
</html>