<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549337.html/-%D8%AF%D9%86%D8%A7--%D8%AF%D8%B1-%D8%AD%D8%A7%D9%84-%D8%AA%D8%AC%D9%87%DB%8C%D8%B2-%D8%A8%D9%87-%D8%B3%D8%A7%D9%85%D8%A7%D9%86%D9%87--VLS--%D8%A7%D8%B3%D8%AA--%D8%AC%D8%B2%D8%A6%DB%8C%D8%A7%D8%AA%DB%8C-%D8%A7%D8%B2-%D9%BE%D8%B1%D8%AA%D8%A7%D8%A8%DA%AF%D8%B1-%D8%B9%D9%85%D9%88%D8%AF%DB%8C-%D9%85%D9%88%D8%B4%DA%A9-%D8%B4%D9%86%D8%A7%D9%88%D8%B1%D9%87%D8%A7%DB%8C-%D9%86%D8%AF%D8%A7%D8%AC%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T10:45:00+00:00"/>
    <meta property="og:title" content="«دنا» در حال تجهیز به سامانه «VLS» است/ جزئیاتی از پرتابگر عمودی موشک شناورهای نداجا"/>
    <meta property="og:description" content="فرمانده نیروی دریایی ارتش با بیان اینکه عملیات نصب سیلوهای پرتاب عمودی موشک روی ناوشکن «دنا» همزمان با ناوشکن «دماوند» در حال انجام است، از آزمایش پرتاب موشک از این سامانه در آینده نزدیک خبر داد."/>
  </head>
  <body>
    <article>
      <h1>«دنا» در حال تجهیز به سامانه «VLS» است/ جزئیاتی از پرتابگر عمودی موشک شناورهای نداجا</h1>
      <h2>فرمانده نیروی دریایی ارتش خبر داد:</h2>
      <address>
        <time datetime="2019-11-23T10:45:00+00:00">23 Nov 2019, 10:45</time>
      </address>
      <p>فرمانده نیروی دریایی ارتش با بیان اینکه عملیات نصب سیلوهای پرتاب عمودی موشک روی ناوشکن «دنا» همزمان با ناوشکن «دماوند» در حال انجام است، از آزمایش پرتاب موشک از این سامانه در آینده نزدیک خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ دریادار حسین خانزادی فرمانده نیروی دریایی ارتش جمهوری اسلامی ایران در گفت‌وگو با فارس، در خصوص آخرین وضعیت نصب سامانه پرتاب عمومی موشک بر روی شناورهای نداجا، اظهار داشت: نکته حائز اهمیت در ارتباط با شناورهایی که از ساحل فاصله می‌گیرند و در عمق عملیات انجام می‌دهند، این است که بتوانند از خودشان دفاع کنند و به دشمن پاسخ دهند؛ بنابراین تعداد تسلیحات به ویژه تعداد تیر موشکی که حمل می‌کنند بسیار مهم است.</p>
      <p>وی افزود: طبیعی است یک شناور در سطح باید با اهداف سطحی بجنگد در آسمان با اهداف پرنده و پرتابه مقابله کند؛ وقتی سامانه‌ها عمود پرتاب می‌شوند، فضای بیشتری برای بارگذاری موشک فراهم خواهد شد.   دریادار خانزادی با بیان اینکه تدابیری از فرمانده معظم کل قوا مبنی بر مصونیت بخشی به یگان‌های شناور داریم، خاطرنشان کرد: به همین علت امروز در حال پیش‌بینی موشک‌هایی برای پرتاب از سیلوهای عمود پرتاب هستیم نقطه آغاز آن فقط دماوند نیست و دماوند یکی از آنهاست؛ در جنوب هم این کار دارد انجام می‌شود.   فرمانده نیروی دریایی ارتش، ناوشکن «دنا» را شناور بعدی عنوان کرد که به صورت همزمان با دماوند عملیات نصب سیلوهای پرتاب عمودی موشک بر روی آن در حال انجام است و گفت: به زودی آزمایش پرتاب موشک از پرتابگر عمودی از روی یکی دیگر از شناورها انجام خواهد شد و همه شناورهای نیروی دریایی به این سامانه مجهز خواهند شد.   وی در پایان تاکید کرد: موشک‌های پرتاب شده از پرتاب‌کنندهای عمودی هم برای مقابله با موشک‌های کروز است و هم برای سکوهای پرنده پرتاب موشک‌های ضد کشتی یعنی هواپیماها در ارتفاع کوتاه و متوسط است.   به گزارش فارس، سامانه پرتابگر عمودی موشک (VLS) Vertical Launch System سامانه‌ای برای شلیک انواع موشک‌ها بر روی شناورهای سطحی و زیرسطحی است که از تعدادی سلول (محفظه) حامل موشک در کنار یکدیگر تشکیل شده و هرکدام از آنها می‌تواند انواع موشک‌های پدافندی و یا کروز را شلیک کند.   این سامانه در دو نمونه پرتاب گرم و پرتاب سرد در دنیا وجود دارد که در نمونه پرتاب گرم، موتور موشک درون محفظه روشن می‌شود و با استفاده از نیروی گازهای خروجی حاصل از عملکرد موتور به بیرون پرتاب شده و ادامه مسیر می‌دهد. در مدل شلیک سرد، موشک توسط نیروی گاز(نیوماتیک) که به وسیله یک ژنراتور گازی تولید می‌شود، ابتدا به بیرون از سلول پرتاب می‌شود و در فاصله‌ای ایمن از سطح عرشه شناور، موتور آن روشن خواهد شد. منبع: فارس انتهای پیام/</p>
    </article>
  </body>
</html>