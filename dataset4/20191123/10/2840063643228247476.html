<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/23/palermo-donna-uccisa-coltellate_tv4Nc3mMRveHsqvkpHDVGO.html"/>
    <meta property="og:site_name" content="Adnkronos"/>
    <meta property="article:published_time" content="2019-11-23T10:07:00+00:00"/>
    <meta property="og:title" content="Uccisa a coltellate e colpi di bastone, era incinta. L'assassino confessa"/>
    <meta property="og:description" content="La donna, 30 anni, gli aveva chiesto un aiuto economico per la gravidanza. Lui ha cercato di nascondere il corpo in una zona isolata di campagna, tra Balestrate e Partinico"/>
  </head>
  <body>
    <article>
      <h1>Uccisa a coltellate e colpi di bastone, era incinta. L'assassino confessa</h1>
      <address>
        <time datetime="2019-11-23T10:07:00+00:00">23 Nov 2019, 10:07</time>
      </address>
      <p>Quando gli ha detto di aspettare un bambino da lui e gli ha chiesto un aiuto economico avrebbe iniziato a colpirla con violenza con un bastone. Fino a ucciderla. Alla fine ha confessato Antonino Borgia, l’imprenditore cinquantenne arrestato con l’accusa di avere ucciso Ana Maria Lacramioara Di Piazza, di 30 anni. La giovane donna, nata a Bucarest, era stata adottata quando era piccola da una famiglia di Giardinello (Palermo).</p>
      <p>L’uomo ha detto agli inquirenti di avere iniziato a colpirla prima con un coltello e poi l’avrebbe finita con colpi di bastone alla testa. Ha quindi cercato di nascondere il corpo in una zona isolata di campagna, tra Balestrate e Partinico. L'uomo è accusato di omicidio aggravato da motivi futili e abbietti, efferatezza e crudeltà oltre che di occultamento di cadavere. È stato trasferito in carcere. Le indagini sono state condotte dai carabinieri della compagnia di Partinico, coordinate dal procuratore aggiunto, Annamaria Picozzi, e dal sostituto procuratore, Chiara Capoluongo.</p>
    </article>
  </body>
</html>