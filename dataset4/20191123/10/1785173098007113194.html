<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/politia-romana-anunta-intensificat-controalele-firme-utilizeaza-produse-deratizare-dezinfectie-dezinsectie-arata-ultima-perioada-au-prinse-multe-persoane-detineau-produse-continand-fosfura-aluminiu-1922405023462019111019178225"/>
    <meta property="og:site_name" content="News.ro"/>
    <meta property="article:published_time" content="2019-11-23T10:50:46+00:00"/>
    <meta property="og:title" content="Poliţia Română anunţă că a intensificat controalele la firme care utilizează produse pentru deratizare, dezinfecţie şi dezinsecţie şi arată că, în ultima perioadă, au fost prinse mai multe persoane care deţineau produse conţinând fosfura de aluminiu"/>
    <meta property="og:description" content="Poliţia Română anunţă că a intensificat acţiunile pentru combaterea activităţilor ilicite în activitatea operatorilor economici care utilizează produse pentru deratizare, dezinfecţie şi dezinsecţie. Totodată, IGPR precizează că, pe parcursul acţiunilor din domeniul substanţelor periculoase din ultima perioadă, au fost identificate mai multe persoane care deţineau ilegal produse ce conţin ca substanţă activă fosfura de aluminiu."/>
  </head>
  <body>
    <article>
      <h1>Poliţia Română anunţă că a intensificat controalele la firme care utilizează produse pentru deratizare, dezinfecţie şi dezinsecţie şi arată că, în ultima perioadă, au fost prinse mai multe persoane care deţineau produse conţinând fosfura de aluminiu</h1>
      <address><time datetime="2019-11-23T10:50:46+00:00">23 Nov 2019, 10:50</time> by <a rel="author">News.ro</a></address>
      <p>
        <b>Poliţia Română anunţă că a intensificat acţiunile pentru combaterea activităţilor ilicite în activitatea operatorilor economici care utilizează produse pentru deratizare, dezinfecţie şi dezinsecţie. Totodată, IGPR precizează că, pe parcursul acţiunilor din domeniul substanţelor periculoase din ultima perioadă, au fost identificate mai multe persoane care deţineau ilegal produse ce conţin ca substanţă activă fosfura de aluminiu.</b>
      </p>
      <p>Potrivit Poliţiei Române, pentru prevenirea, identificarea şi sancţionarea faptelor de natură penală şi contravenţională la regimul produselor de protecţie a plantelor şi a substanţelor utilizate în igiena şi sănătatea publică, la dezinfecţie, dezinsecţie şi deratizare, au fost intensificate verificările persoanelor fizice şi juridice care efectuează operaţiuni cu produse de protecţie a plantelor şi substanţe utilizate în igiena şi sănătatea publică la dezinfecţie, dezinsecţie şi deratizare.</p>
      <p>"Acţiunea are ca scop creşterea siguranţei cetăţenilor, a protejării vieţii şi sănătăţii populaţiei şi combaterea infracţionalităţii în domeniu, prin verificarea stării de legalitate, a modului de efectuare a operaţiunilor cu produse de protecţie a plantelor şi substanţe utilizate în igiena şi sănătatea publică, precum şi a condiţiilor în care se desfăşoară aceste operaţiuni de către agenţii economici", arată sursa citată.</p>
      <p>Astfel, pentru verificarea tuturor aspectelor, poliţiştii structurilor de arme, explozivi şi substanţe periculoase acţionează împreună cu specialişti ai celorlalte instituţii care au competenţă în domeniu (oficii fitosanitare judeţene, direcţiile judeţene sanitare veterinare şi pentru siguranţa alimentelor, direcţiile judeţene pentru sănătate publică, inspectorate teritoriale de muncă).</p>
      <p>"Pe parcursul derulării acţiunilor din domeniul substanţelor periculoase din ultima perioadă au fost identificate mai multe persoane care deţineau ilegal produse ce conţin ca substanţă activă fosfura de aluminiu. Utilizarea şi aplicarea acestor substanţe chimice, fără respectarea normelor tehnice şi a instalaţiilor aferente este deosebit de periculoasă deoarece degajă în contact cu aerul gaze toxice cu efect letal pentru oameni şi animale, acestea fiind şi extrem de inflamabile", precizează Poliţia Română.</p>
      <p>De exemplu, în aprilie anul acesta, poliţiştii Serviciului Arme, Explozivi şi Substanţe Periculoase Teleorman au făcut verificări la punctul de lucru al unei firme, unde au identificat mai multe produse pentru protecţia plantelor având termenul de valabilitate expirat şi două flacoane a câte 20 de tablete care conţineau ca substanţă activă fosfura de aluminiu, deţinute ilegal.</p>
      <p>Din cercetări a rezultat că administratorul societăţii ar fi procurat ilegal produsele de la o altă persoană, care a fost prinsă în flagrant de poliţişti, în cursul aceleiaşi luni, în timp ce încerca să comercializeze 10 recipiente a câte 20 tablete cu produs ce avea ca substanţă activă fosfura de aluminiu.</p>
      <p>Poliţiştii au stabilit că acea persoană ar fi procurat ilegal produsele de la societatea unde era angajată, iar în urma verificărilor făcute la aceasta au fost identificate 13 recipiente a câte 333 tablete cu substanţă activă fosfura de aluminiu (total 4.329 tablete), deţinute ilegal. Totodată, s-a stabilit că societatea nu avea un spaţiu special amenajat pentru depozitarea produselor toxice şi foarte toxice şi nici personal de specialitate în utilizarea acestor produse.</p>
      <p>În acest caz au fost întocmite dosare penale pentru trafic de produse sau substanţe toxice (3 fapte).</p>
      <p>Într-un alt caz, în luna septembrie a acestui an, poliţiştii Serviciului Arme, Explozivi şi Substanţe Periculoase Galaţi au verificat o societate din judeţ, constatatând că aceasta deţinea ilegal şi comercializa, fără a deţine autorizaţie, 175 de tablete de produs ce conţineau fosfură de aluminiu.</p>
      <p>Ca urmare, a fost întocmit dosar penal pentru trafic de produse ori substanţe toxice.</p>
      <p>Anul trecut, în luna aprilie, poliţiştii Serviciului Arme, Explozivi şi Substanţe Periculoase Galaţi au făcut verificări la punctul de lucru al unei societăţi din Galaţi, unde au găsit, într-o magazie, 208 tablete de insecticid ce conţineau fosfură de aluminiu. Tabletele erau deţinute ilegal şi aveau termenul de valabilitate expirat.</p>
      <p>De asemenea, au fost găsite 45.000 de kilograme de îngrăşăminte chimice care era depozitate în condiţii improprii pe sol.</p>
      <p>În acest caz a fost întocmit dosar penal pentru trafic de produse sau substanţe toxice, neluarea măsurilor de eliminare totală a substanţelor şi preparatelor periculoase, care au devenit deşeuri şi nerespectarea obligaţiei de depozitare a îngrăşămintelor chimice şi a produselor de protecţia plantelor numai ambalate şi în locuri protejate.</p>
      <p>Un alt caz a fost în mai 2018, tot în judeţul Galaţi, unde poliţiştii Serviciului Arme, Explozivi şi Substanţe Periculoase Galaţi au găsit, la o firmă, 32 de tablete de insecticid ce conţineau fosfură de aluminiu, deţinute fără autorizaţie pentru produse de protecţie a plantelor clasificate toxice sau foarte toxice.</p>
      <p>Totodată, s-a constatat că societatea deţinea 33 de litri de produse de protecţie a plantelor, expirate, iar administratorul nu a luat măsura neutralizării printr-o societate autorizată.</p>
      <p>În acest caz, s-a întocmit dosar penal pentru trafic de produse sau substanţe toxice şi neluarea măsurilor de eliminare totală a substanţelor şi preparatelor periculoase care au devenit deşeuri.</p>
      <p>Tot în cursul lunii mai 2018, poliţiştii Serviciului Arme, Explozivi şi Substanţe Periculoase Ialomiţa au făcut verificări la punctul de lucru al unei societăţi comerciale unde au găsit trei kilograme de produse ce conţineau fosfură de aluminiu, deţinute ilegal şi cu termenul de valabilitate expirat. Firma nu avea autorizaţie pentru produse de protecţie a plantelor clasificate toxice sau foarte toxice.</p>
      <p>Şi în acest caz, a fost întocmit dosar penal pentru trafic de produse sau substanţe toxice şi neluarea măsurilor de eliminare totală a substanţelor şi preparatelor periculoase care au devenit deşeuri.</p>
      <p>În cursul lunii iunie 2018, poliţiştii Serviciului Arme, Explozivi şi Substanţe Periculoase Călăraşi au prins două persoane care transportau cu un autoturism 44 de kilograme de produse cu o concentraţie de 56% de fosfură de aluminiu (produs foarte toxic). În cauză a fost întocmit dosar penal pentru trafic de produse sau substanţe toxice şi contrabandă calificată.</p>
      <p>Un bebeluş de nouă zile, un copil de trei ani şi mama acestuia, în vârstă de 28 de ani, au murit după ce în blocul în care locuiau, de pe strada Mioriţei nr. 8 din Timişoara, s-a făcut dezinsecţie şi deratizare. Alte zeci de persoane au ajuns la spital.</p>
      <p>Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia - Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>