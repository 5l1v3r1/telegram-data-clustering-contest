<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549309.html/%D8%B1%D9%88%D8%AD%DB%8C%D9%87-%D8%AC%D9%87%D8%A7%D8%AF%DB%8C-%D8%A7%D8%B2-%D8%B4%D8%A7%D8%AE%D8%B5%D9%87-%D9%87%D8%A7%DB%8C-%D8%A8%D8%B1%D8%AC%D8%B3%D8%AA%D9%87-%D8%A8%D8%B3%DB%8C%D8%AC%DB%8C%D8%A7%D9%86-%D8%A7%D8%B3%D8%AA--%D8%AD%D8%B6%D9%88%D8%B1-%D9%81%D8%B9%D8%A7%D9%84-%D8%A8%D8%B3%DB%8C%D8%AC-%D8%AF%D8%B1-%D8%AA%D9%85%D8%A7%D9%85-%D8%B9%D8%B1%D8%B5%D9%87-%D9%87%D8%A7"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T10:28:00+00:00"/>
    <meta property="og:title" content="روحیه جهادی از شاخصه‌های برجسته بسیجیان است/ حضور فعال بسیج در تمام عرصه‌ها"/>
    <meta property="og:description" content="فرمانده ناحیه مقاومت بسیج آمل گفت: بسیج در تمامی افتخارات نظام جمهوری اسلامی سهیم بوده و روحیه جهادی از شاخصه‌های برجسته بسیجیان است."/>
  </head>
  <body>
    <article>
      <h1>روحیه جهادی از شاخصه‌های برجسته بسیجیان است/ حضور فعال بسیج در تمام عرصه‌ها</h1>
      <h2>فرمانده ناحیه مقاومت بسیج آمل:</h2>
      <address>
        <time datetime="2019-11-23T10:28:00+00:00">23 Nov 2019, 10:28</time>
      </address>
      <p>فرمانده ناحیه مقاومت بسیج آمل گفت: بسیج در تمامی افتخارات نظام جمهوری اسلامی سهیم بوده و روحیه جهادی از شاخصه‌های برجسته بسیجیان است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ جابر عسکری در گفتگو با خبرنگار <a href="http://www.bloghnews.com/">بلاغ</a>، با اشاره به حضور فعال بسیجیان در تمامی عرصه های کشور  اظهار کرد: بسیج در تمامی افتخارات نظام جمهوری اسلامی سهیم بوده و بسیجیان در تمامی عرصه های علمی و فکری و دفاع از ارزشهای والای انقلاب اسلامی همواره الگو و پیشگام بودند.<br/><br/>وی ادامه داد: در زمان جنگ و دفاع مقدس و همچنین در زمان وقوع بلایای طبیعی از قبیل سیل و زلزله، بسیجیان پیشقدم بوده‌اند.<br/><br/>فرمانده ناحیه مقاومت بسیج آمل تبیین بیانیه گام دوم انقلاب را از رسالت های بسیج عنوان کرد و افزود: روحیه جهادی مسئولین در این امر بسیار مهم است چرا که روحیه جهادی از مولفه های برجسته ی بسیجیان است.<br/><br/>عسکری با اشاره به اینکه شعار هفته بسیج امسال ((بسیج، چهل سال خدمت، جهاد، شهادت)) است، گفت: برنامه های  بسیاری در هفته بسیج توسط حوزه ها و پایگاههای مقاومت و همچنین معاونتها و کانونهای قشری سپاه اجرا می شود که از جمله برنامه های محوری و شاخص ، همایش بزرگ اقتدار بسیجیان به مناسبت چهل سالگی بسیج است که روز سه شنبه پنجم آذرماه ساعت 8 صبح در سپاه ناحیه آمل برگزار خواهد شد.<br/><br/>وی با اشاره به فعالیت‌های محرومیت زدایی گفت: قرارگاه جوادالائمه(ع) در سپاه ناحیه تشکیل و فعالیتهای خوبی در مناطق آسیب پذیر شهرستان مخصوصا در مناطق امت آباد و رضوان 38 در حال انجام است.<br/><br/>فرمانده ناحیه مقاومت بسیج آمل با اشاره به اینکه همه قدرتهای شیطانی با یکدیگر متحد شدند برای خاموش کردن نور انقلاب اسلامی ، ادامه داد: دشمنان نه تنها راه به جایی نمی برند بلکه این نور ، پرتوافشانی اش در عالم بیشتر می شود.<br/><br/>وی در پایان به نقش تاثیرگذار رسانه ها در کنترل اتفاقات اخیر کشور اشاره کرد و افزود: تلاشها و قلمهای شما اثربخش است و زمانیکه احساس کردید می توانید با قلم یا رسانه خود ، انقلاب اسلامی را برای رسیدن به اهدافش یاری نمائید، ذره ای دریغ نکنید.<br/><br/>انتهای پیام/</p>
    </article>
  </body>
</html>