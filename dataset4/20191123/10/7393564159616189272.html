<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/news/2582347/zi-lvova-5-godin-ne-moze-viletiti-litak-mau-so-vikotivsa-zi-zlitno-posadkovoi-smugi-foto"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-23T10:18:00+00:00"/>
    <meta property="og:title" content="Зі Львова 5 годин не може вилетіти літак МАУ, що викотився зі злітно-посадкової смуги, - ФОТО"/>
    <meta property="og:description" content="Зі міжнародного аеропорту &quot;Львів&quot; уже 5 годин не може вилетіти літак МАУ на Київ, який викотився за межі злітно-посадкової смуги"/>
  </head>
  <body>
    <article>
      <h1>Зі Львова 5 годин не може вилетіти літак МАУ, що викотився зі злітно-посадкової смуги, - ФОТО</h1>
      <address><time datetime="2019-11-23T10:18:00+00:00">23 Nov 2019, 10:18</time> by <a rel="author">Юлія Лавришин</a></address>
      <p>У суботу, 23 листопада, близько 07:00 у міжнародному аеропорту "Львів" літак авіакомпанії МАУ, виконуючи розворот перед вильотом на Київ, викотився за межі злітно-посадкової смуги. Пасажири не постраждали і їх успішно евакуювали з борту.</p>
      <p>Як повідомив 032.ua речник львівського аеропорту Богдан Білан, об 11:20 аеропорт відновив свою роботу. Проте у зв'язку з цим інцидентом літак досі не вилетів на Київ, а також скасували два інші рейси: Ryanair до Кракова та Turkish Airlines до Стамбула.</p>
      <slideshow>
        <figure>
          <img src="https://s.032.ua/section/newsInText/upload/images/news/intext/000/051/475/7827146827514112682162144548967744875266048n_5dd907d27b5b5.jpg"/>
        </figure>
        <figure>
          <img src="https://s.032.ua/section/newsInText/upload/images/news/intext/000/051/476/1493476_5dd9103f4853c.jpg"/>
        </figure>
      </slideshow>
      <p>"Через ситуацію, яка сталась із літаком МАУ, скасовані ці два рейси. Адже їхні екіпажі, знаючи, що аеропорт призупинив свою роботу, поки проводили евакуацію пасажирів та буксирування повітряного судна, прийняли рішення не летіти до Львова. Пасажири МАУ на рейс до Києва зареєстровані і вилетять одразу, як літак пройде усі необхідні перевірки", — сказав Богдан Білан.</p>
      <p>Причиною того, що літак викотився за межі злітно-посадкової смуги, стали складні погодні умови.</p>
      <p>Нагадаємо, 032.ua повідомляв про те, якою буде <a href="https://www.032.ua/news/2579208/prognoz-pogodi-na-vihidni-23-24-listopada-u-lvovi">погода</a> 23 та 24 листопада.</p>
    </article>
  </body>
</html>