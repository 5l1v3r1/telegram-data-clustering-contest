<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/amazon-contesta-in-justitie-contractul-de-10-miliarde-de-dolari-atribuit-microsoft-pentru-servicii-cloud-destinate-pentagonului-1922401123512019111019178220"/>
    <meta property="og:site_name" content="News.ro"/>
    <meta property="article:published_time" content="2019-11-23T10:11:51+00:00"/>
    <meta property="og:title" content="Amazon contestă în justiţie contractul de 10 miliarde de dolari atribuit Microsoft pentru servicii cloud destinate Pentagonului"/>
    <meta property="og:description" content="Amazon.com a înregistrat vineri un proces la un tribunal federal american, contestând decizia de luna trecută a Departamentului Apărării de a atribui Microsoft un contract de 10 miliarde de dolari pentru furnizarea de servicii cloud Pentagonului, transmite Reuters."/>
  </head>
  <body>
    <article>
      <h1>Amazon contestă în justiţie contractul de 10 miliarde de dolari atribuit Microsoft pentru servicii cloud destinate Pentagonului</h1>
      <address><time datetime="2019-11-23T10:11:51+00:00">23 Nov 2019, 10:11</time> by <a rel="author">Anca Dumitrescu</a></address>
      <p>
        <b>Amazon.com a înregistrat vineri un proces la un tribunal federal american, contestând decizia de luna trecută a Departamentului Apărării de a atribui Microsoft un contract de 10 miliarde de dolari pentru furnizarea de servicii cloud Pentagonului, transmite Reuters.</b>
      </p>
      <p>Plângerea şi o moţiune suplimentară au fost depuse la la U.S. Court of Federal Claims în condiţii de confidenţialitate, atfel încât informaţiile nu pot fi făcute publice fără acordul curţii, potrivit unui purtător de cuvânt al Amazon Web Services, divizie a gigantului de comerţ electronic fondat de miliardarul Jeff Bezos.</p>
      <p>Compania nu a explicat pe ce se bazează plângerea sa.</p>
      <p>Plângerea conţine ”informaţii confidenţiale, secrete comerciale şi informaţii financiare confidenţiale care ar putea provoca ambelor părţi dezavantaje concurenţiale”, afirmă Amazon într-un document depus în instanţă, prin care cere un ordin de protecţie.</p>
      <p>”Documentele din această contestaţie vor conţine probabil informaţii sensibile similare”, a spus acesta.</p>
      <p>Săptămâna trecută, Secretarul Apărării Mark Esper a respins orice sugestie de părtinire în decizia Pentagonului de a atribui Microsoft contractul, după ce Amazon a anunţat planurile de a o contesta.</p>
      <p>”Considerăm că faptele vor demonstra că Departamentul pentru Apărare a condus un proces detaliat şi corect pentru a stabili că nevoile Pentagonului au fost îndeplinite cel mai bine de Microsoft”, aarătat Microsoft într-un comunicart transmis pe email.</p>
      <p>Amazon a fost considerat favorit pentru câştigarea contractului Joint Enterprise Defense Infrastructure Cloud (JEDI), care face parte dintr-un proiect mai amplu de modernizare al Pentagonului, dar Microsoft a fost declarat câştigător, în mod surprinzător.</p>
      <p>Amazon a anunţat anterior că politica a intervenit în desfăşurarea unui proces corect de licitaţie. Bezos, director general al Amazon şi proprietar al publicaţiei Washington Post, este un critic deschis la preşedintelui Donald Trump.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>