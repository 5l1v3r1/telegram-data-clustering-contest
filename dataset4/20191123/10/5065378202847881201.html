<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsbomb.gr/ellada/story/1031845/kostas-passaris-aporrifthike-to-aitima-toy-na-dikastei-stin-ellada"/>
    <meta property="og:site_name" content="Newsbomb"/>
    <meta property="article:published_time" content="2019-11-23T10:30:02+00:00"/>
    <meta property="og:title" content="Κώστας Πάσσαρης: Απορρίφθηκε το αίτημά του να δικαστεί στην Ελλάδα"/>
    <meta property="og:description" content="Έχει δηλώσει κατ’ επανάληψη μετανιωμένος και πως επιθυμεί να επιστρέψει στην Ελλάδα."/>
  </head>
  <body>
    <article>
      <h1>Κώστας Πάσσαρης: Απορρίφθηκε το αίτημά του να δικαστεί στην Ελλάδα</h1>
      <h2>Έχει δηλώσει κατ’ επανάληψη μετανιωμένος και πως επιθυμεί να επιστρέψει στην Ελλάδα.</h2>
      <address><time datetime="2019-11-23T10:30:02+00:00">23 Nov 2019, 10:30</time> by <a rel="author">Newsroom</a></address>
      <p>Απορρίφθηκε το αίτημα του Κώστα Πάσσαρη να έρθει να δικαστεί αυτοπροσώπως στις 2 Δεκεμβρίου 2019 στο Μικτό Ορκωτό Εφετείο Αθηνών.</p>
      <p>
        <b>Ο βαρυποινίτης είχε ζητήσει την μεταγωγή του στην Ελλάδα προκειμένου να δικαστεί για τέσσερις ανθρωποκτονίες, δεκαεπτά απόπειρες και άλλα αδικήματα, για τα οποία κρίθηκε ένοχος σε πρώτο βαθμό από το Μικτό Ορκωτό Δικαστήριο της Αθήνας, που του επέβαλλε τέσσερις φορές ισόβια και 166 χρόνια κάθειρξη.</b>
      </p>
      <p>Ο 45χρονος κρατούμενος, που από το 2001 εκτίει στις Ρουμανικές φυλακές της Γκέρλα ποινές δις ισόβια, για δύο δολοφονίες, που διέπραξε εκεί, έχει δηλώσει κατ’ επανάληψη μετανιωμένος και πως επιθυμεί να επιστρέψει στην Ελλάδα.</p>
      <p><a href="https://www.newsbomb.gr/ellada/story/1031098/passaris-diavoyleyseis-gia-metagogi-stin-ellada-xespa-o-aderfos-toy-dolofonimenoy-astynomikoy">Το αίτημα του Πάσσαρη υποβλήθηκε στις 14 Νοεμβρίου 2019 στην Εισαγγελία Εφετών</a>, πριν δηλαδή φτάσεις τη χώρα μας το αίτημα των Ρουμάνων να έρθει να εκτίσει την ποινή του στη χώρα μας. Ούτως ή άλλως δεν ήταν γνωστό εκείνες τις μέρες το Ρουμανικό αίτημα, το οποίο, όπως εκτιμούν δικαστικές πηγές, έχει ως βάση το γεγονός ότι η ποινή του στη Ρουμανία εξαντλείται εντός του 2020.</p>
      <p>Στο αίτημα απάντησε αυθημερόν, ο εισαγγελέας Εφετών Παν. Παναγιωτόπουλος, υποστηρίζοντας πως υφίσταται αρνητική και αμετάκλητη αρνητική απάντηση των Ρουμάνων για μεταγωγή και δίκη στην Ελλάδα.</p>
      <p>Ωστόσο, σύμφωνα με το dikastiko.gr, οι Ρουμάνοι εξέφρασαν τη βούλησή τους να τον επιστρέψουν για να εκτίσει εδώ την ποινή του. Επέλεξαν δηλαδή την οριστική και όχι την προσωρινή μεταφορά του στη χώρα μας. Θέση στο θέμα πάντως πρέπει να πάρει και το Υπουργείο Δικαιοσύνης που έχει λόγο στην οριστική επιστροφή του Πάσσαρη.</p>
    </article>
  </body>
</html>