<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/carnea-de-porc-laptele-ouale-si-pestele-vor-fi-tinta-inspectorilor-sanitari-veterinari-intr-o-ampla-actiune-de-control-in-perioada-sarbatorilor-de-iarna.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T10:05:27+00:00"/>
    <meta property="og:title" content="Carnea de porc, laptele, ouăle și peștele vor fi ținta inspectorilor sanitari veterinari într-o amplă acțiune de control în perioada sărbătorilor de iarnă"/>
    <meta property="og:description" content="Carnea de porc, laptele, ouăle și peștele vor fi ținta inspectorilor sanitari veterinari într-o amplă acțiune de control în perioada sărbătorilor de"/>
  </head>
  <body>
    <article>
      <h1> Carnea de porc, laptele, ouăle și peștele vor fi ținta inspectorilor sanitari veterinari într-o amplă acțiune de control în perioada sărbătorilor de iarnă </h1>
      <address><time datetime="2019-11-23T10:05:27+00:00">23 Nov 2019, 10:05</time> by <a rel="author">Redacția</a></address>
      <p>Carnea de porc, laptele, ouăle și peștele vor fi ținta inspectorilor sanitari veterinari într-o amplă acțiune de control în perioada sărbătorilor de iarnă, care va fi declanșată în 28 noiembrie și se va încheia în 7 ianuarie.</p>
      <p>Potrivit unui comunicat al Autorității Naţionale Sanitară Veterinară şi pentru Siguranţa Alimentelor (ANSVSA), începând cu data de 28.11.2019 și până în data de 07.01.2020 instituția va intensifica acțiunile de control în perioada sărbătorilor de iarnă, cu scopul prevenirii apariţiei toxiinfecţiilor alimentare și răspândirii virusului Pestei Porcine Africane (PPA).</p>
      <p>Se va verifica modul în care operatorii din sectorul alimentar respectă măsurile privind combaterea pestei porcine africane (PPA), a condiţiilor sanitare veterinare şi de siguranţa alimentelor referitoare la trasabilitatea, ambalarea, transportul, depozitarea și comercializarea cărnii proaspete de porc, precum și a modului de marcare şi certificare a cărnii proaspete, a cărnii tocate, a cărnii preparate şi a produselor din carne de porc, sau care conţin carne de porc.</p>
      <p>În acest sens, la nivelul DSVSA judeţene şi, respectiv a municipiului Bucureşti, vor fi constituite echipe, care, în colaborare cu reprezentanţii Inspectoratelor de Poliţie judeţene, şi, respectiv, al municipiului Bucureşti, vor efectua controale oficiale privind:</p>
      <ol>
        <li>Verificarea modului de sacrificare a porcilor care se va realiza în unităţi de abatorizare.</li>
        <li>Verificarea modului de respectare a cerințelor legislație aplicabile comerţului cu porcine, carne de porc și produse din carne de porc și a măsurilor privind restricționarea mișcărilor de porci, ca urmare a apariției și evoluției focarelor de PPA.</li>
      </ol>
      <p>De asemenea, se vor realiza controale în trafic, cu sprijinul reprezentanţilor Inspectoratelor de Poliţie județene, pentru a se verifica dacă sunt respectate condițiile legale pentru transportul animalelor, cărnii și produselor din carne.</p>
      <ol>
        <li data-num="3">Verificarea respectării normelor în vigoare privind comercializarea ouălor şi produselor din ouă, laptelui şi produselor lactate, precum și peştelui şi produselor din pescuit.</li>
      </ol>
      <p><b>Obiectivele vizate în cadrul acestor acțiuni sunt: pieţele agro-alimentare, abatoare, unităţile de tranşare a cărnii, unităţile de procesare şi depozitare a alimentelor de origine animală, precum şi în unităţile de vânzare cu amănuntul</b> (carmangerii, măcelării, unităţi de alimentaţie publică, pizzerii, cantine, unităţi tip catering, cofetării, patiserii, laboratoare de cofetărie/patiserie, pensiuni turistice, unităţi de tip hipermarket/supermarket, magazine alimentare etc.). Piețele agroalimentare vor fi supravegheate de către medicii veterinari care vor sancționa comercializarea produselor în alte condiții decât cele prevăzute de normele sanitare veterinare.</p>
      <p>Este interzisă comercializarea produselor şi alimentelor de origine animală în spaţii improvizate (în sistem de vânzare stradal), nesupuse controlului sanitar veterinar.</p>
      <p>Totodată, cu ocazia acestor controale, o atenție deosebită va fi acordată verificării condițiilor sanitare veterinare și de igienă existente în locurile organizate periodic de către autoritățile locale, în vederea comercializării unor alimente care prezintă caracteristici tradiționale (de exemplu, târguri de Crăciun), precizează sursa citată.</p>
      <p>La nivelul unităţilor de vânzare cu amănuntul supuse înregistrării şi controlului sanitar veterinar şi pentru siguranţa alimentelor se va proceda la:</p>
      <ol>
        <li>a) verificarea respectării cerinţelor pentru înregistrarea sanitară veterinară şi pentru siguranţa alimentelor;</li>
        <li>b) verificarea respectării cerinţelor de igiena;</li>
        <li>c) verificarea trasabilităţii produselor alimentare.</li>
      </ol>
      <p>La nivelul DSVSA judeţene și a municipiului București și al circumscripţiilor sanitare veterinare şi pentru siguranţa alimentelor oficiale (CSVSAO) în perioadele 28.11.2019-24.12.2019 şi 27.12.2019 – 07.01.2020 va fi asigurată permanenţa, inclusiv în zilele de sâmbătă şi duminică, va fi afişat programul de lucru, numele medicului veterinar responsabil şi numărul de telefon la care consumatorii pot sesiza orice aspect privind nerespectarea normelor sanitare veterinare. De asemenea, la nivelul DSVSA judeţene și al circumscripţiilor sanitare veterinare şi pentru siguranţa alimentelor oficiale (CSVSAO) vor fi afișate locațiile în care poate fi efectuat examenul pentru identificarea <i>Trichinella spiralis</i> în carnea de porc.</p>
      <p>
        <i>Sursa foto: Hai Nguyen Tien / Pixabay</i>
      </p>
    </article>
  </body>
</html>