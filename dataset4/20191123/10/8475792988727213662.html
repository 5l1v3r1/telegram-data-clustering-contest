<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/sjukvard-integration-och-blaljus-valjarnas-viktigaste-fragor"/>
    <meta property="og:site_name" content="SVT Nyheter"/>
    <meta property="article:published_time" content="2019-11-23T10:59:55+00:00"/>
    <meta property="og:title" content="Sjukvård, integration och blåljus – väljarnas viktigaste frågor"/>
    <meta property="og:description" content="Sjukvård, invandring och integration samt lag och ordning är de politiska frågor som engagerar den svenska väljarkåren mest just nu, det visar en undersökning från Novus. Men medan sjukvården är viktigt för många, oavsett partifärg, så är väljarna betydligt mer splittrade när det gäller invandring/integration och rättspolitik."/>
  </head>
  <body>
    <article>
      <h1>Sjukvård, integration och blåljus – väljarnas viktigaste frågor</h1>
      <address><time datetime="2019-11-23T10:59:55+00:00">23 Nov 2019, 10:59</time> by <a rel="author">Katia Elliot</a></address>
      <slideshow>
        <figure>
          <img src="https://www.svtstatic.se/image/wide/992/24587182/1574506409"/>
          <figcaption>Integration, blåljus och sjukvård bland de viktigaste frågorna för väljarna visar en ny Novusundersökning.<cite>Foto: Stina Stjernkvist/Johan Nilsson/Jonas Ekströmer/TT</cite></figcaption>
        </figure>
        <figure>
          <img src="https://www.svtstatic.se/image/wide/992/24587089/1574503675"/>
          <figcaption>Sjukvården är den viktigaste frågan bland de svenska väljarna.<cite>Foto: Jonas Ekströmer/TT</cite></figcaption>
        </figure>
      </slideshow>
      <p>
        <b>Sjukvård, invandring och integration samt lag och ordning är de politiska frågor som engagerar den svenska väljarkåren mest just nu, det visar en undersökning från Novus. Men medan sjukvården är viktigt för många, oavsett partifärg, så är väljarna betydligt mer splittrade när det gäller invandring/integration och rättspolitik.</b>
        <b>Sjukvård, invandring och integration samt lag och ordning är de politiska frågor som engagerar den svenska väljarkåren mest just nu, det visar en undersökning från Novus. Men medan sjukvården är viktigt för många, oavsett partifärg, så är väljarna betydligt mer splittrade när det gäller invandring/integration och rättspolitik.</b>
      </p>
      <p>I Novus undersökning får intervjupersonerna en lång lista med olika politiska frågor. De ombeds att kryssa i alla som de anser vara viktiga, hur många de vill. Den fråga som med marginal får flest kryss är sjukvården. 65 procent av de tillfrågade tycker att sjukvården är viktig. Därefter kommer invandring och integration (53 procent) och lag och ordning (52 procent).   </p>
      <p>I nästa steg får intervjupersonerna peka ut den absolut viktigaste frågan av de ikryssade. Då får invandring och integration flest röster, 19 procent av de tillfrågade rankar den som allra viktigast, följt av lag och ordning (14 procent) och därefter sjukvård (13 procent) och klimat (13 procent).</p>
      <h3>Skillnad mellan partierna  </h3>
      <p>Vilken fråga som väljarna pekar ut som allra viktigast skiljer sig mycket åt beroende på partisympatier. Nästan hälften, 49 procent, av Sverigedemokraternas väljare tycker att invandring och integration är den viktigaste frågan medan 5 procent av Socialdemokraternas väljare tycker samma sak.  </p>
      <p>Lag och ordning rankas högst av Moderaternas och Kristdemokraternas anhängare, 19 procent av dem tycker att lag och ordning är viktigast till skillnad från 6 procent av regeringspartiernas anhängare.</p>
      <h3>Ogynnsamt läge för S</h3>
      <p>Socialdemokraternas och Miljöpartiets väljare tycker istället att sjukvård, klimat och fördelningspolitik är betydligt viktigare. Men den typen av frågor ligger längre ner på dagordningen just nu, regeringen har den senaste tiden tvingats fokusera på den allt grövre gängkriminaliteten. Ett opinionsmässigt ogynnsamt läge enligt Henrik Ekengren Oscarsson, statsvetare på Göteborgs universitet. </p>
      <p>– Regeringen hamnar i en defensiv position. Man kan inte vinna nya väljare på dessa frågor utan här gäller det att begränsa förlusterna, säger Henrik Ekengren Oscarsson. </p>
    </article>
  </body>
</html>