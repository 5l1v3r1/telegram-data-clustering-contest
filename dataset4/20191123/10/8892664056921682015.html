<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikk.hu/sport/tobb-mint-ket-eve-utan-tert-vissza-a-csapatba-hosnyanszky-norbert-most-a-valogatott/sf262hf"/>
    <meta property="og:site_name" content="Blikk.hu"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="Több mint két éve után tért vissza a csapatba Hosnyánszky Norbert, most a válogatott vezére akar lenni"/>
    <meta property="og:description" content="Budapest — Több mint két év, egészen pontosan 836 nap után szerepelt újra a magyar férfivízilabda-válogatottban az olimpiai és világbajnok Hosnyánszky Norbert (35)."/>
  </head>
  <body>
    <article>
      <h1>Több mint két éve után tért vissza a csapatba Hosnyánszky Norbert, most a válogatott vezére akar lenni</h1>
      <address><time datetime="2019-11-23T10:00:00+00:00">23 Nov 2019, 10:00</time> by <a rel="author" href="https://www.blikk.hu/szerzo/blikk-informacio" target="_blank">Blikk-információ</a></address>
      <p>
        <i>
          <b>
            <b>Budapest — Több mint két év, egészen pontosan 836 nap után szerepelt újra a magyar férfivízilabda-válogatottban az olimpiai és világbajnok Hosnyánszky Norbert (35).</b>
          </b>
        </i>
      </p>
      <p>Az Eger kiválósága a 2017-es, ezüstéremmel végződött budapesti vb után egyezett meg Märcz Tamás (45) szövetségi kapitánnyal abban, egy ideig nem lesz válogatott, a kaput azonban nem zárta be visszatérése előtt. A tréner hívó szavára egyből igent mondott, s az oroszok elleni múlt heti hazai Világliga-mérkőzésen (14-6) két góllal vette ki a részét a könnyed magyar sikerből.</p>
      <p>(<a href="https://www.blikk.hu/legfrissebb">A legfrissebb hírek itt</a>)</p>
      <p><b>– Jó érzés volt újra a válogatottban játszani, pontosan olyan, amilyenre számítottam. Egy jó közösségbe, erős csapatba tértem vissza. </b>Örülök, ha a klubcsapatomban mutatott játékom alapján a szövetségi kapitány úgy gondolja, szükség van rám – mondta lapunknak az átlövő a Duna Arénában rendezett Vizesgála alkalmával, amelyen olimpiai bajnok társakkal ugrott medencébe egy gálameccs erejéig. A pólóst kisfia, Zalán (6) is elkísérte az ünnepi rendezvényre.</p>
      <p>– Leginkább azt élvezte, hogy a meccs előtt ugrálhatott a kismedencében, jól is van ez így – árulta el a kétgyermekes családapa, akire az ünnepek után komoly feladatok várnak. – A karácsony ugyanúgy alakul, mint minden évben, szűk családi körben, jókat eszünk. Persze nem túl sokat, hiszen az ünnepek után kezdődik a válogatott felkészülése.</p>
      <p>Hosnyánszki rutinjának a hazai rendezésű olimpiai kvalifikációs Európa-bajnokságon nagy hasznát veheti a csapat.</p>
      <p><b>– Természetesen mindig a győzelem reményében vágunk neki a nagy tornáknak, meglátjuk, ebből mennyit tudunk megvalósítani</b> – tekintett előre a sportoló, aki a válogatott 2008-as olimpiai aranyérméből, illetve 2013-as vb-sikeréből is kivette a részét.</p>
      <p>
        <b>Hazai pályán játszanak</b>
      </p>
      <p>Az Európa-bajnokság mérkőzéseit a Duna Arénában rendezik január 12. és 26. között. A mieink a C csoportban a spanyol, a török és a máltai válogatottal mérik össze erejüket. A már kvalifikált szerb, spanyol és olasz csapatot leszámítva a legelőkelőbb helyen végző együttes szerez kvótát az olimpiára.</p>
    </article>
  </body>
</html>