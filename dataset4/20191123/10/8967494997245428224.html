<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hln.be/nieuws/binnenland/parket-opent-onderzoek-naar-hitlergroet-in-fort-van-breendonk-van-langenhove-suggereert-complot-van-staatsveiligheid~a794f11a/"/>
    <meta property="og:site_name" content="HLN"/>
    <meta property="article:published_time" content="2019-11-23T10:04:00+00:00"/>
    <meta property="og:title" content="Parket opent onderzoek naar Hitlergroet in Fort van Breendonk, Van Langenhove suggereert complot “van staatsveiligheid”"/>
    <meta property="og:description" content="Het parket van Mechelen start een onderzoek naar de groep die een Hitlergroet bracht bij een bezoek aan het Fort van Breendonk en nadien de beelden daarvan online plaatste. Dat verneemt De Morgen. ..."/>
  </head>
  <body>
    <article>
      <h1>Parket opent onderzoek naar Hitlergroet in Fort van Breendonk, Van Langenhove suggereert complot “van staatsveiligheid”</h1>
      <address><time datetime="2019-11-23T10:04:00+00:00">23 Nov 2019, 10:04</time> by <a rel="author">Redactie</a></address>
      <p>
        <b>Het parket van Mechelen start een onderzoek naar de groep die een Hitlergroet bracht bij een bezoek aan het Fort van Breendonk en nadien de beelden daarvan online plaatste. Dat verneemt De Morgen. Vlaams Belang distantieert zich intussen van de groep. Kamerlid Dries Van Langenhove suggereert dan weer een mogelijk complot “van staatsveiligheid of de media”.</b>
      </p>
      <p>De Vlaamse afdeling van de extreemrechtse groep Right Wing Resistance bracht deze zomer een bezoek aan het Fort van Breendonk, een voormalig concentratiekamp. Right Wing Resistance is een internationale groepering die in 2009 werd opgericht in Nieuw-Zeeland en sinds kort ook een Vlaamse afdeling heeft. Op 26 augustus plaatste de leider van de groep foto’s online waarop te zien is hoe ze in een groep van negen personen door het kamp wandelen. Een van hen brengt er de Hitlergroet.</p>
      <p>In het concentratiekamp van Breendonk bracht het naziregime in totaal meer dan 3.590 personen onder in erbarmelijke omstandigheden, vooral verzetslieden en politieke gevangenen. Meer dan 300 mensen stierven ter plekke. Vele anderen werden daarna naar kampen in Duitsland overgebracht en kwamen daar om het leven. Ook zowat 500 Joden werden in Breendonk opgesloten, tot de nazi’s Kazerne Dossin in Mechelen in gebruik namen.</p>
      <h3>Het Casino</h3>
      <p>Right Wing Resistance poseerde deze zomer uitgebreid in wat in Breendonk ‘het casino’ heette, een zaal in het kamp waar de Wehrmacht en de SS dronk en at. Hier zouden ook schijnprocessen zijn gehouden. Breendonk staat erom bekend dat grote delen van het kamp intact zijn gelaten. Dat betekent dat in die eetzaal ook nog het hakenkruis aan de muur hangt, met de adelaar en het SS-opschrift: ‘<i>Meine Ehre Heisst Treue’</i>. Een van de groepsleden bracht een duidelijke nazigroet, die zo te zien door verschillende gsm’s werd vastgelegd. Het beeld dook nadien op Facebook op.</p>
      <figure>
        <img src="https://images4.persgroep.net/rcs/gcn1apZtypbnO5dd-FF06Rs3LqI/diocontent/161215852/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>G. V. met nazigroet in het Fort van Breendonk.<cite>© RV</cite></figcaption>
      </figure>
      <h3>Vlaams Belang-familie</h3>
      <p>De Morgen kon de man in kwestie identificeren. G. V. was ondanks verschillende pogingen tot contact niet bereikbaar voor commentaar. V. komt uit een bekende Vlaams Belang-familie die wortels heeft in de collaboratie. Hij zou zelf geen mandaat hebben bij het Vlaams Belang, maar is regelmatig te zien op evenementen van de partij. Hij bezocht onder andere het partijcongres in maart, waar hij op de foto ging met Kamerlid Dries Van Langenhove. V.’s vader is voormalig parlementslid voor de partij.</p>
      <p>G.V. reageerde op sociale media onlangs ook nog op de brand in het toekomstige asielcentrum in Bilzen. “Die had beter gewacht tot ze erin zaten”, klonk het.</p>
      <h3>Van Grieken: “Ons al meermaals van gedistantieerd”</h3>
      <p>Vlaams Belang-partijvoorzitter Tom Van Grieken reageert op Twitter dat Right Wing Resistance “hetzelfde groepje idioten is waar het Vlaams Belang zich in het verleden al meermaals van heeft gedistantieerd”. Van Langenhove zelf beschuldigt De Morgen en de VRT er dan weer van de foto's al langer te hebben, en te hebben gewacht “tot het gepaste moment waarop ze mij er het meest mee kunnen beschadigen”.</p>
      <p>Van Langenhove kent de personen op de foto naar eigen zeggen niet en noemt het gedrag “moreel verwerpelijk”. “Je moet al heel erg gestoord zijn om zulke dingen te doen, maar je moet nog veel gestoorder zijn om er dan nog foto’s van te nemen en die openbaar op Facebook te delen”, zegt hij op Twitter.</p>
      <p>Het Kamerlid vindt dat bovendien “zo moeilijk te vatten dat een mens bijna zou gaan denken dat staatsveiligheid of de media deze idioten heeft betaald om de rechterzijde te beschadigen”. Dat is volgens Van Langenhove “een tactiek die vaak wordt toegepast”. “Verdacht”, klinkt het nog.</p>
      <figure>
        <iframe data-src="https://twitter.com/DVanLangenhove/status/1198169233433202690" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Parket onderzoekt</h3>
      <p>Het Fort, dat deel uitmaakt van het <i>War Heritage Institute</i>, een federale instelling, dient geen klacht in tegen G. V.. Geconfronteerd met de foto laat de adjunct-directeur Franky Bostyn weten dat zoiets “compleet onacceptabel” is, maar dat op de raad van bestuur werd beslist om geen klacht in te dienen om de extreemrechtse groep niet meer aandacht te schenken dan nodig is. Gelijkekansencentrum Unia zal de feiten wel onderzoeken. “Bewust een Hitlergroet brengen en op sociale media posten, is een strafbaar feit”, zegt woordvoerder Lode Nolf.</p>
      <p>Vanmiddag blijkt ook dat het parket van Mechelen wel een onderzoek is gestart. Het gaat om een opsporingsonderzoek naar mogelijke feiten van aanzetten tot haat en/of negationisme in het fort van Breendonk. Er is gisterenavond blijkbaar ook een klacht over het incident binnengekomen bij politiezone Mechelen Willebroek. “De politiezone Mechelen-Willebroek ontving hierover een klacht en ook de krant De Morgen publiceerde een artikel over dit bezoek”, schrijft het openbaar ministerie zaterdag in een kort persbericht. “Het parket Antwerpen heeft de politiezone Mechelen-Willebroek belast met het verdere onderzoek.”</p>
      <figure>
        <img src="https://images2.persgroep.net/rcs/AKTuWfZTlr766qIv-FOKcwLCZ0o/diocontent/161256924/_fitwidth/763?appId=2dc96dd3f167e919913d808324cbfeb2&amp;quality=0.8"/>
        <figcaption>G. V. met Dries Van Langenhove op een partijcongres van Vlaams Belang.<cite>© RV</cite></figcaption>
      </figure>
      <h3>Sp.a vraagt nieuwe commissie bestrijding gewelddadige radicalisering</h3>
      <p>Oppositiepartij sp.a vraagt in een reactie op de beelden aan Vlaams parlementsvoorzitter Liesbeth Homans om de commissie ter bestrijding van gewelddadige radicalisering opnieuw samen te stellen.</p>
      <p>“De brand in Bilzen, de onthulling over het lidmaatschap van een aantal Belgen van het neo-nazistische Neomarch en het feit dat er deze zomer een nazi-groet werd gebracht in Breendonk lijken mij allemaal duidelijke indicaties van een toenemende radicalisering in onze samenleving. In een aantal gevallen gaat het bovendien om strafbare feiten”, zegt sp.a-parlementslid Hannelore Goeman.</p>
      <p>Als het van de sp.a-politica afhangt, moet de ad hoc commissie ter bestrijding van gewelddadige radicalisering in het Vlaams Parlement opnieuw worden samengesteld. Die ad hoc-commissie heeft zich vorige legislatuur over het probleem van de radicalisering gebogen. Goeman vraagt nu aan parlementsvoorzitter Homans om de commissie opnieuw samen te stellen.</p>
      <h3>Open Vld</h3>
      <p> Open Vld sluit zich alvast aan bij de vraag van sp.a. “Het is belangrijk dat we de resolutie met 55 voorstellen en het actieplan dat in de vorige legislatuur is opgesteld, goed blijven opvolgen”, zegt Vlaams parlementslid Tom Ongena.</p>
      <p>Maar de Vlaamse liberalen vinden ook dat de opdracht van de commissie moet worden uitgebreid. Zo moet de commissie zich ook kunnen buigen over extreemrechtse radicalisering. “De brand in Bilzen, de Hitlergroet in Breendonk, het protest van Vlaams Belang tegen een schoolbezoek aan datzelfde kamp, de vernieling van een Joods gedenkmoment in Gent... Deze reeks van racistische, xenofobe en antisemitische incidenten wijst op een toenemende radicalisering in onze samenleving. Onze democratische vrijheden komen onder druk en dan moet het parlement, het hart van onze democratie, actie ondernemen”, aldus Ongena.</p>
    </article>
  </body>
</html>