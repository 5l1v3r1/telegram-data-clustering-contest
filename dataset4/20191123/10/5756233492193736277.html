<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622895/%D9%87%D8%B4%D8%AF%D8%A7%D8%B1-%DA%A9%D8%B3%DB%8C%D9%86%D8%AC%D8%B1-%D8%AF%D8%B1-%D9%85%D9%88%D8%B1%D8%AF-%D8%A7%D8%AD%D8%AA%D9%85%D8%A7%D9%84-%D8%AC%D9%86%DA%AF-%D9%86%D8%B8%D8%A7%D9%85%DB%8C-%DA%86%DB%8C%D9%86-%D9%88-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T10:24:00+00:00"/>
    <meta property="og:title" content="هشدار کسینجر در مورد احتمال جنگ نظامی چین و آمریکا"/>
    <meta property="og:description" content=" &quot;هنری کسینجر&quot; وزیر خارجه پیشین آمریکا که به منظور شرکت در یک نشست اقتصادی به پکن سفر کرده است اظهار کرد مذاکرات تجاری آمریکا و چین یک جایگزین برای مذاکرات مهمتر درباره اختلافات سیاسی دو کشور است و در صورتی که پکن و واشنگتن نتوانند این مشکل را حل کنند احتمال درگیری نظامی هم وجود دارد."/>
  </head>
  <body>
    <article>
      <h1>هشدار کسینجر در مورد احتمال جنگ نظامی چین و آمریکا</h1>
      <address>
        <time datetime="2019-11-23T10:24:00+00:00">23 Nov 2019, 10:24</time>
      </address>
      <p>
        <i> "هنری کسینجر" وزیر خارجه پیشین آمریکا که به منظور شرکت در یک نشست اقتصادی به پکن سفر کرده است اظهار کرد مذاکرات تجاری آمریکا و چین یک جایگزین برای مذاکرات مهمتر درباره اختلافات سیاسی دو کشور است و در صورتی که پکن و واشنگتن نتوانند این مشکل را حل کنند احتمال درگیری نظامی هم وجود دارد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>روزنامه ساوت چاینا روز شنبه گزارش کرد کسینجر در مجمع اقتصادی نوآوری سال ۲۰۱۹ که با موضوع اصلی «اقتصاد جدید و آینده جدید» در پکن برگزار شد افزود: اگر اختلافات و مشکلات میان دو کشور چین و آمریکا کنترل نشود ممکن است نتیجه آن به جنگی شبیه جنگ جهانی اول در اروپا بیانجامد جنگی که به دلیل بحران‌های به مراتب کوچکتری اتفاق افتاد در حالی که امروز تسلیحات نظامی بسیار پیشرفت کرده اند و اگر چنین جنگی صورت گیرد خسارات بیشتری به بار خواهد اورد.</p>
      <p>وی افزود: دو کشور باید با تقویت مبادلات راهبردی، برای یافتن راه حل مناسب برای اختلافات موجود تلاش کرده و به همکاری های خود ادامه دهند، این برای دو کشور و سراسر جهان دارای اهمیت بسیار است.</p>
      <figure>
        <img src="https://aftabnews.ir/files/fa/news/1398/9/2/362391_874.jpg"/>
      </figure>
      <p>کسینجر در بخش دیگری از سخنانش گفت: افتخار می کنم در ۵۰ سال گذشته نزدیک به ۱۰۰ بار از چین دیدار کرده و از نزدیک شاهد تحولات عظیم این کشور بوده ام.</p>
      <p>این مقام پیشین آمریکایی با بیان اینکه در ۵۰ سال گذشته، روابط آمریکا و چین شاهد نوساناتی بوده ولی به طور کلی در جهت مطلوب توسعه یافته است افزود: امروز، اوضاع بین المللی در روند تغییرات قرار دارد و اهمیت روابط آمریکا و چین نیز نسبت به گذشته برجسته تر می شود.</p>
      <p>مجمع اقتصادی نوآوری سال ۲۰۱۹ روزهای پنجشنبه و جمعه در پکن برگزار شد نمایندگان محافل سیاسی و تجاری بیش از ۶۰ کشور در این نشست حضور داشتند.</p>
      <p>«شی جین پینگ» رییس جمهوری چین هم در این اجلاس عنوان کرد: نوآوری یکی از موضوعات مهم و بزرگ در عصر کنونی است هیچ کشوری نمی تواند به تنهایی به مرکز مستقل نوآوری تبدیل شده و یا از دستاوردهای نوآورانه بهره مند شود.</p>
      <p>او با اشاره به اینکه چین و آمریکا از کشورهای بزرگ نوآور هستند افزود: پکن مایل است با همکاری با کشورهای دیگر از جمله آمریکا، برای ایجاد رفاه بیشتر برای مردم جهان تلاش کند.</p>
      <p>رییس جمهوری خلق چین با اشاره به اینکه کشورش برای اولین مرحله از توافق تجاری با آمریکا آماده می شود، گفت: البته در برابر واشنگتن تحقیر نخواهیم شد و اگر لازم باشد برای حفظ حقوق خود می جنگیم.</p>
      <p>شی در مورد جنگ تجاری چین و آمریکا نیز گفت: ما برای توافق تلاش می کنیم و در حال آماده شدن هستیم اما هرگز اجازه نمی دهیم چین مانند گذشته ها تحقیر شود.</p>
      <p>او تاکید کرد بحث توافق تجاری یک موضوع است و ما هم به دنبال آن هستیم اما هر زمان که ضرورت داشته باشد برای حفظ حقوق خود مبارزه خواهیم کرد.</p>
      <p>رییس جمهوری چین تصریح کرد که چین دیگر مانند گذشته تحقیر نخواهد شد و هر زمان ایجاب کند دست به اقدامات تلافی جویانه خواهد زد.</p>
    </article>
  </body>
</html>