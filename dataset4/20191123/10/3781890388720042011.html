<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743215"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T10:02:00+00:00"/>
    <meta property="og:title" content="สมเด็จพระสันตะปาปาฟรังซิส เสด็จถึงประเทศญี่ปุ่นแล้ว"/>
    <meta property="og:description" content="สมเด็จพระสันตะปาปาฟรังซิสเสด็จถึงประเทศญี่ปุ่นแล้ว อันเป็นจุดหมายที่สองของการเสด็จเยือนภูมิภาคเอเชีย จะทรงมีพระดำรัสเรื่องการต่อต้านนิวเคลียร์ที่เมืองนางาซากิและฮิโรชิมา"/>
  </head>
  <body>
    <article>
      <h1>สมเด็จพระสันตะปาปาฟรังซิส เสด็จถึงประเทศญี่ปุ่นแล้ว</h1>
      <address>
        <time datetime="2019-11-23T10:02:00+00:00">23 Nov 2019, 10:02</time>
      </address>
      <p>
        <b>สมเด็จพระสันตะปาปาฟรังซิสเสด็จถึงประเทศญี่ปุ่นแล้ว อันเป็นจุดหมายที่สองของการเสด็จเยือนภูมิภาคเอเชีย จะทรงมีพระดำรัสเรื่องการต่อต้านนิวเคลียร์ที่เมืองนางาซากิและฮิโรชิมา</b>
      </p>
      <p>สำนักข่าวรอยเตอร์รายงานจากกรุงโตเกียวประเทศญี่ปุ่นเมื่อวันที่ 23 พ.ย.ว่า สมเด็จพระสันตะปาปาฟรังซิสประมุขแห่งคริสตจักรโรมันคาทอลิก เสด็จโดยเครื่องบินพระที่นั่งถึงท่าอากาศยานนานาชาติฮาเนดะกรุงโตเกียวประเทศญี่ปุ่นแล้วเมื่อช่วงเย็นของวันเสาร์ที่ 23 พ.ย.ที่ผ่านมา อันเป็นจุดหมายที่สองของการเสด็จเยือนประเทศในภูมิภาคเอเชียตลอดระยะเวลา 1 สัปดาห์ หลังเสร็จสิ้นภารกิจการเสด็จเยือนประเทศไทย นอกจากนั้นแล้วยังจะเป็นการเสด็จเยือนประเทศญี่ปุ่นเป็นครั้งแรกในรอบ 38 ปีและครั้งที่สองในประวัติศาสตร์ของสมเด็จพระสันตะปาปา ประมุขแห่งคริสตจักรโรมันคาทอลิก</p>
      <figure>
        <img src="https://www.dailynews.co.th/admin/upload/20191123/news_ZfgvEypyKn171429_533.jpg?v=20191124062?v=2621"/>
      </figure>
      <p>สมเด็จพระสันตะปาปาฟรังซิสทรงเป็นผู้เคลื่อนไหวเพื่อต่อต้านอาวุธนิวเคลียร์ ดังนั้นจึงทรงมีพระกรณียกิจที่สำคัญที่จะมีพระดำรัสเรื่องการต่อต้านนิวเคลียร์ในระหว่างเสด็จเยือนเมืองนางาซากิและฮิโรชิมา สองเมืองของโลกที่ได้รับความเสียหายอย่างหนักจากระเบิดปรมาณูช่วงสงครามโลกครั้งที่ 2 ในประเทศญี่ปุ่น นอกจากนั้นแล้วยังจะทรงพบปะกับผู้รอดชีวิตจากเหตุการณ์โรงไฟฟ้านิวเคลียร์ระเบิดที่เมืองฟุกุชิมะเมื่อวันที่ 11 มี.ค.2554 อันเนื่องมาจากแผ่นดินไหวรุนแรงและคลื่นยักษ์สึนามิ จนถือว่าเป็นนิวเคลียร์วิบัติภัยที่เลวร้ายที่สุดของโลก นับตั้งแต่เหตุการณ์โรงไฟฟ้านิวเคลียร์เชอร์โนบิลระเบิดเมื่อปี 2529<br/><br/>อีกจุดประสงค์สำคัญประการหนึ่งของการเสด็จเยือนประเทศญี่ปุ่นของสมเด็จพระสันตะปาปาฟรังซิสก็เพื่อให้กำลังใจและสนับสนุนชุมชนชาวคาทอลิกในประเทศญี่ปุ่นซึ่งมีประชากรราว 1เปอร์เซ็นต์เท่านั้นที่เป็นคริสเตียน และครึ่งหนึ่งเป็นคาทอลิก สมเด็จพระสันตะปาปาฟรังซิสจะทรงร่วมพิธีบูชาขอบพระคุณในเมืองนางาซากิและกรุงโตเกียว รวมถึงพบกับเจ้าหน้าที่ระดับสูงของรัฐบาลญี่ปุ่น และเข้าเฝ้าสมเด็จพระจักรพรรดินารุฮิโตะแห่งญี่ปุ่นด้วย<br/><br/>เครดิตภาพREUTERS<br/> </p>
    </article>
  </body>
</html>