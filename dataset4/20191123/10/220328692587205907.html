<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/gript-zaksnyava-no-idva-s-novi-shchamove-407424.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-23T10:44:44+00:00"/>
    <meta property="og:title" content="Грипът закъснява, но идва с нови щамове"/>
    <meta property="og:description" content="Настъпват Бризбейн 2018, Канзас, Виктория и Пукет, за които нямаме имунитет"/>
  </head>
  <body>
    <article>
      <h1>Грипът закъснява, но идва с нови щамове</h1>
      <address>
        <time datetime="2019-11-23T10:44:44+00:00">23 Nov 2019, 10:44</time>
      </address>
      <p>Закъснение в разпространението на грипната зараза се наблюдава в цяла Европа. Тази година се очаква болестта да се появи в началото на декември, разкри проф. д-р Тодор Кантарджиев от Националния център по заразни и паразитни болести пред БТВ.</p>
      <p>При това ще се появи с нови щамове - Бризбейн 2018, Канзас, Виктория и Пукет, за които нямаме имунитет, т.е. има по-голяма вероятност да се разболеем.</p>
      <p>Всяка година Световната здравна организация определя кои ще бъдат най-разпространените грипни вируси и въз основа на това се приготвя ваксина. Практиката се е наложила от факта, че когато в северното полукълбо е лято, в южното е зима и там се проявява грипът, което дава възможност да се определи кои ще бъдат щамовете през годината.</p>
      <p>Ваксинацията е закъсняла в цяла Европа именно защото СЗО е забавила да определи кои щамове да бъдат включени във ваксината.</p>
      <p>„Тази година посрещаме по-подготвени грипа”, заяви проф. д-р Тодор Кантарджиев, който отбеляза засиления интерес към ваксинацията срещу болестта и фактът, че са били осигурени безплатни ваксини за възрастните хора в България.</p>
      <p>Все пак нивото на ваксиниране у нас е по-ниско, отколкото например в САЩ, отбеляза проф. Кантарджиев.</p>
      <p>Много е опасно, ако се развие грипна пневмония. Смъртността в тези случаи е много голяма, заяви проф. Кантарджиев и препоръча при затруднения с дишането веднага да се търси лекарска помощ и то в болница.</p>
      <p>Родителите на малките деца трябва да бъдат много внимателни, напомни лекарят.  </p>
    </article>
  </body>
</html>