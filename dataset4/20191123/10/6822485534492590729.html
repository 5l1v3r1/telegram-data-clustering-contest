<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902025.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="درخواست مجلس خبرگان رهبری از سران قوا برای جلوگیری از گرانی کالاهای اساسی"/>
    <meta property="og:description" content="به گزارش الف، در پی اغتشاشات چند روز گذشته و حضور پرشور مردم در محکوم کردن اقدامات خرابکارانه عده‌ای آشوبگر و فرصب‌طلب، مجلس خبرگان رهبری بیانیهای صادر کرد."/>
  </head>
  <body>
    <article>
      <h1>درخواست مجلس خبرگان رهبری از سران قوا برای جلوگیری از گرانی کالاهای اساسی</h1>
      <address>
        <time datetime="2019-11-23T10:00:00+00:00">23 Nov 2019, 10:00</time>
      </address>
      <p>اعضای مجلس خبرگان رهبری در بیانیه‌ای از سران قوا خواستند تا مانع گرانی کالاهای اساسی و گرانی اجناس و اقلام مورد نیاز مردم شوند.</p>
      <p>به گزارش الف، در پی اغتشاشات چند روز گذشته و حضور پرشور مردم در محکوم کردن اقدامات خرابکارانه عده‌ای آشوبگر و فرصب‌طلب، مجلس خبرگان رهبری بیانیهای صادر کرد.</p>
      <p>متن کامل بیانیه مجلس خبرگان رهبری به شرح زیر است:</p>
      <p>بسم الله الرحمن الرحیم</p>
      <p>انقلاب اسلامی ایران، از آن روز که با پشتوانه الهی و قدرت مردمی پا به میدان نهاد تا به امروز همواره با چالش‌های گوناگون و دشمنی استکبار جهانی و دشمنان قسم خورده اسلام و مسلمین مواجه بوده و تنها انقلابی است که یک چلّه‌ پُرافتخار را بدون خیانت به آرمان‌هایش پشت سر نهاده و در برابر همه‌ وسوسه‌هایی که غیر قابل مقاومت به نظر می‌رسیدند، از کرامت خود و اصالت شعارهایش صیانت کرده و به حول و قوه الهی و حضور مردم در صحنه آن را استمرار خواهد بخشید، انشاء‌الله.</p>
      <p>در روزهای گذشته شاهد ناآرامی‌ها و آشوب عده‌ای فرصت‌طلب به بهانه اعتراض به اجرای طرح مدیریت سوخت بودیم که مطالبه به‌حق مردم و شهروندان شریف کشورمان را به اغتشاش کشانده و با سلب امنیت و آسایش مردم، صحنه‌های خشونت‌آمیزی را رقم زدند که به هیچ‌وجه مورد تأیید مردمی که صرفاً مطالبه رسیدگی مسئولان به مشکلات اقتصادی و معیشتی خود را داشتند، نبود.</p>
      <p>مجلس خبرگان رهبری، ضمن اعلام حمایت از بیانات رهبر معظم انقلاب«مدظله‌العالی» مبنی بر تأیید مصوبه سران محترم قوا و تأکید معظم‌له بر مدیریت و نظارت بر اجرای صحیح طرح و کنترل قیمت‌ها به‌ویژه در راستای حفظ و تقویت قدرت اقتصادی اقشار آسیب‌پذیر و قدردانی از موقعیت‌شناسی و بصیرت مردم عزیز کشورمان که آشوبگری عناصر فتنه‌گر و فریب خورده را محکوم نموده و اجازه موج سواری دشمنان را ندادند، هرگونه آشوب‌طلبی و تعرض به اموال عمومی و خصوصی، آتش زدن قرآن و تخریب اماکن مذهبی را به شدت محکوم نموده و ضمن هشدار جدی به آمریکای جنایتکار، اسرائیل خبیث، حکام آل‌سعود و سلطنت‌طلبان زبون که با حمایت مالی و غیر مالی از منافقین سرسپرده، به عنوان عوامل بروز آشوب‌های سال‌های اخیر در ایران اسلامی و تسلیت به خانواده قربانیان و حادثه‌دیدگان بی‌گناه این حوادث به ویژه شهدای گرانقدر امنیت، بار دیگر از دولت و مجلس شورای اسلامی می‌خواهد با اجرا و نظارت دقیق بر روند طرح و رفع خلاء‌های احتمالی، مانع ایجاد مشکلات اقتصادی جدید و گرانی اجناس و اقلام مورد نیاز مردم گردند و از دستگاه‌های امنیتی و قوه‌قضائیه هم می‌خواهد با شناسایی، برخورد و محاکمه قاطع با صحنه‌گردانان و عوامل بروز این اغتشاشات با شدت تمام برخورد نمایند.</p>
      <p>والسلام علیکم و رحمة‌الله و برکات    </p>
      <p>احمد جنتی<br/>رئیس مجلس خبرگان رهبری</p>
    </article>
  </body>
</html>