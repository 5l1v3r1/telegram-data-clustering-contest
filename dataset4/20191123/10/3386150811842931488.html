<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokmat.com/sakhi/menstrual-cycles-are-you-menstrual-pills/"/>
    <meta property="og:site_name" content="Lokmat"/>
    <meta property="article:published_time" content="2019-11-23T10:59:40+00:00"/>
    <meta property="og:title" content="मासिक पाळी : घेतल्या पाळी लांबवण्याच्या गोळ्या तर काय बिघडलं?"/>
    <meta property="og:description" content="त्या गोळया म्हणजे जीवाशी खेळ, स्वतर्‍चा जीव धोक्यात का घालता?"/>
  </head>
  <body>
    <article>
      <h1>मासिक पाळी : घेतल्या पाळी लांबवण्याच्या गोळ्या तर काय बिघडलं?</h1>
      <h2>त्या गोळया म्हणजे जीवाशी खेळ, स्वतर्‍चा जीव धोक्यात का घालता?</h2>
      <address><time datetime="2019-11-23T10:59:40+00:00">23 Nov 2019, 10:59</time> by <a rel="author" href="https://www.lokmat.com/author/lokmat-news-network/" target="_blank">लोकमत न्यूज नेटवर्क</a></address>
      <p>
        <b>ठळक मुद्दे</b>
      </p>
      <ul>
        <li>
          <b>आरोग्य महत्वाचं की प्रथा याचा विचार करा.</b>
        </li>
      </ul>
      <p>
        <b>- सखी ऑनलाइन टीम</b>
      </p>
      <p>अजूनही आपल्याकडे त्या चार दिवसांचं सोवळंओवळं पाळणं, बाजूला बसणं हे सारं अनेक ठिकाणी पाळलं जातं. मासिक पाळीच्या संदर्भातील सगळी शास्त्रीय माहिती असूनही अनेकजण या जुन्या रीती पाळतात. आणि त्यातही जर सणवार जवळ आले, घरी काही धार्मिक कार्यक्रम असेल तर सर्रास पाळी पुढं ढकलण्याच्या गोळ्या घेतल्या जातात.<br/>अनेकजणी अशा गोळ्या सर्रास घेतात.</p>
      <p>
        <b> पण  सणावाराला पाळी लांबवण्यासाठी गोळ्या घ्याव्यात का..?</b>
      </p>
      <p>याचं एका वाक्यात उत्तर हेच की, अजिबात घेऊ नयेत. सोवळं-ओवळं शिवाशिव पाळत आपण आपल्या आरोग्याशी खेळतोय हे मुलींच्या /महिलांच्या लक्षातही येत नाही. मासिक पाळीचं एक चक्र असतं. त्यात अनावश्यक ढवळाढवळ या गोळ्या घेऊन करू नये. या गोळ्या म्हणजे हार्मोन्स. त्या घेऊन पाळीचं चक्र बदलतं. ते बदलून पुन्हा पूर्वपदावर नेणं शरीराला त्रासदायक असतं. मुलींच्या आरोग्यावर त्याचे दुष्परिणाम होऊ शकतात. <br/> आता काय दसरा, मग काय दिवाळी, मग गणपती, मग आणखी काही असं म्हणत मुली/बायका गोळ्या घेतात. ते म्हणजे जिवाशी खेळ करण्यासारखंच आहे.<br/>मासिक पाळीत खूप कमी किंवा खूप जास्त रक्तस्त्राव होत असेल तर त्याचा आरोग्यावर दुष्परिणाम होतो का..?<br/>मासिक पाळीत एखाद्या मुलीला कमी रक्तस्त्राव होतो म्हणजे तिची प्रकृती अशक्त आणि एखादीला खूप होतो म्हणजे ती सुदृढ असं काही नाही. अनेक मुली परस्परांत याची तुलना करतात. ते अत्यंत चूक आहे. प्रत्येकीचं शरीर वेगळं असतं. त्यामुळे अनाठायी तुलना करून त्यावरून गैरसमज करून घेऊ नयेत.</p>
      <figure>
        <img src="https://d3pc1xvrcw35tl.cloudfront.net/images/686x514/pills-1_201911328984.jpg"/>
      </figure>
      <p>मासिक पाळीत किमान चार दिवस त्यातही पहिले दोन-तीन दिवस जास्त नंतर कमी असा रक्तस्त्राव होतो. अत्यल्प रक्तस्त्राव होत असेल तर अशक्तपणा, अ‍ॅनिमिया असा काही आजार नाही ना हे तपासावे, डॉक्टरांना भेटावं, पण त्या चार दिवसात दर दिवसाला 2/3 सॅनिटरी नॅपकिन्स लागणं इतपत रक्तस्त्राव होणं ठिक आहे. त्यापेक्षा जास्त होत असेल तर काळजी घ्यायला हवी. त्यातही एक दिवस रक्तस्त्राव होतो एक दिवस होतच नाही. असं जर होत असेल तर  वैद्यकीय मदत तातडीनं घ्या. <br/>आणि कुणी कितीही भरीस घातलं, सुरक्षित आहे असं सांगितलं तरी पाळी लांबवण्याच्या गोळ्या घेऊच नका. आपल्या जीवाशी खेळ अजिबात करु नका.</p>
    </article>
  </body>
</html>