<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.loksatta.com/maharashtra-vidhansabha-election2019-news/sanjay-raut-on-bjp-government-formation-with-ncp-maharashtra-will-not-forget-this-crime-pkd-81-2021005/"/>
    <meta property="og:site_name" content="लोकसत्ता"/>
    <meta property="article:published_time" content="2019-11-23T10:47:46+00:00"/>
    <meta property="og:title" content="संजय राऊत भाजपावर भडकले; सत्तेचा आणि पैैशाचा केला वापर"/>
    <meta property="og:description" content="''एका रात्रीत चित्र पालटले. महाराष्ट्रातील जनता हे विसरणार नाही,'' असा हल्ला संजय राऊत यांनी केला आहे. "/>
  </head>
  <body>
    <article>
      <h1>संजय राऊत भाजपावर भडकले; सत्तेचा आणि पैैशाचा केला वापर</h1>
      <h2>''एका रात्रीत चित्र पालटले. महाराष्ट्रातील जनता हे विसरणार नाही,'' असा हल्ला संजय राऊत यांनी केला आहे. </h2>
      <address><time datetime="2019-11-23T10:47:46+00:00">23 Nov 2019, 10:47</time> by <a rel="author">लोकसत्ता ऑनलाइन</a></address>
      <p>गेल्या काही दिवसांपासून भाजपावर शब्दांचे बाण सोडणारे शिवसेना नेते संजय राऊत पुन्हा एकदा भाजपाच्या सत्तास्थापनेच्या खेळीवर भडकले आहेत. भाजपाने सत्तेचा आणि पैशांचा वापर केला,  असा आरोप त्यांना केला आहे. ”एका रात्रीत चित्र पालटले. महाराष्ट्रातील जनता हे विसरणार नाही,” असा हल्ला संजय राऊत यांनी केला आहे.</p>
      <p>सत्तास्थापनेसाठी शुक्रवार रात्रीपर्यंत महाविकास आघाडीच्या जोरबैठका सुरू होत्या. उद्धव ठाकरे मुख्यमंत्री होतील, असे वक्तव्य संजय राऊत यांनी केले होते. तोवर सर्वकाही महाविकास आघाडीच्या बाजूने सुरू असल्याचेच चित्र होते. मात्र अजित पवार यांनी रात्रीतून भाजपाशी संधान साधले आणि महाविकास आघाडीच्या सत्तेच्या आशाच धुळीस मिळाल्या.</p>
      <p>मुख्यमंत्री म्हणून देवेंद्र फडणवीस यांनी शपध घेतल्यानंतर राऊत यांनी टि्वट करून आपली पहिली प्रतिक्रिया व्यक्त केली. ‘पाप के सौदागर!’ असे त्यांचे पहिले टि्वट होते. त्यांनी सत्तास्थापनेत सहभागी असलेल्या भाजपाला हा टोला लगावला होता. त्यानंतर त्यांनी दुसरे टि्वट केले की, ”महाराष्ट्राच्या नजरेस नजर भिडवून का शपथ घेतली नाही?” हा देवेंद्र फडणवीस आणि अजित पवार यांना टोला होता.</p>
      <p>त्यानंतर माध्यमांना प्रतिक्रिया देताना संजय राऊत म्हणाले की, ”शुक्रवारी रात्री ९ वाजेपर्यंत अजित पवार आमच्यासोबत चर्चा करत होते. मात्र, ते नजरेला नजर भीडवून बोलत नव्हते. जो व्यक्ती पाप करणार असतो,  तोच नजरेला नजर भीडवू शकत नाही. त्यानंतर ते अचानक गायब झाले.”</p>
    </article>
  </body>
</html>