<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-pcu-v-krymu-holodomor/30288040.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-23T10:32:10+00:00"/>
    <meta property="og:title" content="В анексованому Сімферополі прихожани ПЦУ провели жалобну панахиду по жертвах Голодомору"/>
    <meta property="og:description" content="«У ті роки, з одного боку, знищили нашу націю, а з іншого – укріпили нашу націю сьогодні» – архієпископ ПЦУ Климент"/>
  </head>
  <body>
    <article>
      <h1>В анексованому Сімферополі прихожани ПЦУ провели жалобну панахиду по жертвах Голодомору</h1>
      <address>
        <time datetime="2019-11-23T10:32:10+00:00">23 Nov 2019, 10:32</time>
      </address>
      <p>У кафедральному соборі Володимира й Ольги в анексованому Сімферополі парафіяни Православної церкви України провели жалобну панахиду за загиблими під час Голодомору в Україні 1923–1933 років, повідомляє кореспондент проєкту Радіо Свобода <a href="https://ru.krymr.com/a/news-simferopol-pcu-panihida/30287974.html">Крим.Реалії</a>.</p>
      <p>Архієпископ ПЦУ Климент у коментарі Крим.Реалії нагадав, що роковини трагедії відзначає «вся Україна».</p>
      <p>«Жалобними богослужіннями, панахидами та заходами, які нагадують про ті трагічні події, вшановують жертв тих подій. У ті роки, з одного боку, знищили нашу націю, а з іншого – укріпили нашу націю сьогодні, тому що пам’ять про ті події не дає нам загинути як нація, як держава сьогодні», – сказав голова ПЦУ в Криму.</p>
      <p>
        <b>Читайте також: <a href="https://www.radiosvoboda.org/a/news-denisova-oon-osce-relihiini-utysky-v-krymu/30283155.html">Денісова закликає місії ООН і ОБСЄ вжити заходів через релігійні утиски в Криму​</a></b>
      </p>
      <p>За його словами, «дуже важливо пам’ятати, до чого може призвести безбожництво, до чого може призвести ненависть до ближнього, до чого призводить безбожна влада, мета якої лише світова влада, світове панування».</p>
      <p>«Життя людини безцінне, ніхто з можновладців ніколи заради власних ідей, амбіцій і теорій не може жертвувати людьми», – каже архієпископ.</p>
      <p>23 листопада в Україні та світі <a href="https://www.radiosvoboda.org/a/news-ukraina-den-pamyati-zhertv-holodomoru/30287891.html">вшановують пам’ять загиблих під час Голодомору-геноциду</a> 1932–1933 років. У цей день о 16:00 пройде акція «Запали свічку пам’яті» – щоб долучитися, достатньо запалити свічку на своєму вікні.</p>
      <p>
        <b>Читайте також: </b>
        <a href="https://www.radiosvoboda.org/a/news-vzhanuvannya-pamyati-zhertv-holodomoru-zaporizhya/30288016.html">
          <b>«Люди не вірять у голод в Запоріжжі» – дослідник на акції пам’яті дітей, загиблих у роки Голодомору​</b>
        </a>
      </p>
      <p>У листопаді 2006 року Верховна Рада України визнала Голодомор 1932–1933 років <a href="https://www.radiosvoboda.org/a/holodomor-henotsyd-korotke-poyasnennia/29613422.html">геноцидом</a> українського народу.</p>
      <p>Україна з посиланням на дані науково-демографічної експертизи стверджує, що загальна кількість людських втрат від Голодомору 1932–33 років становить майже 4 мільйони осіб, а втрати українців у частині ненароджених становлять понад 6 мільйонів.​</p>
    </article>
  </body>
</html>