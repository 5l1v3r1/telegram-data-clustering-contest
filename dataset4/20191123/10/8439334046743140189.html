<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/kleidonei-i-psifos-ellinon-tou-exoterikou.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-23T10:36:00+00:00"/>
    <meta property="og:title" content="«Κλειδώνει» η ψήφος Ελλήνων του εξωτερικού"/>
    <meta property="og:description" content="Η συμπερίληψη στην πρόταση της Ν.Δ. της φράσης περί «πραγματικού δεσμού με τη χώρα», την οποία είχε ζητήσει το Κομμουνιστικό Κόμμα όσον αφορά τη συνταγματική διάταξη για το …"/>
  </head>
  <body>
    <article>
      <h1>«Κλειδώνει» η ψήφος Ελλήνων του εξωτερικού</h1>
      <address>
        <time datetime="2019-11-23T10:36:00+00:00">23 Nov 2019, 10:36</time>
      </address>
      <p>Η συμπερίληψη στην πρόταση της Ν.Δ. της φράσης περί «πραγματικού δεσμού με τη χώρα», την οποία είχε ζητήσει το Κομμουνιστικό Κόμμα όσον αφορά τη συνταγματική διάταξη για το δικαίωμα ψήφου στους αποδήμους, ενίσχυσε χθες στη Βουλή την αίσθηση ότι στη μεθαυριανή ψηφοφορία θα καταγραφεί ευρύτατη συναίνεση επί του συγκεκριμένου ζητήματος.</p>
      <p>Στην πρόταση αυτή, με τη μορφή που παρουσιάστηκε, αναφέρονται συγκεκριμένα τα εξής για το επίμαχο ζήτημα: «Με νόμο μπορεί να τίθενται προϋποθέσεις στην άσκηση του εκλογικού δικαιώματος στον τόπο διαμονής τους από τους εκλογείς που κατοικούν έξω από την Επικράτεια, όπως πραγματικός δεσμός με τη χώρα, αυτοπρόσωπη παρουσία σε εκλογικό τμήμα, χρόνος απουσίας από τη χώρα ή παρουσία στη χώρα για ορισμένο χρόνο στο παρελθόν».<br/>Η παρουσίαση της τελικής αυτής εκδοχής συνοδεύτηκε στο Περιστύλιο από θετικά σχόλια εκ μέρους όλων των κομμάτων, παρά τις μικρότερες ή μεγαλύτερες επιφυλάξεις που εκφράζονταν ειδικά όσον αφορά το εύρος των πλειοψηφιών που θα απαιτούνται για πιθανές μελλοντικές νομοθετικές αλλαγές, με αποτέλεσμα να δημιουργείται η εικόνα πως το μόνο κόμμα που δεν θα την υπερψηφίσει τη Δευτέρα είναι ο ΣΥΡΙΖΑ. Εντός της Ολομέλειας, ο κ. Γ. Κατρούγκαλος εξέφρασε ορισμένες ενστάσεις για πτυχές της, δίνοντας την αίσθηση ότι κάθε άλλο παρά δεδομένη θα πρέπει να θεωρείται η σύμφωνη γνώμη του κόμματος της αξιωματικής αντιπολίτευσης. Ως να μην κρίθηκε επαρκής η διαφοροποίηση, από κύκλους του ΣΥΡΙΖΑ υπενθυμιζόταν ότι το βράδυ της Πέμπτης από τη Νίκαια –πριν, δηλαδή, δημοσιοποιηθεί η τελική «γαλάζια» πρόταση– ο κ. Τσίπρας τη χαρακτήριζε απολύτως απορριπτέα.</p>
      <p>Οσον αφορά τη λαϊκή νομοθετική πρωτοβουλία, όπως αναμενόταν, η πρόταση προβλέπει υπογραφές από τουλάχιστον 500.000 πολίτες, ενώ υπάρχουν και «περιορισμοί» ως προς τη θεματολογία: «Δεν μπορούν οι προτάσεις να αφορούν θέματα δημοσιονομικά, εξωτερικής πολιτικής και εθνικής άμυνας».</p>
      <p>Η συζήτηση χθες συνεχιζόταν έως αργά το απόγευμα και πλέον το ενδιαφέρον στρέφεται στη Δευτέρα, όταν έπειτα από ομιλίες των πολιτικών αρχηγών θα διεξαχθεί η τελική και κρίσιμη ψηφοφορία για να αποφασιστεί ποιες θα είναι οι νέες αναθεωρημένες διατάξεις του Συντάγματος.</p>
      <p>kathimerini.gr</p>
    </article>
  </body>
</html>