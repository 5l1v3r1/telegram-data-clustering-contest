<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622893/%D8%A8%D9%88%D9%84%D8%AA%D9%88%D9%86-%DA%A9%D8%A7%D8%AE-%D8%B3%D9%81%DB%8C%D8%AF-%D8%AC%D9%84%D9%88%DB%8C-%D8%AF%D8%B3%D8%AA%D8%B1%D8%B3%DB%8C-%D9%85%D9%86-%D8%A8%D9%87-%D8%AD%D8%B3%D8%A7%D8%A8%D9%85-%D8%AF%D8%B1-%D8%AA%D9%88%D8%A6%DB%8C%D8%AA%D8%B1-%D8%B1%D8%A7-%DA%AF%D8%B1%D9%81%D8%AA%D9%87-%D8%A8%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-23T10:09:00+00:00"/>
    <meta property="og:title" content="بولتون: کاخ سفید جلوی دسترسی من به حسابم در توئیتر را گرفته بود"/>
    <meta property="og:description" content="مشاور امنیت ملی سابق دولت آمریکا که از جمله شاهدان بالقوه تحقیقات برای استیضاح دونالد ترامپ محسوب می‌شود، با از سرگیری مجدد فعالیتش در حساب توئیتر خود اعلام کرد، عدم فعالیت او در این شبکه اجتماعی به سبب قطع ساختن دسترسی او به حسابش از سوی کاخ سفید بوده است."/>
  </head>
  <body>
    <article>
      <h1>بولتون: کاخ سفید جلوی دسترسی من به حسابم در توئیتر را گرفته بود</h1>
      <h2>با فرستادن توئیتی جدید؛</h2>
      <address>
        <time datetime="2019-11-23T10:09:00+00:00">23 Nov 2019, 10:09</time>
      </address>
      <p>
        <i>مشاور امنیت ملی سابق دولت آمریکا که از جمله شاهدان بالقوه تحقیقات برای استیضاح دونالد ترامپ محسوب می‌شود، با از سرگیری مجدد فعالیتش در حساب توئیتر خود اعلام کرد، عدم فعالیت او در این شبکه اجتماعی به سبب قطع ساختن دسترسی او به حسابش از سوی کاخ سفید بوده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> جان بولتون، مشاور امنیت ملی سابق دولت دونالد ترامپ، رئیس جمهور آمریکا در توئیتی بعد از مدتها عدم فعالیتش در این شبکه اجتماعی نوشت: "کاخ سفید از زمان استعفای من به عنوان مشاور امنیت ملی اجازه دسترسی من به حساب شخصی خود در شبکه اجتماعی توئیتر را نداد. آیا دلیلش ترس از چیزهایی بوده که من ممکن است بگویم؟ خطاب به کسانی که درباره مخفی شدن من گمانه‌زنی کردند می‌گویم که متاسفانه باید شما را ناامید کنم."</p>
      <p>به گزارش روزنامه یو.اس.‌ای تودی، جان بولتون که ماه سپتامبر سمتش را در کاخ سفید ترک کرد، توضیح نداده که چه چیزهایی ممکن است در ارتباط با تحقیقات مربوط به استیضاح دونالد ترامپ از بابت تعاملاتش با رئیس جمهور اوکراین بگوید.</p>
      <p>بولتون که سفیر اسبق آمریکا در سازمان ملل در دولت جورج دبلیو. بوش بوده، پیشتر به موضوع اطلاعاتش از رخدادهایی که دموکراتهای مجلس نمایندگان آمریکا در ارتباط با استیضاح ترامپ در دست تحقیق و بررسی دارند، اشاره کرده بود.</p>
      <p>اوایل ماه جاری میلادی، وکیل بولتون به دموکراتهای مجلس نمایندگان آمریکا نوشت: بولتون شخصا در بسیاری از رخدادها، ملاقاتها و گفتگوهایی که شما تا کنون درباره آنها در شهادتها شنیده‌اید، دخیل بوده است.</p>
      <p>بولتون در عین حال یک توئیت رمزگونه دیگر نیز منتشر کرده و در آن نوشت: "ما هم‌اکنون این حساب توئیتر را آزاد کرده‌ایم در حالی که پیشتر در پی استعفای من به عنوان مشاور امنیت ملی به شکلی ناعادلانه سرکوب شد. چیزهای بیشتری در راه هستند...."</p>
      <p>کاخ سفید هنوز به ادعای بولتون درباره این که اجازه دسترسی به حساب توئیترش را پیدا نکرده، واکنش نشان نداده است.</p>
      <p>دموکراتهای مجلس نمایندگان آمریکا که مسئول تحقیقات مربوط به استیضاح دونالد ترامپ هستند، تلاش کرده‌اند بولتون را به عنوان شاهد تحقیقاتشان در مقابل خود احضار کنند اما تا کنون بولتون از ایراد شهادت در مقابل آنها امتناع کرده است.</p>
    </article>
  </body>
</html>