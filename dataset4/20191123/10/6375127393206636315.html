<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://journal.com.ph/news/nation/51st-malasakit-center-binuksan-sa-pcmc"/>
    <meta property="og:site_name" content="Journal Online"/>
    <meta property="article:published_time" content="2019-11-23T10:11:53+00:00"/>
    <meta property="og:title" content="51st Malasakit Center binuksan sa PCMC"/>
    <meta property="og:description" content="TUNGO sa mas maayos na access sa dekalidad na serbisyo para sa kalusugan, pinangunahan ni Senator Christopher Lawrence “Bong” Go ang pagbubukas ng Malasakit Center sa Philippine Children’s Medical"/>
  </head>
  <body>
    <article>
      <h1>51st Malasakit Center binuksan sa PCMC</h1>
      <address>
        <time datetime="2019-11-23T10:11:53+00:00">23 Nov 2019, 10:11</time>
      </address>
      <h3>TUNGO sa mas maayos na access sa dekalidad na serbisyo para sa kalusugan, pinangunahan ni Senator Christopher Lawrence “Bong” Go ang pagbubukas ng Malasakit Center sa Philippine Children’s Medical Center (PCMC) sa Agham Road, Quezon City nitong Huwebes.</h3>
      <p>Ang nasabing Malasakit Center ang ika-51 sa bansa at pang-23 sa Luzon.  </p>
      <p>Inihayag ang kanyang pagkahabag sa mga batang may sakit, tulad ng komplikasyon sa kidney at cancer sa murang edad, sinabi ni Go na ang Malasakit Center sa PCMC ay nakahanda nang tumulong o magbigay ng medical financial assistance upang makabawas sa bigat na dinadala, mga bayarin at gastusin ng pamilya ng mga pasyente.</p>
      <p>“51st na ito all over the country. Itong mga bata malapit sa akin, mga may cancer at kidney patients. Kadalasan sa kanila wala pang kamuwang-muwang. Masakit isipin na sa murang edad ay meron na silang sakit na cancer. Sa tulong ng Malasakit Center, sana ay humaba ang kanilang buhay,” ani Go.</p>
      <p>“Kung dati rati ay aabutan pa sila ng apat na araw para humingi ng tulong, ngayon isang araw na lang dahil sa Malasakit Center,”  dagdag ni Go sa pagsasabing ang lahat ng Filipino ay makakukuha na ng medical financial assistance sa mga Malasakit Center na kalat na sa iba’t ibang panig ng bansa.</p>
      <p>Tiniyak ni Go sa mga magulang na may anak na na-diagnosed na may cancer na ang gobyerno sa ilalim ni Pangulong Rodrigo Duterte ay nakahandang suportahan sila.</p>
      <p>“Sa mga magulang, alam ko mahal natin ang ating mga anak at gusto natin humaba ang kanilang buhay. Nandito po ang gobyerno. Sa abot ng aming makakaya, tutulong kami sa inyo,” anang senador.</p>
      <p>Habang nagsasalita, inimbitahan sa entablado ng senador si John Paul Culiao, ang batang lalaki na may leukemia, na naging malapit sa kanya sa kanyang naunang pagdalaw sa naturang ospital.</p>
      <p>Nakilala ni Go si John Paul noong June 14, 2018 nang magselebra ang senador ng kanyang kaarawan kasama ang mga batang pasyente ng  PCMC.  </p>
      <p>Nang malaman niya na nais makilala at makita ni John Paul si Pangulong Rodrigo Duterte, ay dinala niya ang bata at magulang nito sa Malacañang.  </p>
      <p>Simula noon, patuloy na inalam ng senador ang kondisyon ni John Paul at tinutulungan ang bata.</p>
      <p>Ipinaliwanag ang layunin ng Malasakit Centers, sinabi ni Go na “Noong unang panahon, dati pipila pa kayo mula Lunes, Martes, Miyerkules at Huwebes sa iba’t ibang ahensya. Ubos na ang panahon ninyo, ubos pa ang pamasahe ninyo.”</p>
      <p>Ngayon, sinabi niyang magpi-fill-up na lamang sa unified form upang mag-request ng assistance sa Malasakit Center ang bawat pasyente, imbes na magtungo at pumila pa sa magkakahiwalay na ahensiya ng gobyerno.</p>
      <p>“Nandito na po sa isang bahay ang apat na ahensiya ng gobyerno. Hindi na mauubos ang panahon niyo kakapila sa iba’t ibang opisina,” ani Go.</p>
      <p>Ang mga concerned agencies na may medical assistance programs na matatagpuan sa Malasakit Centers ay ang Philippine Health Insurance Corporation (PhilHealth), Department of Social Welfare and Development (DSWD), Department of Health (DoH) at Philippine Charity Sweepstakes Office (PCSO).</p>
      <p>Lagda na lamang ni Pangulong Duterte ang hinihintay upang maging ganap nang batas ang inihain niyang priority bill na Malasakit Center Act of 2019.</p>
      <p>“Nagf-ile po tayo ng Malasakit Center Act noong Hulyo sa Senado. Pumasa na po ito sa Senado at Lower House. Pipirmahan na ng Pangulo para magkaroon na ng 73 Malasakit Centers sa buong bansa,” sabi ng senador.</p>
    </article>
  </body>
</html>