<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/23/society/giryonis-ta-stadia-ekseliksis-tou-kai-pos-tha-epirreasoun-stis-3-epomenes-imeres-ti-xora/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T10:00:57+00:00"/>
    <meta property="og:title" content="«Γηρυόνης»: Τα 3 στάδια εξέλιξής του και πώς θα επηρρεάσουν τη χώρα τις επόμενες ημέρες"/>
    <meta property="og:description" content="Σε τρεις φάσεις θα εξελιχθεί η νέα έντονη κακοκαιρία «Γηρυόνης», που αναμένεται να επηρεάσει τη χώρα μας με ισχυρές βροχές και καταιγίδες, καθώς επίσης με πολύ θυελλώδεις νοτιάδες από την Κυριακή έως την Τρίτη"/>
  </head>
  <body>
    <article>
      <h1>«Γηρυόνης»: Τα 3 στάδια εξέλιξής του και πώς θα επηρρεάσουν τη χώρα τις επόμενες ημέρες</h1>
      <h2>Σε τρεις φάσεις θα εξελιχθεί η νέα έντονη κακοκαιρία «Γηρυόνης», που αναμένεται να επηρεάσει τη χώρα μας με ισχυρές βροχές και καταιγίδες, καθώς επίσης με πολύ θυελλώδεις νοτιάδες από την Κυριακή έως την Τρίτη</h2>
      <address><time datetime="2019-11-23T10:00:57+00:00">23 Nov 2019, 10:00</time> by <a rel="author">ΤοΒΗΜΑ Team</a></address>
      <p>Σε τρεις φάσεις θα εξελιχθεί η νέα έντονη κακοκαιρία «Γηρυόνης», που αναμένεται να επηρεάσει τη χώρα μας με ισχυρές βροχές και καταιγίδες, καθώς επίσης με πολύ θυελλώδεις νοτιάδες από την Κυριακή έως την Τρίτη.</p>
      <p>Η μετεωρολογική υπηρεσία meteo του Εθνικού Αστεροσκοπείου Αθηνών, που «βάφτισε» τη νέα κακοκαιρία, επισημαίνει ότι κατά το επόμενο τριήμερο θα πέσουν σημαντικές ποσότητες βροχής ικανές να δημιουργήσουν προβλήματα.</p>
      <p>
        <a href="https://www.in.gr/2019/11/23/politics/kommata/pasok-den-einai-edo-oute-enomeno-oute-dynato-synedrio-polla-erotimatika/">Το ΠΑΣΟΚ… δεν είναι εδώ, ούτε ενωμένο, ούτε δυνατό – Συνέδριο με πολλά ερωτηματικά</a>
      </p>
      <p>Οι τρεις φάσεις του «Γηρυόνη»</p>
      <p>Στην <b>πρώτη φάση την Κυριακή</b>, βροχές και σποραδικές καταιγίδες θα εκδηλώνονται  κατά τόπους στα ηπειρωτικά, ενώ εξαιρούνται η Ανατολική Μακεδονία και η Θράκη. Τα φαινόμενα τις απογευματινές ώρες θα ενταθούν και ενδεχομένως θα επηρεάσουν τις Σποράδες και τη Δυτική Κρήτη.</p>
      <p>Κατά τη <b>δεύτερη φάση</b> <b>από αργά το βράδυ της Κυριακής</b> έως και τις απογευματινές ώρες της Δευτέρας, ένα μέτωπο ισχυρότατων καταιγίδων θα διασχίσει το σύνολο της χώρας, με κατεύθυνση από τα δυτικά προς τα ανατολικά. Στις περιοχές που θα επηρεαστούν, συμπεριλαμβάνονται ο νομός Αττικής και η πόλη της Αθήνας.</p>
      <p>Στην <b>τρίτη και τελευταία φάση του «Γηρυόνη» από τις βραδινές ώρες της Δευτέρας</b> έως και τις απογευματινές ώρες της Τρίτης, ένα τρίτο κύμα τοπικά ισχυρών βροχών και καταιγίδων θα επηρεάσει κυρίως τα νότια και ανατολικά ηπειρωτικά και θαλάσσια τμήματα της χώρας.</p>
      <figure>
        <iframe src="https://www.youtube.com/embed/GlWf1WF0iGU" width="640" height="360" data-service="Youtube" scrolling="no"/>
      </figure>
      <p>
        <b>Αναλυτική πρόγνωση</b>
      </p>
      <p>Το Σάββατο, σύμφωνα με την πρόγνωση του meteo, αναμένονται κατά περιόδους αυξημένες νεφώσεις σε ολόκληρη σχεδόν τη χώρα, με λίγες βροχές τοπικού χαρακτήρα, κυρίως στα δυτικά, στα βόρεια και στο Ανατολικό Αιγαίο, καθώς επίσης πιθανές μεμονωμένες καταιγίδες κυρίως πάνω από τη θάλασσα. Τις νυκτερινές και πρώτες πρωινές ώρες, η ορατότητα σε πολλές περιοχές θα είναι περιορισμένη και θα σχηματιστούν τοπικές ομίχλες.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 15, στην Ήπειρο από 7 έως 19 βαθμούς, στην Κεντρική Ελλάδα από 6 έως 18, στη Δυτική και Νότια Ελλάδα από 10 έως 19 βαθμούς, στα υπόλοιπα ηπειρωτικά από 8 έως 20, στα νησιά του Ιονίου από 12 έως 19 βαθμούς, και στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Αιγαίο θα πνέουν από διάφορες διευθύνσεις με εντάσεις έως 4 μποφόρ, ενώ στα βορειότερα πελάγη θα επικρατήσουν ανατολικοί βορειοανατολικοί άνεμοι εντάσεων 4 έως 5 μποφόρ. Στο Ιόνιο οι άνεμοι θα πνέουν νοτιοανατολικοί ασθενείς έως μέτριοι, 3 με 5 μποφόρ, και από τις βραδινές ώρες ισχυροί 6 μποφόρ, με περαιτέρω σημαντική ενίσχυση τη νύχτα προς Κυριακή.</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>