<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Boiko-Borisov-otiva-pri-Donald-Trump-v-Beliya-dom-916080"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-23T10:42:00+00:00"/>
    <meta property="og:title" content="Бойко Борисов отива при Доналд Тръмп в Белия дом"/>
    <meta property="og:description" content="Министър-председателят Бойко Борисов ще бъде на официално посещение в Съединените американски щати, ..."/>
  </head>
  <body>
    <article>
      <h1>Бойко Борисов отива при Доналд Тръмп в Белия дом</h1>
      <address>
        <time datetime="2019-11-23T10:42:00+00:00">23 Nov 2019, 10:42</time>
      </address>
      <p>Министър-председателят <a href="https://www.plovdiv24.bg/novini/persons/260.html">Бойко Борисов</a> ще бъде на официално посещение в Съединените американски щати, където ще се срещне с президента на САЩ Доналд Тръмп на 25 ноември в столицата Вашингтон.</p>
      <p>В рамките на разговора им в Белия дом, премиерът Борисов и президентът Тръмп ще обсъдят стратегическото партньорство между двете страни и развитието на двустранното сътрудничество, отбелязвайки силните и трайни отношения, които съществуват между България и САЩ. Акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху енергийната диверсификация, както и върху други актуални теми.</p>
      <p>По време на визитата си в САЩ премиерът <a href="https://www.plovdiv24.bg/novini/persons/260.html">Бойко Борисов</a> ще участва в церемония по поднасяне на венец на Мемориала на незнайния воин в Националния гробищен парк "Арлингтън“. Във Вашингтон българският министър-председател ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Премиерът Борисов ще проведе и среща с представители на американския бизнес в сградата на Американската търговско-промишлена палата.</p>
      <p>В ръководената от министър-председателя <a href="https://www.plovdiv24.bg/novini/persons/260.html">Бойко Борисов</a> официална делегация във Вашингтон ще участват вицепремиерът <a href="https://www.plovdiv24.bg/novini/persons/3303.html">Томислав Дончев</a>, вицепремиерът и министър на отбраната <a href="https://www.plovdiv24.bg/novini/persons/2673.html">Красимир Каракачанов</a>, министърът на финансите <a href="https://www.plovdiv24.bg/novini/persons/5080.html">Владислав Горанов</a> и министърът на икономиката <a href="https://www.plovdiv24.bg/novini/persons/5188.html">Емил Караниколов</a>.</p>
    </article>
  </body>
</html>