<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/kultur-sanat/kultur-sanat-genel/uluslararasi-nasreddin-hoca-karikaturculer-yarismasi-sergisi-acildi/"/>
    <meta property="og:site_name" content="Denizli Haber"/>
    <meta property="article:published_time" content="2019-11-23T10:39:00+00:00"/>
    <meta property="og:title" content="Uluslararası Nasreddin Hoca Karikatürcüler Yarışması Sergisi açıldı"/>
    <meta property="og:description" content="Karikatürcüler Derneği’nin 39 yıldır gerçekleştirdiği Uluslararası Nasreddin Hoca Karikatür Yarışması’nın ödüllü eserleri Denizli’de görücüye çıktı. Turhan Bahadır Sergi Salonu’nda açılan sergide, uluslararası alanda ün yapmış çizerlerin 77 karikatürü yer alıyor."/>
  </head>
  <body>
    <article>
      <h1>Uluslararası Nasreddin Hoca Karikatürcüler Yarışması Sergisi açıldı</h1>
      <h2>Karikatürcüler Derneği’nin 39 yıldır gerçekleştirdiği Uluslararası Nasreddin Hoca Karikatür Yarışması’nın ödüllü eserleri Denizli’de görücüye çıktı. Turhan Bahadır Sergi Salonu’nda açılan sergide, uluslararası alanda ün yapmış çizerlerin 77 karikatürü yer alıyor.</h2>
      <address><time datetime="2019-11-23T10:39:00+00:00">23 Nov 2019, 10:39</time> by <a rel="author">Haber Merkezi</a></address>
      <p>Karikatürcüler Derneği’nin bu yıl 39.sunu gerçekleştirdiği Uluslararası Nasreddin Hoca Karikatür Yarışması’nın ödül alan 77 eseri Denizlili sanat sevenlerin beğenisine sunuldu. Sergi daha önce İstanbul ve Ankara’da da sanat sevenler ile buluşmuştu.</p>
      <p>Turan Bahadır Sergi Salonu’nda gerçekleştirilen açılış törenine Denizli Büyükşehir Belediye Başkanı Osman Zolan, CHP İl Başkanı Mahir Akbaba, Atatürkçü Düşünce Derneği Denizli Şubesi Başkanı Kadem Özbay, Karikatürcüler Derneği Genel Başkanı Metin Peker, Büyükşehir Belediyesi Sosyal İşler Başkanı Hüdaver Otaklı ve sanat sevenler katıldı.</p>
      <figure>
        <img src="https://www.denizlihaber.com/medya/2019/11/denizli-karikat%C3%BCr-sergi-mehmet.jpg"/>
      </figure>
      <p>Serginin açılış konuşmasını yapan Karikatürcüler Derneği Denizli Temsilcisi Mehmet Selçuk, 39 yıldır gururla bu yarışmanın gerçekleştirildiği vurguladı. Sergide kendisin de bir eserinin olduğunu ifade eden Selçuk, ”Bugünün bir güzelliği de benim PEV Anadolu Lisesi’ndeki öğrencilerimle çıkardığım Oniki Otuz Beş adlı kültür sanat dergimizin de ikinci sayısının tanıtımı yapıyor olmamız. Sizlerin de katkısını bekliyoruz o katkılarla dergimizi çıkarıyoruz” dedi.</p>
      <figure>
        <img src="https://www.denizlihaber.com/medya/2019/11/denizli-karikat%C3%BCr-sergi-metin.jpg"/>
      </figure>
      <p>Karikatürcüler Derneği Genel Başkanı Metin Peker de, Türkiye’nin tek örgütlü insan hakları ve adalet konusunda çizen kişilerden oluşan önemli bir sivil toplum kuruluşu olduklarının altını çizdi.</p>
      <p>Peker, “12 Eylül askeri darbesinde demokrasi ortadan kaldırıldı, bütün dernekler gibi bizim derneğimiz de kapatıldı. Yeniden açıldıktan sonra başlattığımız yarışmayı bugüne kadar getirdik. 39 yıldır sürdürdüğümüz yarışma tüm Dünya’nın tanıdığı bir organizasyon haline geldi” dedi.</p>
      <figure>
        <img src="https://www.denizlihaber.com/medya/2019/11/denizli-karikat%C3%BCr-sergi-mahir.jpg"/>
      </figure>
      <p>CHP İl Başkanı Mahir Akbaba da serginin açılışında davetlilere seslendi. Akbaba, “Yüzlerce yıldır hayat tarzımızı etkileyen Nasreddin Hoca bugün burada bizi bir araya getirdi. Nasreddin Hoca’nın medrese öğretiminden dolayı eğitimci yönü var, kavuğundan dolayı devlet adamı yönü var. Pazarda eşeğiyle beraber turşu sattığı için de benim en önemsediğim yönü halk adamı kimliğiyle karşımıza çıkması. Nasreddin Hoca Anadolu insanını bizlere anlatıyor. Hocanın ayak bastığı her yerde onun eserleri, Anadolu insanın yaşam tarzı günden güne aktarılarak bu güne kadar ulaştı. Nasreddin Hoca gibi bir değerin sanatla birleşmesi çok önemli. Hocaya uygun bir son söz söyleyim. Nasreddin Hoca’nın yolu bir gün Denizli’ye düşmüş” dedi.</p>
      <figure>
        <img src="https://www.denizlihaber.com/medya/2019/11/denizli-karikat%C3%BCr-sergi-k%C4%B1zlar.jpg"/>
      </figure>
      <p><b>ÖDÜL ALAN 77 ADET ESER SERGİLENDİ</b><br/>Açılış konuşmalarının ardından davetliler Uluslararası Nasreddin Hoca Karikatür Yarışması’na katılan ve ödül alan 77 eserin yer aldığı sergiyi gezdi.</p>
      <figure>
        <img src="https://www.denizlihaber.com/medya/2019/11/denizli-karikat%C3%BCr-sergi-zolan.jpg"/>
      </figure>
      <p>Karikatürcüler Derneği Denizli Temsilcisi Mehmet Selçuk davetliler ile yakından ilgilendi, eserler ve çizerleri hakkında bilgiler verdi.</p>
      <p>Uluslararası düzeyde çok ünlü, ödül alan karikatürlerin sergilendiği sergide, Karikatürler Derneği Denizli temsilcisi Mehmet Selçuk’un da bir eseri yer aldı.</p>
      <figure>
        <img src="https://www.denizlihaber.com/medya/2019/11/denizli-karikat%C3%BCr-sergi-zolan2.jpg"/>
      </figure>
      <p>28 Kasım’a kadar Turhan Bahadır Sergi Salonu’nda ziyaretçilere açık olacak serginin bundan sonraki durağı İzmir olacak.</p>
    </article>
  </body>
</html>