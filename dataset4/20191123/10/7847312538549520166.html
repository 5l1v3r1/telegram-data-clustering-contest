<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/kosciol/474313-papiez-przybyl-do-japonii-wazny-apel-do-biskupow"/>
    <meta property="og:site_name" content="wPolityce.pl"/>
    <meta property="article:published_time" content="2019-11-23T10:59:20+00:00"/>
    <meta property="og:title" content="Papież przybył do Japonii. Zaapelował do biskupów: Zwracajcie uwagę na młodzież. Kultura sukcesu musi dać szansę wszystkim"/>
    <meta property="og:description" content="&quot;Pragnę ogarnąć moim uściskiem i modlitwami wszystkich Japończyków w tym okresie naznaczonym intronizacją nowego cesarza&quot;."/>
  </head>
  <body>
    <article>
      <h1>Papież przybył do Japonii. Zaapelował do biskupów: Zwracajcie uwagę na młodzież. Kultura sukcesu musi dać szansę wszystkim</h1>
      <address><time datetime="2019-11-23T10:59:20+00:00">23 Nov 2019, 10:59</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <p>
        <b>Papież Franciszek przybył w sobotę do stolicy Japonii, Tokio. Papieski samolot przyleciał z Bangkoku w Tajlandii. W trakcie trzydniowej wizyty Franciszek odwiedzi też miasta zniszczone przez bomby atomowe w 1945 roku: Nagasaki i Hiroszimę.</b>
      </p>
      <p>CZYTAJ TAKŻE: <a href="https://wpolityce.pl/kosciol/473469-papiez-wykorzystywanie-broni-nuklearnej-jest-niemoralne">Papież do Japończyków: Wykorzystywanie broni nuklearnej jest niemoralne. Wasz kraj jest świadom cierpień spowodowanych przez wojnę</a></p>
      <p>
        <a href="https://wpolityce.pl/kosciol/473431-franciszek-udaje-sie-z-pielgrzymka-do-japonii-i-tajlandii">Franciszek udaje się do Japonii i Tajlandii śladami świętego Jana Pawła II. Motto pielgrzymki: Chronić każde życie</a>
      </p>
      <slideshow>
        <figure>
          <a href="https://wpolityce.pl/p/635332">
            <img src="https://wpolityce.pl/p/635332"/>
          </a>
          <figcaption>autor: PAP/EPA</figcaption>
        </figure>
        <figure>
          <a href="https://wpolityce.pl/p/635333">
            <img src="https://wpolityce.pl/p/635333"/>
          </a>
          <figcaption>autor: PAP/EPA</figcaption>
        </figure>
        <figure>
          <a href="https://wpolityce.pl/p/635334">
            <img src="https://wpolityce.pl/p/635334"/>
          </a>
          <figcaption>autor: PAP/EPA</figcaption>
        </figure>
        <figure>
          <a href="https://wpolityce.pl/p/635335">
            <img src="https://wpolityce.pl/p/635335"/>
          </a>
          <figcaption>autor: PAP/EPA</figcaption>
        </figure>
        <figure>
          <a href="https://wpolityce.pl/p/635336">
            <img src="https://wpolityce.pl/p/635336"/>
          </a>
          <figcaption>autor: PAP/EPA</figcaption>
        </figure>
        <figure>
          <a href="https://wpolityce.pl/p/635337">
            <img src="https://wpolityce.pl/p/635337"/>
          </a>
          <figcaption>autor: PAP/EPA</figcaption>
        </figure>
        <figure>
          <a href="https://wpolityce.pl/p/635338">
            <img src="https://wpolityce.pl/p/635338"/>
          </a>
          <figcaption>autor: PAP/EPA</figcaption>
        </figure>
      </slideshow>
      <p>Obecna tygodniowa podróż po Azji jest jedną z najdłuższych i najbardziej odległych pielgrzymek Franciszka. Oba kraje odwiedza śladami św. Jana Pawła II, który był tam w latach 80.</p>
      <p>Papież Franciszek powiedział w pierwszym przemówieniu po przybyciu do Japonii w sobotę, że kultura wydajności i sukcesu musi otworzyć się, by dać wszystkim, a nie tylko najlepszym możliwość szczęśliwego życia. W Japonii papież pozostanie do wtorku.</p>
      <p>Po przylocie do Tokio Franciszek spotkał się w nuncjaturze apostolskiej z japońskimi biskupami. To jedyny punkt jego programu na ten dzień po 6-godzinnym locie ze stolicy Tajlandii, Bangkoku.</p>
      <p>Zwracając się do nich podkreślił:</p>
      <blockquote>Pragnę ogarnąć moim uściskiem i modlitwami wszystkich Japończyków w tym okresie naznaczonym intronizacją nowego cesarza.</blockquote>
      <p>Słowa te były odniesieniem do formalnego wstąpienia cesarza Naruhito na tron przed niespełna miesiącem.</p>
      <p>Papież wyznał, że od czasów młodości żywił sympatię i miłość do Japonii, gdzie chciał być misjonarzem.</p>
      <blockquote>Minęło wiele lat od tego impulsu misyjnego, na którego realizację trzeba było poczekać. Dzisiaj Pan daje mi możliwość bycia między wami jako pielgrzym misyjny, śladami wielkich świadków wiary</blockquote>
      <p>— dodał.</p>
      <p>Franciszek przywołał czasy prześladowań chrześcijan w Japonii przed wiekami, gdy wiara była przekazywana w ukryciu.</p>
      <blockquote>DNA waszych wspólnot jest naznaczone tym świadectwem, które stanowi antidotum na wszelką rozpacz, wskazującym drogę, ku której trzeba się orientować</blockquote>
      <p>— oświadczył papież.</p>
      <p>Przypomniał, że jego podróż apostolska odbywa się pod hasłem „Chroń wszelkie życie”.</p>
      <p>Mówił też o tym, że w niedzielę odwiedzi Nagasaki i Hiroszimę, zniszczone przez bomby atomowe w sierpniu 1945 roku.</p>
      <blockquote>Będę modlił się za ofiary katastrofalnego bombardowania tych dwóch miast i powtórzę wasze własne prorocze apele o rozbrojenie nuklearne</blockquote>
      <p>— podkreślił zwracając się do biskupów.</p>
      <blockquote>Pragnę spotkać osoby, które nadal cierpią z powodu ran tego tragicznego wydarzenia w dziejach ludzkości</blockquote>
      <ul>
        <li>dodał.</li>
      </ul>
      <p>Zaapelował także:</p>
      <blockquote>Nie lękajmy się rozwijania zawsze, tu i na całym świecie, misji zdolnej do podniesienia głosu i obrony każdego życia jako cennego daru Pana.</blockquote>
      <p>Mówił również o „plagach” zagrażających społeczeństwu japońskiemu, które jest naznaczone samotnością, rozpaczą i izolacją, zwłaszcza wśród ludzi młodych. Odnotował w tym kontekście wzrost liczby samobójstw i przypadków znęcania się.</p>
      <p>Franciszek apelował do biskupów, by zwracali szczególną uwagę na młodzież i na jej potrzeby. Jak stwierdził, chodzi o stworzenie takich warunków, w których „kultura wydajności, osiągnięć i sukcesu mogła otworzyć się na kulturę bezinteresownej i altruistycznej miłości, by dać wszystkim, a nie tylko +lepszym+ możliwość życia szczęśliwego i spełnionego”.</p>
      <p>W 127- milionowej Japonii katolików jest około 500 tysięcy. Stanowią oni 0,4 procent ludności.</p>
      <p>
        <b>To jezuici, macierzysty zakon Jorge Bergoglio, przynieśli do Japonii chrześcijaństwo w połowie XVI wieku; na początku XVII stulecia zostało ono zakazane i rozpoczęły się krwawe prześladowania. Zakaz obowiązywał do XIX wieku. O okresie prześladowań opowiada film „Milczenie”, który jego reżyser, Martin Scorsese przywiózł papieżowi. Film miał premierę w Watykanie.</b>
      </p>
      <p>Przypomina się, że marzeniem młodego księdza Bergoglio było to, by pojechać na misję do Kraju Kwitnącej Wiśni, ale jego przełożeni w Argentynie mieli wobec niego inne plany. Teraz jego tłumaczem w czasie wizyty będzie ksiądz Renzo de Luca, którego przyszły papież jako prowincjał jezuitów w swojej ojczyźnie wysłał właśnie tam jako misjonarza.</p>
      <p>Niedziela będzie najważniejszym i najbogatszym w wydarzenia dniem. Rano Franciszek poleci do Nagasaki, gdzie w miejscu wybuchu bomby 9 sierpnia 1945 roku, czyli Atomic Bomb Hypocenter Park zapali świeczkę przy pomniku ofiar i będzie się tam modlić. Stamtąd również wystosuje do świata orędzie na temat broni nuklearnej.</p>
      <p>Następnie papież odda hołd świętym męczennikom na wzgórzu Nishizaka, gdzie w 1597 roku, w czasach prześladowań religijnych, ukrzyżowano 26 chrześcijan. Ich pomnik ze znakiem krzyża w jego centrum został tam wzniesiony w 1962 roku. Franciszek odmówi w tym miejscu modlitwę Anioł Pański.</p>
      <p>Po południu odprawi mszę na stadionie baseballowym w Nagasaki, po czym odleci do Hiroszimy. Tam w miejscu wybuchu bomby atomowej 6 sierpnia 1945 roku weźmie udział w spotkaniu w intencji pokoju i wygłosi przesłanie.</p>
      <p>W poniedziałek w Tokio papież spotka się z ofiarami potrójnej katastrofy w 2011 roku: trzęsienia ziemi, tsunami i poważnej awarii w elektrowni atomowej Fukushima.</p>
      <p>Franciszek złoży również prywatną wizytę cesarzowi Naruhito w Pałacu Cesarskim. Później spotka się z młodzieżą w tokijskiej katedrze Najświętszej Maryi Panny i odprawi mszę na stadionie Tokyo Dome, na którym mieście się ponad 30 tysięcy osób.</p>
      <p>Kolejny punkt to spotkanie papieża z premierem Shinzo Abem w jego siedzibie, Kantei, a następnie przemówienie do przedstawicieli władz państwa.</p>
      <p>W ostatnim dniu pobytu, we wtorek, Franciszek wygłosi przemówienie na Uniwersytecie Sophia, założonym przez jezuitów. Następnie wyruszy w drogę powrotną do Rzymu.</p>
      <p>wkt/PAP</p>
    </article>
  </body>
</html>