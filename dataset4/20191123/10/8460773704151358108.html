<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/kerala/indian-judicial-syatem-n-ram-lawyers-union/836305"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-23T10:36:44+00:00"/>
    <meta property="og:title" content="ഇന്ത്യൻ നീതിന്യായ വ്യവസ്ഥയുടെ പാരമ്പര്യം തിരികെപിടിക്കണം: എൻ റാം"/>
    <meta property="og:description" content="ഇന്ത്യൻ നീതിന്യായ വ്യവസ്ഥയുടെ സ്വതന്ത്രവും നീതിയുക്തവുമായ ..."/>
  </head>
  <body>
    <article>
      <h1>ഇന്ത്യൻ നീതിന്യായ വ്യവസ്ഥയുടെ പാരമ്പര്യം തിരികെപിടിക്കണം: എൻ റാം</h1>
      <address><time datetime="2019-11-23T10:36:44+00:00">23 Nov 2019, 10:36</time> by <a rel="author">വെബ് ഡെസ്‌ക്‌</a></address>
      <p>കോഴിക്കോട്‌&gt; ഇന്ത്യൻ നീതിന്യായ വ്യവസ്ഥയുടെ സ്വതന്ത്രവും നീതിയുക്തവുമായ പാരമ്പര്യം തിരികെപിടിക്കാൻ ജനാധിപത്യത്തിൽ വിശ്വസിക്കുന്ന മാധ്യമപ്രവർത്തകരും അഭിഭാഷകരും കൂട്ടായി പരിശ്രമിക്കണമെന്ന്‌ ദി ഹിന്ദു ഗ്രൂപ്പ്‌ ഓഫ്‌ പബ്ലിക്കേഷൻസ്‌ ചെയർമാൻ എൻ റാം അഭിപ്രായപ്പെട്ടു. ഓൾ ഇന്ത്യ ലോയേഴ്‌സ്‌ യൂണിയൻ അഖിലേന്ത്യാ സമ്മേളനത്തോടനുബന്ധിച്ച്‌ നടത്തിയ ‘മാധ്യമ സ്വാതന്ത്ര്യം വർത്തമാനകാല ഇന്ത്യയിൽ’ സെമിനാർ ഉദ്‌ഘാടനം ചെയ്യുകയായിരുന്നു അദ്ദേഹം.</p>
      <p>സ്വാതന്ത്ര്യാനന്തരം ഇന്ത്യയിൽ മാധ്യമസ്വാതന്ത്ര്യം അസൂയാവഹമായിരുന്നു. അതിന്‌ നേതൃത്വം നൽകിയവരിൽ മലയാളികളടക്കം നിരവധിയാളുകളുണ്ട്‌.<br/>വിധിപ്രസ്‌താവങ്ങൾ നടത്തുന്ന കോടതികൾ ഭരണകൂടം ആവശ്യപ്പെടുന്ന രീതിയിൽ വഴങ്ങുന്നുണ്ടെന്ന്‌ സംശയിക്കേണ്ട സാഹചര്യത്തിലൂടെയാണ്‌ കടന്നുപോകുന്നത്‌. ഇതിൽനിന്നും നീതിന്യായ വ്യവസ്ഥയെ തിരികെ കൊണ്ടുവരാൻ ശക്തമായ പ്രചാരണം നടത്തണം. അയോധ്യ കേസിൽ പള്ളി തകർത്തതും പ്രതിഷ്ഠ നടത്തിയതും തെറ്റാണെന്ന്‌ കണ്ടെത്തിയ കോടതി വിചിത്രമായ വിധിയാണ്‌ പുറപ്പെടുവിച്ചത്‌.</p>
      <p>കശ്‌മീരിന്റെ പ്രത്യേകാവകാശങ്ങൾ എടുത്തുകഴിഞ്ഞ ശേഷം തന്റെ സഹപ്രവർത്തകനെ കാണാനെത്തിയ സിപിഐ എം ജനറൽ സെക്രട്ടറി രാഷ്‌ട്രീയം പറയരുതെന്ന്‌ കോടതി നിർദേശമുണ്ടായി. ഏതു നിയമത്തിന്റെ അടിസ്ഥാനത്തിലാണ്‌ രാഷ്‌ട്രീയം സംസാരിക്കരുത്‌ എന്ന്‌ ഉത്തരവിറക്കുന്നതെന്ന്‌ മനസ്സിലാകുന്നില്ല. കോടതികൾക്കുമേൽ പലപ്പോഴും സമ്മർദമുണ്ടാകുന്നു എന്നതിന്‌ ഉദാഹരണമാണ്‌ പി ചിദംബരത്തിന്റെ കേസ്‌.</p>
      <p>രാജ്യത്ത്‌ മാധ്യമപ്രവർത്തകർക്കെതിരായി അക്രമങ്ങൾ വർധിക്കുകയാണ്‌. 1992നു ശേഷം 50 ജേർണലിസ്‌റ്റുകളാണ്‌ കൊല്ലപ്പെട്ടത്‌. 2014ൽ മാത്രം പത്തുപേർ കൊല്ലപ്പെട്ടു. വർഗീയതക്കും അഴിമതിക്കുമെതിരായും മനുഷ്യാവകാശത്തിനു വേണ്ടിയും എഴുതിയവരാണ്‌ കൊല്ലപ്പെട്ടത്‌. ഇതിൽ ഒരു കേസിലും ഇതുവരെയും വിധിപറഞ്ഞിട്ടില്ല, ആരും ശിക്ഷിക്കപ്പെട്ടിട്ടുമില്ല. ഞെട്ടിക്കുന്ന അവസ്ഥയാണിത്‌–- എൻ റാം പറഞ്ഞു.</p>
      <p>ഗൂഢലക്ഷ്യങ്ങൾ നിറവേറ്റാൻ കോർപറേറ്റുകൾ മാധ്യമങ്ങളെ ഉപയോഗിക്കുന്നുണ്ടെന്ന്‌ മുഖ്യാതിഥിയായ അഡ്വക്കറ്റ്‌ ജനറൽ സി പി സുധാകര പ്രസാദ്‌ പറഞ്ഞു. വ്യക്തികളുടെ അന്തസ്സിനെ ബാധിക്കുന്ന രീതിയിൽ മാധ്യമ ഇടപെടലുകൾ പാടില്ലെന്ന്‌ കോടതികൾ പലതവണ മുന്നറിയിപ്പ്‌ നൽകിയിട്ടുണ്ട്‌. ഇത്‌ പാലിക്കാൻ ചിലർ തയ്യാറാകുന്നില്ലെന്നും അദ്ദേഹം പറഞ്ഞു.</p>
      <p>മേയർ തോട്ടത്തിൽ രവീന്ദ്രൻ അധ്യക്ഷനായി. ലോയേഴ്‌സ്‌ യൂണിയൻ അഖിലേന്ത്യാ വൈസ്‌ പ്രസിഡന്റ്‌ ഇ കെ നാരായണൻ മോഡറേറ്ററായി. ദേശാഭിമാനി റസിഡന്റ്‌ എഡിറ്റർ വി ബി പരമേശ്വരൻ, മലയാള മനോരമ ചീഫ്‌ ന്യൂസ്‌ എഡിറ്റർ പി ജെ ജോഷ്വാ, മാതൃഭൂമി എഡിറ്റർ മനോജ്‌ കെ ദാസ്‌, മീഡിയാ വൺ സീനിയർ ന്യൂസ്‌ എഡിറ്റർ അഭിലാഷ്‌ മോഹൻ എന്നിവർ സംസാരിച്ചു. ലോയേഴ്‌സ്‌ യൂണിയൻ സംസ്ഥാന ജോ. സെക്രട്ടറി കെ ജയരാജൻ സ്വാഗതവും ജില്ലാ സെക്രട്ടറി ജോജു സിറിയക്‌ നന്ദിയും പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/kerala/befi-state-conference/836314"/>
        <a href="https://www.deshabhimani.com/news/kerala/wayanad-package-for-schools/836309"/>
        <a href="https://www.deshabhimani.com/news/kerala/p-g-samskriti-kendram-thiruvananthapuram/836307"/>
      </related>
    </article>
  </body>
</html>