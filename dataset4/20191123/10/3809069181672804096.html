<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/stili/oi-prwtagwnistes/article/1417129/karmelo-tora-i-pote-pics-vids"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T10:36:00+00:00"/>
    <meta property="og:title" content="Καρμέλο: Τώρα ή ποτέ! (pics &amp; vids)"/>
    <meta property="og:description" content="Οι Μπλέιζερς δίνουν στον Καρμέλο την τελευταία μεγάλη ευκαιρία της καριέρας του και το gazzetta.gr γράφει για τον παίκτη που θέλει να αποδείξει πως έκαναν λάθος όσοι τον αγνοούσαν για μήνες."/>
  </head>
  <body>
    <article>
      <h1>Καρμέλο: Τώρα ή ποτέ! (pics &amp; vids)</h1>
      <h2>Οι Μπλέιζερς δίνουν στον Καρμέλο την τελευταία μεγάλη ευκαιρία της καριέρας του και το gazzetta.gr γράφει για τον παίκτη που θέλει να αποδείξει πως έκαναν λάθος όσοι τον αγνοούσαν για μήνες.</h2>
      <address><time datetime="2019-11-23T10:36:00+00:00">23 Nov 2019, 10:36</time> by <a rel="author" href="http://www.gazzetta.gr/taxonomy/term/44897" target="_blank">Νίκος Καρφής</a></address>
      <p>O <b>Kαρμέλο </b>άργησε πάρα πολύ να βρει ομάδα, αλλά τελικά η πρόταση των <b>Μπλέιζερς </b>παρουσιάστηκε σαν θείο δώρο που δεν θα μπορούσε να απορρίψει.</p>
      <p>Ο πρώην παίκτης των Νικς και των Ρόκετς είχε αρχίσει να κάνει δεύτερες σκέψεις, όταν καταλάβαινε πως περνάει ο καιρός και δεν ενδιαφέρεται κανείς για εκείνον. O ίδιος δεν μπορούσε να δεχθεί το γεγονός πως δεν έβρισκε κάποιο συμβόλαιο. «Μου λέτε ότι δεν μπορώ να βρω θέση σε ρόστερ 15 παικτών μεταξύ 30 ομάδων», ήταν η ατάκα του.</p>
      <p>Οι Μπλέιζερς έδωσαν μια μεγάλη ευκαιρία στον Μέλο, την τελευταία που ίσως θα έχει στην καριέρα του για να κάνει κάτι σημαντικό σε ομαδικό επίπεδο. Το <b>gazzetta.gr </b>γράφει για έναν χαρισματικό σκόρερ (σε Νάγκετς και Νικς) που δεν έχει καταφέρει ποτέ να παίξει στους τελικούς του ΝΒΑ και πλέον έχει την τελευταία του ευκαιρία να νιώσει... ζωντανός και σημαντικός για μια ομάδα που έχει μόνιμη θέση στα playoffs τα τελευταία χρόνια. Η ελπίδα πεθαίνει πάντα τελευταία και ο Μέλο έχει στο πίσω μέρος του μυαλού του πως στο Πόρτλαντ μπορεί να κάνει το βήμα παραπάνω, αν αντέξει κόντρα στα μεγαθήρια της Δύσης.</p>
      <p>
        <b>Oι μεγαλύτερες χαμένες ευκαιρίες της καριέρας του</b>
      </p>
      <figure>
        <img src="http://www.gazzetta.gr/sites/default/files/sitefiles_2019-11/gigigig_0.jpg"/>
      </figure>
      <p>
        <u>
          <b>2016-17 Θάντερ</b>
        </u>
      </p>
      <p>Το 2017 ο Καρμέλο έφτιαξε μια φοβερή τριάδα με τους Ράσελ Ουέστμπρουκ και Πολ Τζορτζ, αλλά κάτι τους έλειπε. Ο Μέλο είδε του μέσους όρους του να πέφτουν κάτι που ήταν λογικό. Μέτρησε 16.6 πόντους μέσο όρο και 40% εντός πεδιάς. Παρόλα αυτά οι Θάντερ τερμάτισαν 4οι στη Δύση και υποδέχθηκαν τους Τζαζ με πλεονέκτημα έδρας. Η τριάδα Ουέστμπρουκ, Τζορτζ, Άντονι απέτυχε παταγωδώς να δικαιολογήσει όλο τον ντόρο που είχαμε κατά τη διάρκεια της σεζόν.</p>
      <p>
        <u>
          <b>2012-13 Νικς</b>
        </u>
      </p>
      <p>Δύσκολο να πετύχεις στους... καταραμένους Νικς. Πάντως εκείνη τη σεζόν η ομάδα βλεπόταν. Ο Άντονι τερμάτισε 3ος στην ψηφοφορία για MVP, με τον Μάικ Γούντσον να βρίσκει τα κουμπιά του. Η Νέα Υόρκη καθάρισαν ότι είχε μείνει από τους πρωταθλητές του 2008, Σέλτικς και πήγαν στους ημιτελικούς Ανατολής με πλεονέκτημα έδρας κόντρα στους Πέισερς. Στόχος οι τελικοί περιφέρειας κόντρα στους Χιτ των ΛεΜπρόν Ουέιντ και Μπος</p>
      <p>Ο Καρμέλο έδωσε ότι μπορούσε, αλλά οι Πέισερς του Τζορτζ τον τελείωσαν. Στα επόμενα χρόνια οι Νικς θύμισαν ανέκδοτο πολλές φορές. Από τη στιγμή που ανέλαβε πρόεδρος ο Φιλ Τζάκσον, η καριέρα του Καρμέλο πέρασε κρίση, με τον ίδιο να περιγράφει το δράμα των Νικς σαν μια γαμη… κατάσταση. Ο Μέλο είχε κάνει μια φοβερή δήλωση, λέγοντας πως ο πρωταθλητής του ΝΒΑ με Λέικερς και Μπουλς, ήθελε να τον ανταλλάξει για ένα πακέτο πατατάκια! Δεν χρειάζονται παραπάνω πράγματα για να καταλάβεις τι γινόταν.</p>
      <figure>
        <iframe src="https://www.youtube.com/embed/5yrjchNg7Fk" width="640" height="360" data-service="Youtube" scrolling="no"/>
      </figure>
      <p>
        <u>
          <b>2008-09 Νάγκετς</b>
        </u>
      </p>
      <p>Και υπάρχουν και οι απολαυστικοί Νάγκετς της σεζόν 2008-09. Αυτόν τον Καρμέλο θέλουμε. Τον Καρμέλο των Νάγκετς. Αυτόν τον Καρμέλο θέλουν να θυμούνται όσοι τον σέβονται και τον αγαπούν πραγματικά. Το 2009 το Ντένβερ είχε Μπίλαπς, Τζέι Αρ Σμιθ και Νενέ-Κένιον Μάρτιν στη ρακέτα, στο ξεκίνημα της σεζόν βρισκόταν στην ομάδα και ο Άλεν Άιβερσον, ο οποίος στη συνέχεια μετακόμισε στο Ντιτρόιτ. Εκείνη η ομαδάρα είχε την ατυχία να πέσει πάνω στον Κόμπι Μπράιαντ και τους Λέικερς.</p>
      <p>Στις κρίσιμες στιγμές των παιχνιδιών, οι Νάγκετς δεν συμπεριφέρθηκαν όπως άρμοζε στην περίσταση. Στο Game 1 Ο Άντονι Κάρτερ έκανε τραγικό λάθος, ο Αρίζα έκλεψε και οι Λέικερς πανηγύρισαν.Στο Game 3 οι Νάγκετς έχαναν με 97-95 και απέμεναν 37 δευτερόλεπτα για τη λήξη. Αυτή τη φορά ο Κένιον Μάρτιν έκανε το λάθος στην επαναφορά, με τον Αρίζα να είναι και πάλι ο άνθρωπος που πήρε τη μπουκιά από το στόμα του Ντένβερ. Τα 2 λάθη πόνεσαν πολύ τον Μέλο που κατάλαβε τι ευκαιρία έχανε.</p>
      <p>Πλέον στο Πορτλαντ θα προσπαθήσει να παλέψει για να κάνει το βήμα παραπάνω σε σχέση με εκείνες της 3 όμορφες χρονιές με Νάγκετς, Νικς και Θάντερ. Οι χαμένες ευκαιρίες θα τριγυρίζουν για πάντα στο μυαλό του, αφού γνωρίζει πολύ καλά πως είχε το ταλέντο και την ποιότητα να πετύχει πολύ περισσότερα στην καριέρα του και να παίξει σε τελικούς ΝΒΑ. Φέτος δεν πρέπει να κάνει τα ίδια λάθη.</p>
      <figure>
        <iframe src="https://www.youtube.com/embed/nTERyqwHUpI" width="640" height="360" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/tLvEWeiLpUQ" width="640" height="360" data-service="Youtube" scrolling="no"/>
      </figure>
      <p>
        <b>Τώρα ή ποτέ</b>
      </p>
      <p>Ο Καρμέλο ξέρει πως το πλήρωμα του χρόνου πλησιάζει. Δεν θα αργήσει η χρονιά που θα βάλει τέλος στην καριέρα του. Ο ίδιος ξέρει πως θα ήθελε να παίξει σε τελικούς και να παλέψει για τον τίτλο. Όμως οι Νάγκετς στα κρίσιμα λύγισαν, οι Θάντερ δεν άγγιξαν ποτέ το ταβάνι τους και οι Νικς δεν είχαν το υλικό για να βοηθήσουν τον Μέλο. Χώρια που είναι μία από τις πιο καταραμένες ομάδες της λίγκας. Πάντως στο θέμα Νικς το μεγαλύτερο μερίδιο ευθύνης το έχει Καρμέλο. Θα μπορούσε να έχει επιλέξει μια ομάδα που θα μπορούσε με μεγαλύτερη ευκολία να παλέψει για τίτλο και όχι να πάει κάπου μοναδικό γνώμονα τα χρήματα και τη λαμπερή πόλη που ακούει στο όνομα Νέα Υόρκη.</p>
      <p>O Τέρι Στοτς και οι Μπλέιζερς τον εμπιστεύτηκαν, παρόλο που δεν περνά τα καλύτερα του χρόνια. Πλέον καλείται να δείξει πως δεν είναι «τελειωμένος», όπως υποστηρίζουν πολλοί. Σίγουρα θα πρέπεινα δει ένα γράφημα και να προσπαθήσει να αλλάξει την γραμμή της πτώσης. Να επιστρέψει στην ανοδική πορεία. Το συγκεκριμένο γράφημα που δείχνει και την μεγάλη πτώση του Μέλο είναι αυτό που έχει να κάνει με την αποδοτικότητα. Τη σεζόν 2012-13 ήταν 4ος στο ΝΒΑ, ενώ πέρυσι ήταν στο χειρότερο σημείο της καριέρας του, στο 10.9 στα 10 ματς που έπαιξε με τους Ρόκετς. Ο Καρμέλο θέλει να αφήσει πίσω του όλα αυτά και να κάνει ένα νέο ξεκίνημα.</p>
      <figure>
        <img src="http://www.gazzetta.gr/sites/default/files/sitefiles_2019-11/vbvbvb_0.jpg"/>
      </figure>
      <p>Στους Μπλέιζερς έχει μια μεγάλη ευκαιρία να επαναφέρει την καριέρα του σε τάξη. Πήγε σε μια ομάδα που αν και φέτος έχει ξεκινήσει απογοητευτικά, κατέθεσε τα διαπιστευτήρια της τα τελευταία χρόνια. Έχει δημιουργηθεί κάτι όμορφο στο Πόρτλαντ και ο Μέλο καλείται να ταιριάξει και να μην χαλάσει τη χημεία της ομάδας. Πέρυσι το Πόρτλαντ έκανε εκπληκτική σεζόν και κατάφερε να φτάσει μέχρι τους τελικούς Δύσης, εκεί όπου βρήκε τους Ουόριορς και τα πράγματα ήταν δύσκολα. </p>
      <p>Θα βρεθεί σε ένα περιβάλλουν που θα έχει μαζί τους 2 εξαιρετικούς παίκτες, φοβερούς σκόρερ. Οι Λίλαρντ κατά κύριο λόγο και στη συνέχεια ο ΜακΚόλουμ έχουν φέρει το Πόρτλαντ σε σημείο να διεκδικεί πρόκριση στους τελικούς. Είναι οι ηγέτες της ομάδας. Ξέρουν τα συστήματα και το τι θέλει ο προπονητής τους καλύτερα από την παλάμη τους. Εκεί θα πρέπει να ταιριάξει ο Μέλο  και να τους κάνει καλύτερους. Στους Θάντερ δεν κατάφερε να ταιριάξει με Τζορτζ και Ουέστμπρουκ. Στους Ρόκετς δεν μπόρεσε ποτέ να τα... βρει με τον Χάρντεν, αφού και οι δύο θέλουν να παίρνουν πολλές μπάλες.</p>
      <figure>
        <iframe data-src="https://twitter.com/ESPNStatsInfo/status/1195162673769590785?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Στο πρώτο του ματς με το Πόρτλαντ, η ομάδα του είχε -20 στην αξιολόγηση όταν βρέθηκε στο παρκέ, μια επίδοση που θα πρέπει να βελτιώσει στη συνέχεια. Αυτό είναι το τρίτο χειρότερο plus-minus στην καριέρα του σε παιχνίδι που έπαιξε περισσότερο από 25 λεπτά. Πολύ καλύτερα τα πήγε η ομάδα όταν ο Μέλο δεν ακουμπούσε την μπάλα στην επίθεση ή όταν βρισκόταν στον πάγκο. Στο 2ο βελτιώθηκε κόντρα στους Μπακς του Γιάννη Αντετοκούνμπο, αφού σταμάτησε στους 18 πόντους. Ο Μέλο είναι παίκτης που επηρεάζεται πολύ από το περιβάλλον. Αν ταιριάξει κάπου, αν νιώσει ξεχωριστός, αν βρει τον ρόλο του, μπορεί να πάρει... παπάδες. Όπως στους Νάγκετς, στην Team USA και τους Νικς του 2013. Στο Πόρτλαντ εκτός όλων των όλων θέλει να απαντήσει σε όλους όσους τον είχαν ξεγραμμένο.</p>
      <figure>
        <iframe data-src="https://twitter.com/ESPNStatsInfo/status/1196995915879518208?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ο Μέλο μετά το ματς εξέφρασε για άλλη μια φορά την σκέψη του. Δηλαδή ότι ανήκει στο ΝΒΑ και δεν δικαιολογείται να μην έχει ομάδα. «Φίλε ανήκω εδώ. Μόλις έτρεξα στο γήπεδο σκέφτηκα... γιατί, γιατί μου πήρε τόσο πολύ; Σταματώ τώρα να αναρωτιέμαι», ήταν τα λόγια του. Ο Καρμέλο γνωρίζει πολύ καλά πως η θέση του βρίσκεται στο ΝΒΑ. Όμως ξέρει πως στην καριέρα του δεν έπαιξε σύμφωνα με τις δυνατότητες του από ένα σημείο και μετά. Γνωρίζει πως πήρε αποφάσεις που μετάνιωσε στη συνέχεια. Του λείπει πολύ η αίσθηση των playoffs. Θέλει να την ξαναζήσει. Θέλει να νιώσει και πάλι πρωταγωνιστής σε μια ομάδα. Με τους Λίλαρντ και ΜακΚόλουμ θα είναι δύσκολο αυτό. Όμως θα υπάρχει και η βραδιά που θα έχει την ευκαιρία να τραβήξει τα φλας της δημοσιότητας πάνω του.</p>
      <p>Από εδώ και πέρα ότι ευκαιρία του παρουσιαστεί θα πρέπει να την τραβήξει από τα μαλλιά. Το παραμικρό λάθος μπορεί να του στοιχίσει ακόμα μία σεζόν. Ακόμα ένα διάστημα απουσίας από την κορυφαία λίγκα του πλανήτη. Πάτησε τα 35 και τα... ψωμιά του στο ΝΒΑ τελειώνουν. Για τον Καρμέλο μία είναι η φράση που του ταιριάζει για την πορεία του στους Μπλέιζερς. Τώρα ή ποτέ!</p>
    </article>
  </body>
</html>