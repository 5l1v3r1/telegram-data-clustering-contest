<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eleftherostypos.gr/apopseis/491464-i-synainesi-ton-politon-apomononei-ton-ideoliptiko-tsipra/"/>
    <meta property="og:site_name" content="EleftherosTypos.gr"/>
    <meta property="article:published_time" content="2019-11-23T10:22:48+00:00"/>
    <meta property="og:title" content="Η συναίνεση των πολιτών «απομονώνει» τον ιδεοληπτικό Τσίπρα"/>
    <meta property="og:description" content="Ο Αλέξης Τσίπρας και οι σύντροφοί του βρίσκονται «στα κάγκελα» για μια σειρά νομοθετημάτων και πολιτικών της κυβέρνησης. Κραυγάζουν επαναλαμβάνοντας"/>
  </head>
  <body>
    <article>
      <h1>Η συναίνεση των πολιτών «απομονώνει» τον ιδεοληπτικό Τσίπρα</h1>
      <address>
        <time datetime="2019-11-23T10:22:48+00:00">23 Nov 2019, 10:22</time>
      </address>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/491464-i-synainesi-ton-politon-apomononei-ton-ideoliptiko-tsipra/#">Facebook 0</a>
        </li>
        <li>
          <a href="https://www.eleftherostypos.gr/apopseis/491464-i-synainesi-ton-politon-apomononei-ton-ideoliptiko-tsipra/#">Twitter</a>
        </li>
        <li>
          <a href="https://www.eleftherostypos.gr/apopseis/491464-i-synainesi-ton-politon-apomononei-ton-ideoliptiko-tsipra/#">LinkedIn</a>
        </li>
        <li>
          <a href="https://www.eleftherostypos.gr/apopseis/491464-i-synainesi-ton-politon-apomononei-ton-ideoliptiko-tsipra/#">Περισσότερα</a>
        </li>
      </ul>
      <p>Ο Αλέξης Τσίπρας και οι σύντροφοί του βρίσκονται «στα κάγκελα» για μια σειρά νομοθετημάτων και πολιτικών της κυβέρνησης. Κραυγάζουν επαναλαμβάνοντας διαρκώς ότι εκπροσωπούν το λαό.</p>
      <figure>
        <img src="https://www.eleftherostypos.gr/wp-content/uploads/2017/10/tsaprounis-exo-1.jpg"/>
      </figure>
      <ul>
        <li/>
        <li/>
        <li/>
      </ul>
      <p>
        <b>Γράφει ο <a href="https://www.eleftherostypos.gr/tag/%CE%B3%CE%B9%CE%AC%CE%BD%CE%BD%CE%B7%CF%82-%CF%84%CF%83%CE%B1%CF%80%CF%81%CE%BF%CF%8D%CE%BD%CE%B7%CF%82/">Γιάννης Τσαπρούνης</a>*</b>
      </p>
      <p>Η ίδια η πραγματικότητα, όμως, δείχνει ότι εκπροσωπούν μικρές μειοψηφίες. Η συντριπτική πλειοψηφία των πολιτών επικροτεί -σχεδόν όλες- τις κυβερνητικές πρωτοβουλίες. Παράλληλα, η συντριπτική πλειοψηφία των βουλευτών, ύστερα από εποικοδομητικό διάλογο με πρωτοβουλία υπουργών, συμφωνεί σε δομικές μεταρρυθμίσεις που δεν προχωρούσαν επί δεκαετίες.</p>
      <p>ΟΥΣΙΑΣΤΙΚΑ ζούμε πρωτοφανείς στιγμές συναίνεσης στην κοινωνία. Και πρωτοφανείς στιγμές συναίνεσης στο Κοινοβούλιο. Ο Αλέξης Τσίπρας έχει απομονωθεί πλήρως. Είναι απόλυτα λογικό ο ΣΥΡΙΖΑ να βρίσκεται σε απόλυτη αμηχανία. Ψάχνει εναγωνίως να βρει αφορμές για να δημιουργήσει εμφυλιοπολεμικό κλίμα. Αλλά δεν του… βγαίνει.</p>
      <p>ΚΑΤΑΓΓΕΛΛΟΥΝ «χούντα» και υποστηρίζουν ότι συνεχίζουν τον «αντιδικτατορικό αγώνα» στην Κουμουνδούρου με αφορμή την κατάργηση του ασύλου ανομίας των μπαχαλάκηδων στα πανεπιστήμια. Μέχρι και στην πορεία του Πολυτεχνείου κατέβηκε ο Αλέξης Τσίπρας, ενώ στη συνέχεια ισχυρίστηκε πως η διαδήλωση ήταν… αντικυβερνητική.</p>
      <p>ΚΑΙ έρχεται η προχθεσινή δημοσκόπηση της Pulse για τον ΣΚΑΪ και πέφτει παγωμάρα στον ΣΥΡΙΖΑ. Το 66% των πολιτών συμφωνεί με την κατάργηση του ασύλου, μόλις το 23% διαφωνεί. Το πιο σοκαριστικό για τον Αλέξη Τσίπρα είναι πως συμφωνεί και το 40% των ψηφοφόρων του ΣΥΡΙΖΑ! Ακόμα, το 71% των πολιτών συμφωνεί να θεσμοθετηθεί κάρτα εισόδου για τους φοιτητές στα ΑΕΙ με στόχο την «έξωση» των μπαχαλάκηδων. Και σε αυτό συμφωνεί και το 50% όσων ψήφισαν ΣΥΡΙΖΑ στις τελευταίες εκλογές.</p>
      <p>ΥΠΑΡΧΟΥΝ και άλλα δημοσκοπικά ευρήματα που «ζαλίζουν» τον Αλέξη Τσίπρα και αποδεικνύουν πως ακολουθεί λάθος αντιπολιτευτική γραμμή. Και αυτά αφορούν κυρίως την οικονομία και την πολιτική ελαφρύνσεων με τα θετικά μέτρα που εφαρμόζει και νομοθετεί η κυβέρνηση. Το 63% των πολιτών θεωρεί πως τα πράγματα στη χώρα μας πηγαίνουν προς τη σωστή κατεύθυνση και μόλις το 31% προς τη λάθος. Οταν τον Απρίλιο -πριν από μόλις επτά μήνες- τα ποσοστά ήταν αντίστροφα 30% και 61% αντίστοιχα.</p>
      <p>ΤΗΝ ίδια ώρα έρχεται προς νομοθέτηση στη Βουλή η ψήφος των αποδήμων. Ενα υπερδεκαετές αίτημα των Ελλήνων του εξωτερικού. Κι όμως, η νέα κυβέρνηση κατάφερε όχι μόνο να συγκεντρώσει τις απαιτούμενες 200 ψήφους, αλλά με μια εξαιρετική προσπάθεια συναίνεσης υπερκεράστηκαν δυσκολίες που μέχρι πριν από λίγο καιρό φάνταζαν ανυπέρβλητες. Σε αυτό το ζήτημα ο ΣΥΡΙΖΑ ετοιμάζεται να κάνει μια ακόμη τεράστια κωλοτούμπα. Ο Αλέξης Τσίπρας δήλωνε φανατικά αντίθετος βασιζόμενος όχι σε τεχνικές λεπτομέρειες της πρότασης του υπουργού Εσωτερικών, αλλά λόγω ιδεοληψιών. Ο ΣΥΡΙΖΑ κατήγγειλε ότι θα επέλθει αλλοίωση του εκλογικού αποτελέσματος από την προσμέτρηση των ψήφων των αποδήμων. Με αυτή την τακτική ο Αλέξης Τσίπρας έμεινε… μόνος του και τώρα αναγκάζεται να κάνει στροφή 180 μοιρών, αφού όλα τα υπόλοιπα κόμματα συμφώνησαν.</p>
      <p>ΟΛΑ δείχνουν πως ύστερα από μια δεκαετία χρεοκοπίας και Μνημονίων η συντριπτική πλειοψηφία των πολιτών επιθυμεί να αλλάξουν τα πάντα στη χώρα. Γι’ αυτό και συμφωνεί στις μεταρρυθμίσεις, οικονομικές, κοινωνικές -ακόμα και στον αντικαπνιστικό- και πολιτικές που προωθεί η νέα κυβέρνηση. Γι’ αυτό και ο Αλέξης Τσίπρας, που επιλέγει να κάνει στείρα αντιπολίτευση, βρίσκεται απομονωμένος. Γι’ αυτό και η κυβέρνηση έχει πολύ μεγάλη ευθύνη. Πρέπει να συνεχίσει με το γκάζι πατημένο τέρμα να υλοποιεί το κυβερνητικό πρόγραμμα που στηρίχθηκε από το 40% των πολιτών στις 7 Ιουλίου και παίρνει ψήφο εμπιστοσύνης πάνω από 60% τώρα που εφαρμόζεται!</p>
      <p>
        <i>
          <b>Από την έντυπη έκδοση</b>
        </i>
      </p>
      <p>
        <i>
          <b>*Ο Γιάννης Τσαπρούνης είναι διευθυντής σύνταξης του Ελεύθερου Τύπου</b>
        </i>
      </p>
      <p>Μοιράσου το άρθρο μέσω:</p>
      <p>0 Shares</p>
      <ul>
        <li>
          <a href="https://www.eleftherostypos.gr/apopseis/491464-i-synainesi-ton-politon-apomononei-ton-ideoliptiko-tsipra/#">Facebook 0</a>
        </li>
        <li>
          <a href="https://www.eleftherostypos.gr/apopseis/491464-i-synainesi-ton-politon-apomononei-ton-ideoliptiko-tsipra/#">Twitter</a>
        </li>
        <li>
          <a href="https://www.eleftherostypos.gr/apopseis/491464-i-synainesi-ton-politon-apomononei-ton-ideoliptiko-tsipra/#">LinkedIn</a>
        </li>
        <li>
          <a href="https://www.eleftherostypos.gr/apopseis/491464-i-synainesi-ton-politon-apomononei-ton-ideoliptiko-tsipra/#">Περισσότερα</a>
        </li>
      </ul>
    </article>
  </body>
</html>