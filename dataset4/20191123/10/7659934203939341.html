<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/2004951/%DA%A9%D8%B4%D8%AA%D8%A7%D8%B1-%D8%AF%D8%B1-%D8%A7%D8%B1%D8%AF%D9%88%DA%AF%D8%A7%D9%87-%D8%A2%D9%88%D8%A7%D8%B1%DA%AF%D8%A7%D9%86-%D8%AF%D8%B1-%D8%A7%D8%AF%D9%84%D8%A8-%D8%AA%D9%88%D8%B3%D8%B7-%D8%B1%DA%98%DB%8C%D9%85-%D8%B3%D9%88%D8%B1%DB%8C%D9%87"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-23T10:30:00+00:00"/>
    <meta property="og:title" content="کشتار در اردوگاه آوارگان در ادلب توسط رژیم سوریه"/>
    <meta property="og:description" content="آوارگانی که چند سال پیش در یکی از اردوگاه ها در نزدیکی مرز ترکیه سکونت گزیدند فکرش را نمی کردند که موشک ها در اینجا هم دست از سرشان برندارند. موشک هایی که سرپناه چندین ساله شان را بر سرشان خراب کردند. به گفته سازمان دیده بان حقوق بشر سوریه ۱۶ شهروند"/>
  </head>
  <body>
    <article>
      <h1>کشتار در اردوگاه آوارگان در ادلب توسط رژیم سوریه</h1>
      <h2>مرگ در مرز ترکیه در کمین گریختگان از جنگ</h2>
      <address>
        <time datetime="2019-11-23T10:30:00+00:00">23 Nov 2019, 10:30</time>
      </address>
      <p>آوارگانی که چند سال پیش در یکی از اردوگاه ها در نزدیکی مرز ترکیه سکونت گزیدند فکرش را نمی کردند که موشک ها در اینجا هم دست از سرشان برندارند. موشک هایی که سرپناه چندین ساله شان را بر سرشان خراب کردند.<br/><br/>به گفته سازمان دیده بان حقوق بشر سوریه ۱۶ شهروند غیر نظامی از جمله ۸ کودک و شش زن در حمله هوایی چهارشنبه شب رژیم سوریه به اردوگاه واقع در روستای قاح کشته شدند. این روستا در استان ادلب است.<br/><br/>۳۸۰۰ نفر در اردوگاه قاح اسکان داده شده اند. اما حالا اردوگاه با خاک یکسان شد. همه چیز در اطراف اردوگاه در آتش سوخت. ابو محمود هفت سال پیش با خانواده و برادرانش از استان حماه به اینجا کوچ کرد. <br/><br/>او به فرانس پرس گفت «نماز عشا که تمام شد صدای انفجار مهیبی شنیدیم. به خانه برادرم سر زدم که دیدم همه چادرشان آتش گرفته ».<br/><br/>او با اندوه افزود «همسر برادرم و دخترش شهید شدند. دو ترکش به پای برادرم اصابت کرده و همه بدنش دچار سوختگی شده است».<br/><br/>مادر ابو محمد که سنی ازش گذشته نوه اش عائشه را بغل کرده بود.<br/><br/>عائشه زنده مانده بود اما زیر چشم راستش کبود است و چند لکه خون روی موهای صافش خشک شده بودند.<br/><br/>ابو محمود گفت «هفت سال است که ما اینجاییم. اصلا فکرش را نمی کردیم اینجا را بزنند. احساس امنیت می کردیم. اما حالا در این منطقه امن هم امنیت نداریم».<br/><br/>آوارگان سوریه معمولا از جنگ و درگیری ها به سمت بخش های مرزی با ترکیه فرار می کنند چرا که این مناطق امن تر هستند.<br/><br/>بیش از ۱۱۰۰ شهروند غیر نظامی از اواخر ماه آوریل به این سو کشته و ۴۰۰ هزار تن از استان ادلب فرار کرده اند.<br/><br/>حملات رژیم سوریه در این منطقه با حمایت روسیه انجام می شوند. رژیم سوریه بر اثر همین حملات کنترل چندین بخش در حومه جنوبی ادلب و حومه شمالی ادلب را در اختیار گرفت.<br/><br/>ترکیه می گوید به دنبال ایجاد «منطقه امن» در این منطقه است تا بخشی از پناهجویان سوریه در ترکیه را به آنجا بفرستد. توافق آتش بس زیر نظر روسیه و ترکیه در اواخر اوت برقرار شد. اما ادلب همچنان در معرض حملات هوایی سوریه و روسیه قرار دارد که جان ده ها نفر را گرفته است.<br/><br/>حمله هوایی چند روز پیش روسیه در شهر معره النعمان در جنوب ادلب منجر به کشته شدن ۶ نفر از جمله ۴ کودک شد. یکی از عکاسانی که با فرانس پرس همکاری می کند گفت که چطور یکی از امدادرسانان جسد خاک آلود یک دختر بچه را از زیر آوار بیرون کشیده و در آمبولانس گذاشت.</p>
    </article>
  </body>
</html>