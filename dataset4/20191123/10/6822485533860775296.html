<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980902042.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-23T10:58:00+00:00"/>
    <meta property="og:title" content="دستگیری لیدرهای اصلی اغتشاشات ‌کرمانشاه"/>
    <meta property="og:description" content="سردار بهمن ریحانی در گفت‌وگو با تسنیم، با اشاره به اینکه در اعتراضات اخیر اعتراض مردم به شیوه و زمان اجرای طرح بود عنوان کرد: مسئولان باید به اعتراضات به حق مردم گوش فرا دهند و نباید به بهانه افزایش قیمت بنزین اجازه افزایش قیمت سایر کالاها و خدمات داده شود."/>
  </head>
  <body>
    <article>
      <h1>دستگیری لیدرهای اصلی اغتشاشات ‌کرمانشاه</h1>
      <address>
        <time datetime="2019-11-23T10:58:00+00:00">23 Nov 2019, 10:58</time>
      </address>
      <p>فرمانده سپاه حضرت نبی‌اکرم(ص) استان کرمانشاه از دستگیری لیدرهای اغتشاشات اخیر خبر داد و گفت: اغتشاش‌گران و افراد آشوب‌گر وابسته به گروهک‌های ضد‌انقلاب و سرویس‌های جاسوسی آمریکا بودند.</p>
      <p>سردار بهمن ریحانی در گفت‌وگو با تسنیم، با اشاره به اینکه در اعتراضات اخیر اعتراض مردم به شیوه و زمان اجرای طرح بود عنوان کرد: مسئولان باید به اعتراضات به حق مردم گوش فرا دهند و نباید به بهانه افزایش قیمت بنزین اجازه افزایش قیمت سایر کالاها و خدمات داده شود.</p>
      <p>فرمانده سپاه حضرت نبی‌اکرم(ص) استان کرمانشاه با اشاره به اینکه در نظام اسلامی مردم حق اعتراض قانونی دارند و می‌توانند اعتراض کنند اما این نحوه اعتراض و آشوب متعلق به اغتشاش‌گران و افراد ضدانقلاب است عنوان کرد: شیاطین فرصت‌طلب، ترامپ، امارات، عربستان، منافقان، سلطنت‌طلبان همگی علیه انقلاب اسلامی متحد شدند.</p>
      <p>وی با بیان اینکه این گروهک‌های ضدانقلاب در این شرایط شروع به موج‌سواری بر این اعتراضات به حق مردمی داشتند بیان کرد: این اغتشاش‌گران آشوب‌هایی در این چند روز در مملکت ایجاد کردند که مقام معظم رهبری به آنها لقب اشرار داد زیرا به بیت‌المال صدمه و نیروهای مردمی و انتظامی بی‌گناه را به شهادت رساندند.</p>
      <p>ریحانی با بیان اینکه این اشرار شهید ایرج جواهری، از محافظان امنیت کشور که یک انسان مومن، انقلابی، متعهد بود را به طرز ددمنشانه‌ای به شهادت رساندند گفت: افراد آشوبگر و اشراری که در این چند روز به مملکت آسیب رساندند به هیچ وجه از مردم نبودند.</p>
      <p>وی افزود: این افراد وابسته به گروهک‌های ضد انقلاب بودند که به هیچ وجه گرانی بنزین، اصلاح قیمت‌ها و مشکلات اقتصادی برای آنها اهمیت ندارد و تنها به دنبال یک فرصت هستند که از اعتراضات به حق مردم سواستفاده کنند.</p>
      <p>فرمانده سپاه حضرت نبی‌اکرم(ص) استان کرمانشاه اظهار کرد: اشرار در این چند روز می‌خواستند مشکلات امنیتی بسیاری برای کشور ایجاد کنند اما با توکل به خداوند در همان چند ساعت اول روز شنبه مردم استان کرمانشاه صف خود را از صف اغتشاش‌گران و افراد آشوب‌گر که وابسته به گروهک‌های ضد انقلاب و سرویس‌های جاسوسی آمریکا بوده و از آنها پول گرفته بودند جدا کردند.</p>
      <p>وی با بیان اینکه این افراد آشوب‌گر به دنبال آشوب، آتش زدن بانک‌ها و ادارات بودند و حتی آمبولانس و خودروی آتش‌نشانی را به آتش کشیدند تا مردم گرفتار نجات پیدا نکنند بیان کرد: این افراد اغتشاش‌گر به دنبال خواسته‌های آمریکا و دشمنان انقلاب بودند.</p>
      <p>ریحانی از دستگیری لیدرهای اغتشاشات اخیر خبر داد و افزود: گاهی اخلالگران براساس سازماندهی دشمنان به دنبال ایجاد مشکل هستند اما بسیار احمقند و تصور می‌کنند با آتش زدن بانک پایه‌های انقلاب سست می‌شود در صورتی که در 40 سال گذشته مشکلات بیشتری را ایجاد کرده‌اند اما ریشه‌های انقلاب به قدری محکم است که سست نمی‌شود.</p>
      <p>فرمانده سپاه حضرت نبی‌اکرم(ص) استان کرمانشاه با اشاره به اینکه مردم این افراد را معرفی و رسوا می‌کنند گفت: مردم صف و اعتراض خود را از اخلالگران جدا کردند.</p>
      <p>ریحانی با بیان اینکه عده‌ای افراد را کشتند، اموال عمومی را به آتش کشیدند و امنیت را از جامعه سلب کردند افزود: نظام با کسی تعارف ندارد و با اخلالگران با شدت برخورد می‌شود و دستگیری ادامه دارد.</p>
      <p>وی با بیان اینکه امروز دشمنان به دنبال راهی هستند تا مشکلاتی را در جامعه ایجاد و از این شرایط سواستفاده کنند بیان کرد: مسئولان کشوری باید بدانند بزرگترین عامل اقتدار نظام و عامل بازدارنده کشور در برابر دشمنان وجود مردم بصیر و انقلابی است.</p>
      <p>فرمانده سپاه حضرت نبی‌اکرم(ص) استان کرمانشاه گفت: از تمامی شهروندان کرمانشاهی تقاضا داریم که با حضور باشکوه خود در راهپیمایی روز یکشنبه سوم آذر ماه بار دیگر مشت محکمی بر دهان دشمنان و آمریکای مستکبر بزنند و با شرکت در این راهپیمایی در این عمل صالح شریک شوند و چهره زیبا و متحدی از استان در برابر اغتشاش‌گران در سراسر کشور ترسیم کنند.</p>
    </article>
  </body>
</html>