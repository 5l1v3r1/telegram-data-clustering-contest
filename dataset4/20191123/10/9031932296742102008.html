<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polsatnews.pl/wiadomosc/2019-11-23/byc-moze-zadzwonie-do-banasia-premier-zabral-glos-ws-prezesa-nik/"/>
    <meta property="og:site_name" content="Polsat News"/>
    <meta property="article:published_time" content="2019-11-23T10:27:00+00:00"/>
    <meta property="og:title" content="&quot;Być może zadzwonię do Banasia&quot;. Premier zabrał głos ws. prezesa NIK"/>
    <meta property="og:description" content="- Jeśli raport CBA będzie niekorzystny dla prezesa NIK Mariana Banasia, to być może do niego zadzwonię, ale poczekajmy na takie działanie, jak zapoznam się z raportem - powiedział premier Mateusz Morawiecki w sobotę w RMF FM."/>
  </head>
  <body>
    <article>
      <h1>"Być może zadzwonię do Banasia". Premier zabrał głos ws. prezesa NIK</h1>
      <address>
        <time datetime="2019-11-23T10:27:00+00:00">23 Nov 2019, 10:27</time>
      </address>
      <p>
        <b>- Jeśli raport CBA będzie niekorzystny dla prezesa NIK Mariana Banasia, to być może do niego zadzwonię, ale poczekajmy na takie działanie, jak zapoznam się z raportem - powiedział premier Mateusz Morawiecki w sobotę w RMF FM.</b>
      </p>
      <related>
        <a href="https://www.polsatnews.pl/wiadomosc/2019-10-30/sprawa-banasia-po-chce-ujawnienia-majatku-prezesa-nik/"/>
      </related>
      <p>Premier pytany o ocenę Banasia powiedział, że przyczynił się on bardzo do usprawnienia systemu finansowego.<br/><br/>- Nie czytałem jeszcze w szczegółach tego raportu, który został przygotowany przez CBA i właśnie w ten weekend mam zaplanowane to przeczytać - powiedział szef rządu.</p>
      <p>
        <b>"Mają moje pełne zaufanie i pełne poparcie"</b>
      </p>
      <p>- Jak będę miał wyrobiony pogląd w tej kwestii, będę mógł coś więcej powiedzieć - dodał.<br/><br/>- Natomiast mogę powiedzieć, że atak na Krajową Administrację Skarbową ze strony różnych mediów i opozycji jest atakiem niebezpiecznym, ponieważ nie wiem, czy on jest obliczony na to, żeby podciąć morale pracowników, ale chcę zapewnić wszystkich pracowników, że mają moje pełne zaufanie i pełne poparcie - powiedział premier.</p>
      <p>
        <a href="https://www.polsatnews.pl/wiadomosc/2019-11-20/banas-stanie-przed-speckomisja-posel-ko-zlozyl-wniosek/">
          <b>ZOBACZ: Banaś stanie przed speckomisją? Poseł KO złożył wniosek</b>
        </a>
      </p>
      <p>- Jest bardzo ważne, żeby ta machina skarbowa działała tak, jak dzisiaj, a nie żeby działała tak jak kilka lat temu, kiedy przez dziurawe sito przepływało kilkadziesiąt miliardów złotych - ocenił Morawiecki.<br/><br/>Pytany, czy jeśli raport CBA okaże się niekorzystny dla Banasia, to zadzwoni do niego i powie "zrób coś z tym" odparł: "jeżeli będzie niekorzystny, to być może zadzwonię - zgodnie z pana sugestią - ale poczekajmy na to, jak zapoznam się z tym raportem".</p>
      <p>
        <b>Sprawa Banasia</b>
      </p>
      <p>We wrześniu w programie "Superwizjer" stacja TVN podała, że Banaś, były minister finansów i szef Służby Celnej wpisał do oświadczenia majątkowego m.in. kamienicę w Krakowie, gdzie mieścił się pensjonat oferujący nieopodatkowane usługi seksualne i że wynajem kamienicy o powierzchni 400 mkw. i dwóch mniejszych, miał przynosić rocznie 65,7 tys. zł dochodu. Według "Superwizjera" Banaś zaniżył w oświadczeniach dochody z wynajmu kamienicy w Krakowie, mowa była także o powiązaniach Banasia ze stręczycielami.</p>
      <p>
        <a href="https://www.polsatnews.pl/wiadomosc/2019-11-16/mosinski-golbik-maciejewska-sachajko-winnicki-w-polska-wybrala-transmisja-od-godz-9/">
          <b>ZOBACZ: Mosiński: jeśli Banaś złamał prawo, to sam będzie wiedział co ze sobą zrobić</b>
        </a>
      </p>
      <p>Pod koniec września Banaś udał się na bezpłatny urlop do czasu zakończenia postępowania kontrolnego CBA w sprawie jego oświadczeń majątkowych. Szef NIK oświadczył, że nie zarządzał pokazanym w materiale "Superwizjera" hotelem, obecnie nie jest właścicielem nieruchomości, a materiał TVN odbiera "jako próbę manipulacji, szkalowania i podważania dobrego imienia". Pozwał TVN i autora materiału żądając przeprosin, sprostowania i wpłaty na cel społeczny.<br/><br/>CBA poinformowało 16 października o zakończeniu trwającej od kwietnia kontroli oświadczeń majątkowych Banasia, który miał siedem dni na zgłoszenie uwag do ustaleń CBA. Dzień później Banaś oświadczył, że 16 października zakończył urlop bezpłatny i przystąpił do wykonywania obowiązków w NIK. Pod koniec października pismo z uwagami szefa NIK do zastrzeżeń CBA po kontroli jego oświadczeń majątkowych trafiło do Biura.</p>
      <p>
        <a href="https://www.polsatnews.pl/wideo/izabela-olchowicz-marcinkiewicz-o-bylym-mezu-w-programie-skandalisci_6760206/">WIDEO - Izabela Olchowicz-Marcinkiewicz o byłym mężu w programie "Skandaliści"</a>
      </p>
      <figure>
        <img src="https://r.dcs.redcdn.pl/http/o2/redefine/cp/17/17uipm4zxax6d1vj88e9q1z2cmgsdq2k.jpg"/>
      </figure>
    </article>
  </body>
</html>