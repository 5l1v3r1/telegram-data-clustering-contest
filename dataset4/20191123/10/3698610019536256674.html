<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ugorschina-bolgariya-ta-serbiya-mozhut-vikoristovuvati-nimeckiy-dosvid-schob-aktivizuvati-tureckiy-potik-eksperti-330647_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="Угорщина, Болгарія та Сербія можуть використати німецький досвід, щоб активізувати &quot;Турецький потік&quot; – експерти"/>
    <meta property="og:description" content="Німеччина продемонструвала зацікавленим у російських газових інвестиції державам, як можна обійти європейські обмеження на адресу Росії."/>
  </head>
  <body>
    <article>
      <h1>Угорщина, Болгарія та Сербія можуть використати німецький досвід, щоб активізувати "Турецький потік" – експерти</h1>
      <h2>Німеччина продемонструвала зацікавленим у російських газових інвестиції державам, як можна обійти європейські обмеження на адресу Росії.</h2>
      <address>
        <time datetime="2019-11-23T10:00:00+00:00">23 Nov 2019, 10:00</time>
      </address>
      <p>Рішення Бундестагу про імплементацію оновленої Газової директиви ЄС з німецькою специфікою – прийняттям поправок, які виводять з-під її дії <a href="https://dt.ua/ECONOMICS/u-rosiyi-nazvali-chas-zapusku-pivnichnogo-potoku-2-330431_.html"><b>російський газопровід "Північний потік-2"</b></a> – загрожує цілою серією подібних рішень з боку інших зацікавлених країн, надто вже великий воно створило резонанс. Більше того, з'явився прецедент, який може бути творчо використаний Росією по відношенню до ще одного "проблемного" газопроводу. Про це у своїй статті для <a href="https://dt.ua/internal/normandska-peregazovka-po-kremlivski-330617_.html">DT.UA</a> пишуть експерти Центру глобалістики "Стратегія XXI".</p>
      <p>Як вважають автори, тепер, орієнтуючись на німецький досвід, таку ж штуку можуть спробувати провернути інші зацікавлені в російських газопроводах країни – ті ж Угорщина, Сербія та Болгарія, які зацікавлені і в "Турецькому потоці". Відтепер Будапешт, Белград і Софія можуть сміливо апелювати – чому може приймати такі рішення Бундестаг ФРН, але не можуть вони? Масла у вогонь підливає Москва, яка активно стимулює подібного роду розмови.</p>
      <p>"Сербія, ймовірно, піде шляхом, подібним до німецького, або й просто ігноруватиме ІІІ Енергопакет. Реакція Європейської комісії на сербське бачення обмежилася стурбованістю. Така інфантильність з боку Енергетичного співтовариства та Європейської комісії дозволяє "Газпрому" продовжити будівництво сухопутної ділянки газопроводу "Турецький потік", який перебере на себе не тільки той газ, що йде півднем через ГТС України, а й той, що йде західним маршрутом для споживачів у країнах Центральної Європи та Західних Балкан", – пишуть автори.</p>
      <p>Свої "обхідні шляхи" знайдуть і Болгарія з Угорщиною. В цілому, рішення Бундестагу створило дуже небезпечний прецедент, забивши великий клин у євроатлантичні відносини, що негайно буде використаний Москвою до власної вигоди в інших її проектах.</p>
      <p>13 листопада <b><a href="https://zn.ua/ECONOMICS/bundestag-vyvel-chast-severnogo-potoka-2-iz-pod-deystviya-gazovoy-direktivy-es-335973_.html">Бундестаг підтримав закріплення газової директиви Євросоюзу</a></b> в німецькому законодавстві з поправками, які дозволяють вивести частину російського газопроводу "Північний потік-2" з-під дії правил Третього енергопакету ЄС. У відповідь польська державна нафтогазова компанія <b><a href="https://dt.ua/ECONOMICS/polska-pgnig-pogrozhuye-sudom-nimechchini-u-vipadku-zahistu-pivnichnogo-potoku-2-329748_.html">PGNiG пригрозила Німеччині судом</a></b>, якщо Берлін не імплементує газову директиву ЄС в повному обсязі.</p>
      <p>30 жовтня <b><a href="https://zn.ua/ECONOMICS/daniya-razreshila-stroitelstvo-severnogo-potoka-2-334264_.html">Данія дозволила будівництво "Північного потоку-2"</a></b>. Газопровід пройде на Південний Схід від острова Борнхольм. Данія була останньою європейською державою, яка блокувала будівництво газопроводу в своїх територіальних водах.</p>
      <p>15 квітня Рада Європейського Союзу<b> <a href="https://dt.ua/WORLD/rada-yes-zatverdila-onovlenu-gazovu-direktivu-308595_.html">затвердила європейську газову директиву</a></b> з урахуванням внесених поправок, яку в перспективі буде поширено на "Північний потік-2". Директива поширює правила газового ринку ЄС на трубопроводи, прокладені з країн, що не входять до Співдружності. Так, частини трубопроводів, що йдуть з третіх країн, прокладені по території Євросоюзу (зокрема внутрішніх водах), повинні відповідати вимогам, які застосовуються до внутрішніх трубопроводів.</p>
      <p>Це означає, що компанія-оператор "Північного потоку-2" має бути незалежною від "Газпрому", а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії. </p>
      <p>Морський газопровід "Північний потік-2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".</p>
      <p>Детальніше про відносини між РФ, Німеччиною і Францією, "Північний поток-2" та його зв'язок із нормандським форматом читайте в матеріалі експертів Центру глобалістики "Стратегія XXI" Михайла Гончара, Оксани Іщук, Віталія Мартинюка та Ігоря Стукаленка "<a href="https://dt.ua/internal/normandska-peregazovka-po-kremlivski-330617_.html"><b>Нормандська перегазовка по-кремлівськи</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>