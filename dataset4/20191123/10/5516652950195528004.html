<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426374/me-epikentro-kai-th-nea-agora-oi-xristoygenniatikes-ekdhlwseis-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-23T10:00:01+00:00"/>
    <meta property="og:title" content="Με επίκεντρο και τη Νέα Αγορά οι χριστουγεννιάτικες εκδηλώσεις στη Ρόδο"/>
    <meta property="og:description" content="Κλείνει από τις 8 Δεκεμβρίου έως και τις 10 Ιανουαρίου τμήμα της οδού Αβέρωφ στο κέντρο της πόλης της Ρόδου λόγω των εορταστικών εκδηλώσεων που θα πραγματοποιηθούν στη Νέα Αγορά, ενώ τα οχήματα θα διέρχονται από την πιάτσα των ταξί μετά από αλλαγές που θα γίνουν στον τρόπο στάθμευσης."/>
  </head>
  <body>
    <article>
      <h1>Με επίκεντρο και τη Νέα Αγορά οι χριστουγεννιάτικες εκδηλώσεις στη Ρόδο</h1>
      <address>
        <time datetime="2019-11-23T10:00:01+00:00">23 Nov 2019, 10:00</time>
      </address>
      <p>
        <b>Κλείνει από τις 8 Δεκεμβρίου έως και τις 10 Ιανουαρίου τμήμα της οδού Αβέρωφ στο κέντρο της πόλης της Ρόδου λόγω των εορταστικών εκδηλώσεων που θα πραγματοποιηθούν στη Νέα Αγορά, ενώ τα οχήματα θα διέρχονται από την πιάτσα των ταξί μετά από αλλαγές που θα γίνουν στον τρόπο στάθμευσης.</b>
      </p>
      <p>Το θέμα συζητήθηκε στη χτεσινή συνεδρίαση της επιτροπής Ποιότητας Ζωής, όπου και ψηφίστηκε η σχετική εισήγηση που κατατέθηκε από τη διεύθυνση Τεχνικών Έργων και Υποδομών. <br/>Σημειώνεται ότι εντός της πιάτσας των ταξί θα γίνουν αλλαγές όσον αφορά τη στάθμευση των οχημάτων, προκειμένου να εξυπηρετηθεί η κυκλοφορία για το παραπάνω διάστημα, στις οποίες συμφωνεί ο σύλλογος των ταξί.</p>
      <p>Ειδικότερα, η απόφαση περιλαμβάνει προσωρινή κυκλοφοριακή ρύθμιση με τον αποκλεισμό τμήματος της οδού Αβέρωφ, από τη συμβολή της οδού με την Πλατεία Χρ. Πατριάρχου Αλεξανδρείας έως τους φωτεινούς σηματοδότες. Αναλυτικότερα τα οχήματα που κινούνται επί της οδού Παπάγου και επιθυμούν να κατευθυνθούν προς την οδό 7ης Μαρτίου θα διέρχονται στην οδό μέσω της Πλατείας Χρ. Πατριάρχου Αλεξανδρείας.</p>
      <p>Η Πλατεία Χρ. Πατριάρχου Αλεξανδρείας χρησιμοποιείται ως χώρος στάσης/στάθμευσης των ΤΑΞΙ (πιάτσα). Ο Σύλλογος των ιδιοκτητών ταξί συναινεί με την προσωρινή κυκλοφοριακή ρύθμιση καθώς και με την προσωρινή αλλαγή της χωροθέτησης των θέσεων ΤΑΞΙ.</p>
      <p>Η προσωρινή κυκλοφοριακή μελέτη της διεύθυνσης Τεχνικών Έργων που εγκρίθηκε χτες προβλέπει:<br/>1. Τον αποκλεισμό τμήματος της οδού Αβέρωφ από τη συμβολή της οδού με την Πλατεία Χρ. Πατριάρχου Αλεξανδρείας έως τους φωτεινούς σηματοδότες.</p>
      <p>2. Τον διαχωρισμό των θέσεων στάσης/ στάθμευσης των ΤΑΞΙ με την προσωρινή οδό διέλευσης των οχημάτων, η οποία θα γίνει με χρήση ελαστικών οριοδεικτών.</p>
      <p>3. Την τοποθέτηση προσωρινής κάθετης σήμανσης με Ρ40 εντός της πλατείας για την απαγόρευση των ΙΧ αυτοκινήτων εντός της πλατείας.</p>
      <p>4. Την τροποποίηση του προγράμματος των φωτεινών σηματοδοτών στη συμβολή των οδών 7ης Μαρτίου, Αβέρωφ και έξοδος από Πλατεία Χρ. Πατριάρχου Αλεξανδρείας. Για το λόγο αυτό η Δ/νση Τεχνικών Έργων και Υποδομών με το υπ’ αριθμό πρωτ. 16/62803/ 19-11-2019 έγγραφό της προς το Υπουργείο Υποδομών Μεταφορών, Διεύθυνση Οδικών Υποδομών αιτήθηκε την αλλαγή λειτουργίας χρονοπρογράμματος του ΚΟΜΒΟΥ ΕΛΕΥΘΕΡΙΑΣ - Γ. ΑΒΕΡΩΦ (ΤΑΞΙ), με αποκλεισμό της κυκλοφορίας των οχημάτων από την οδό Παπάγου προς την οδό 7ης Μαρτίου μέσω του σηματοδότη 3 και 4 και η διοχέτευση τους να πραγματοποιείται για τις ίδιες κατευθύνσεις μέσω του σηματοδότη 6.</p>
      <figure>
        <img src="https://www.rodiaki.gr/medias/2019/11/22/d681a810fbb811e5376063add89271da.jpg"/>
      </figure>
      <p><b>Τα άλλα θέματα</b><br/>Κατά τη χτεσινή συνεδρίαση της επιτροπής Ποιότητας Ζωής συζητήθηκαν επίσης και άλλα θέματα μεταξύ των οποίων και το αίτημα του ενοικιαστή του ΑΚΤΑΙΟΝ για την παραχώρηση πρόσθετου χώρου μπροστά από το κτηριακό συγκρότημα με σκοπό την τοποθέτηση τραπεζοκαθισμάτων για την εξυπηρέτηση των πελατών του.</p>
      <p>Το αίτημα είχε τη σύμφωνη γνώμη των αστυνομικών αρχών, της υπηρεσίας νεωτέρων μνημείων καθώς επίσης και της δημοτικής κοινότητας Ρόδου και έγινε δεκτό κατά πλειοψηφία, με την προϋπόθεση να μην τοποθετηθούν πινακίδες και άλλα αντικείμενα που να εμποδίζουν τη διέλευση των περαστικών.</p>
      <p>Στην ίδια συνεδρίαση εξετάστηκαν και θέματα που αφορούσαν τις ανακλήσεις ή όχι αδειών διαφόρων καταστημάτων. Μάλιστα στις μισές περιπτώσεις που αφορούσαν ηχορύπανση οι άδειες των καταστημάτων δεν ανακλήθηκαν.</p>
      <p><b>Πρόσκληση για δηλώσεις συμμετοχής στις χριστουγεννιάτικες εκδηλώσεις για το εορταστικό πρόγραμμα «ΧΡΙΣΤΟΥΓΕΝΝΑ ΣΤΗ ΡΟΔΟ»</b><br/>Ο Δήμος Ρόδου και ο Δημοτικός Οργανισμός Πολιτισμού Αθλητισμού Ρόδου – Δ.Ο.Π.Α.Ρ, ενόψει του προγραμματισμού των εορταστικών εκδηλώσεων του για την περίοδο 2019-2020 απευθύνει ανοικτή πρόσκληση σε όσους πολίτες, συλλόγους, φορείς, ομάδες, σχολεία, χορωδίες, μαθητικά και νεανικά συγκροτήματα, σχολές χορού που ενδιαφέρονται να συμμετέχουν στις φετινές Χριστουγεννιάτικες εκδηλώσεις, να το δηλώσουν ηλεκτρονικά στη διεύθυνση ηλεκτρονικού ταχυδρομείου culorgrh@otenet.gr.</p>
      <p>Η συμμετοχή όλων των ενδιαφερόμενων φορέων στις εκδηλώσεις του Δήμου Ρόδου θα διαμορφώσουν μία μεγάλη εορταστική ατμόσφαιρα για δεκάδες παιδιά αλλά και ενήλικες συμπολίτες, στο πλαίσιο των γιορτών των Χριστουγέννων και του Νέου Χρόνου 2020.</p>
      <p><b>Λοιπές πληροφορίες:</b><br/>• Τόπος εκδηλώσεων: Πλατεία Δημαρχείου και σε διάφορους άλλους δημόσιους χώρους και πλατείες στην πόλη.</p>
      <p>• Ο Δ.Ο.Π.Α.Ρ. θα προσφέρει τη φωτιστική και ηχητική κάλυψη, καθώς και τη δημοσιοποίηση των εκδηλώσεων</p>
      <p>• Καταληκτική ημερομηνία υποβολής δήλωσης: Παρασκευή 6 Δεκεμβρίου 2019</p>
      <p>• Υπεύθυνος Προγράμματος: Ασημένη Παπαεμμανουήλ</p>
      <p>• Οι ενδιαφερόμενοι μπορούν να απευθύνονται στα τηλέφωνα: 22410 27427 και 26385 (εσωτ. 9) ή στα γραφεία του Δ.Ο.Π.Α.Ρ., στην οδό Διαγοριδών 3 (εργάσιμες ημέρες και ώρες).</p>
      <figure>
        <img src="https://www.rodiaki.gr/medias/2019/11/22/5e99192fb52fa601a78f730fef005fe6.jpg"/>
      </figure>
    </article>
  </body>
</html>