<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vsim.ua/Podii/himichni-opiki-ta-chislenni-sadna-na-hmelnichchini-kopi-perevischili-p-10973622.html"/>
    <meta property="og:site_name" content="Всім"/>
    <meta property="article:published_time" content="2019-11-23T10:05:00+00:00"/>
    <meta property="og:title" content="Хімічні опіки та численні садна: на Хмельниччині копи перевищили повноваження"/>
    <meta property="og:description" content="Після зустрічі з патрульними медики діагностували у водія скутера хімічні опіки обличчя та очей. На його тілі виявили численні садна.  За що розправилися з молодиком поліцейські?"/>
  </head>
  <body>
    <article>
      <h1>Хімічні опіки та численні садна: на Хмельниччині копи перевищили повноваження</h1>
      <address><time datetime="2019-11-23T10:05:00+00:00">23 Nov 2019, 10:05</time> by <a rel="author" href="https://vsim.ua/authors/stas" target="_blank">Стас Скрипкарь</a></address>
      <ul>
        <li>Після зустрічі з патрульними медики діагностували у водія скутера хімічні опіки обличчя та очей.</li>
        <li>На його тілі виявили численні садна. </li>
        <li>За що розправилися з молодиком поліцейські?</li>
      </ul>
      <p>Керування транспортним засобом у стані алкогольного сп’яніння. Здавалося б, звичайна справа і в суді такі розглядають десятками. Неочікувано завершення вона набула в Деражнянському районі.</p>
      <p>Патрульні спіймали водія скутера, який, на їхню думку, керував транспортним засобом напідпитку. За їх словами, чоловік відмовився від огляду на стан алкогольного сп’яніння у присутності двох свідків. На нього склали протокол по 130-й, згодом матеріали передали до суду. </p>
      <p>Там справа мала неочікуваний поворот. У судовому засіданні водій озвучив свою версію подій. Чоловік розповів, що їхав на скутері та зупинився поблизу сільського ставу. В цей час до нього підбігли двоє поліцейських і заявили, що він порушив Правила дорожнього руху, бо їхав без мотошолома. Потім звинуватили чоловіка в пияцтві за кермом. А один із правоохоронців застосував до нього сльозогінний газ.</p>
      <p>Слова скутериста підтвердив один зі свідків. Він розповів, що прибіг на крик чоловіка, який лежав у траві біля ставу. Той попросив викликати швидку допомогу, бо нічого не бачить. З очей молодика текли сльози. Також свідок зауважив, що бачив службове авто поліції, яке від’їжджало з місця події. </p>
      <p>Медики, котрі приїхали на виклик, діагностували в чоловіка хімічний опік обличчя та очей, а на тілі виявили численні садна.</p>
      <p>В протоколі була інша версія. Копи наголошували, що водій відмовився від огляду, бо був п’яним і це засвідчив водій “швидкої”. Однак останній у суді визнав, що ставив підпис на прохання поліцейських. Самого ж водія він тоді не бачив. Другий підписант у судове засідання не з’явився. Про це повідомили в прес-службі Хмельницького апеляційного суду.</p>
      <p>Суд зауважив, що копи не мали права застосовувати до скутериста сльозогінний газ.</p>
      <p><b>«З огляду на вказані положення Закону та у світлі обставин, які стали підставою для складання протоколу про адміністративне правопорушення, поліцейські Деражнянського ВП Летичівського ВП ГУНП в Хмельницькій області вийшли за межі наданих їм повноважень та всупереч вимогам Закону застосували до ОСОБА_1 спецзасіб у виді речовини сльозогінної дії»</b>, – зазначає суд.</p>
      <p>Також суддя визнав недопустимим доказом протокол про адміністративне правопорушення щодо скутериста. За його словами, документ був складений з істотним порушенням прав та свобод людини.</p>
      <p>Справу проти молодого чоловіка закрили, а от, поліцейські за свої дії можуть відповісти. Справою займеться прокуратура. </p>
      <p>
        <b>Слідкуйте за оновленнями на нашому сайті та у<a href="https://vsim.ua/goto/aHR0cHMlM0ElMkYlMkZ3d3cuZmFjZWJvb2suY29tJTJGdnNpbS51YQ=="> Facebook</a>,<a href="https://vsim.ua/goto/aHR0cHMlM0ElMkYlMkZ0ZWxlZ3JhbS5tZSUyRnZzaW11YV9ib3Q="> Telegram</a>,<a href="https://vsim.ua/goto/aHR0cHMlM0ElMkYlMkZ3d3cuaW5zdGFncmFtLmNvbSUyRnZzaW1fa2ElMkY=">  Instagram</a> та<a href="https://vsim.ua/goto/aHR0cHMlM0ElMkYlMkZ3d3cueW91dHViZS5jb20lMkZ1c2VyJTJGdnNpbXVhMSUyRg=="> YouTube</a>. </b>
      </p>
      <p>
        <b> </b>
      </p>
    </article>
  </body>
</html>