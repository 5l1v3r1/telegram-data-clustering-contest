<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/kozelet/helyi-kozelet/megyenk-iskolasainak-rajzait-es-irasait-is-varjak-2044488/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T10:30:00+00:00"/>
    <meta property="og:title" content="Megyénk iskolásainak rajzait és írásait is várják"/>
    <meta property="og:description" content="Rajz- és irodalmi pályázatot hirdet a Katasztrófavédelem Központi Múzeuma."/>
  </head>
  <body>
    <article>
      <h6 class="kicker">PÁLYÁZAT</h6>
      <h1>Megyénk iskolásainak rajzait és írásait is várják</h1>
      <address><time datetime="2019-11-23T10:30:00+00:00">23 Nov 2019, 10:30</time> by <a rel="author">Katasztrófavédelem</a></address>
      <h4>Rajz- és irodalmi pályázatot hirdet a Katasztrófavédelem Központi Múzeuma.</h4>
      <p>A Katasztrófavédelem Központi Múzeuma immár tizenharmadik alkalommal hirdet <a href="http://jasz.katasztrofavedelem.hu/hirek/4664">rajz- és irodalmi pályázatot</a> általános iskolásoknak Ne égess! címmel. A rajzpályázatra két korcsoport nevezhet, alsó és felső tagozatosok, az irodalmi pályázat pedig felső tagozatos diákoknak szól – tájékoztatta hírportálunkat a Jász-Nagykun-Szolnok Megyei Katasztrófavédelmi Igazgatóság sajtóügyelete.</p>
      <p>Különleges aktualitást ad a versenynek, hogy jövőre lesz 150 éve annak, hogy megalakult az első tűzoltóság Budapesten. A feladat is ehhez kapcsolódik, a pályaművekben azt kell ábrázolni, hogy a fiatalok elképzelése szerint milyen lehetett a tűzoltás a régmúltban, illetve miként változhat a jövőben. A pályázat mottója: „Múlt, jelen, jövő a tűzoltásban”, ami természetesen bővíthető a katasztrófavédelem egyéb tevékenységének ábrázolásával. A pályaművek lehetnek ceruzarajzok, filctollal, temperával, vízfestékkel vagy szabadon választott technikával alkotott képek, montázsok, illetve térbeli alkotások, kisplasztikák, dísztárgyak, érmék. Az irodalmi műfaj is szabadon választott, csak terjedelmi korlátot szabtak a szervezők, legfeljebb három oldalas írásokkal lehet nevezni.</p>
      <p>A pályázatokon fel kell tüntetni az alkotó nevét, iskoláját, évfolyamát és felkészítő tanárának nevét, valamint az elérhetőségeket is. A műveket postán vagy személyesen lehet eljuttatni a múzeum címére: Katasztrófavédelem Központi Múzeum, 1105, Budapest, Martinovics tér 12. A beküldési határidő: 2020. január 31.</p>
    </article>
  </body>
</html>