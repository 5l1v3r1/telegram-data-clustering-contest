<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.efsyn.gr/politiki/220146_o-fygas-toy-skandaloy-tis-siemens"/>
    <meta property="og:site_name" content="Efsyn.gr"/>
    <meta property="article:published_time" content="2019-11-23T10:05:00+00:00"/>
    <meta property="og:title" content="Ο φυγάς του σκανδάλου της Siemens"/>
    <meta property="og:description" content="Κρίθηκε ένοχος στην Ελλάδα για την αμαρτωλή σύμβαση των ψηφιακών παροχών του ΟΤΕ, όμως η Γερμανία έχει αρνηθεί να τον εκδώσει..."/>
  </head>
  <body>
    <article>
      <h1>Ο φυγάς του σκανδάλου της Siemens</h1>
      <address><time datetime="2019-11-23T10:05:00+00:00">23 Nov 2019, 10:05</time> by <a rel="author">Δημήτρης Τερζής</a></address>
      <p>
        <b>Κρίθηκε ένοχος στην Ελλάδα για την αμαρτωλή σύμβαση των ψηφιακών παροχών του ΟΤΕ, όμως η Γερμανία έχει αρνηθεί να τον εκδώσει...</b>
      </p>
      <p>Πριν από λίγες μέρες το Τριμελές Εφετείο Κακουργημάτων ανακοίνωνε την απόφασή του για το ποιοι είναι τελικά ένοχοι και ποιοι αθώοι στην υπόθεση των μαύρων ταμείων της Siemens και ειδικότερα στο κομμάτι εκείνο που αφορούσε τη σύμβαση 8002/1997 για την προμήθεια ψηφιακών κέντρων του ΟΤΕ.</p>
      <p>Η ποινή τους αναμενόταν να ανακοινωθεί χθες ή το πολύ τη Δευτέρα. Ανάμεσα σε αυτούς που το δικαστήριο έκρινε ενόχους είναι και ο πολύς Μιχάλης Χριστοφοράκος, ο πρώην ισχυρός άνδρας της Siemens στην Ελλάδα. Ο κ. Χριστοφοράκος δεν θα βρεθεί στο δικαστήριο να ακούσει την ποινή που θα του επιβληθεί, καθώς εδώ και 10 χρόνια έχει βρει... άσυλο στη Γερμανία, η οποία έχει αρνηθεί να τον εκδώσει στην Ελλάδα.</p>
      <figure>
        <img src="https://www.efsyn.gr/sites/default/files/images/2019/11/hristoforakos.jpg"/>
      </figure>
      <figure>
        <img src="https://www.efsyn.gr/sites/default/files/images/2019/11/hristoforakos_0.jpg"/>
      </figure>
      <p>Κατά συνέπεια, όπως αναφέρουν νομικοί κύκλοι, το μόνο που θα συμβεί από εδώ και στο εξής είναι ότι ο κ. Χριστοφοράκος δεν θα μπορεί να επισκεφθεί τη χώρα, καθώς αν γίνει αντιληπτός θα συλληφθεί πάραυτα. Το ίδιο μπορεί να συμβεί αν ο κ. Χριστοφοράκος βρεθεί εκτός Γερμανίας, σε άλλη χώρα της Ευρώπης, και η ελληνική πλευρά έχει φροντίσει να ανανεώσει το ευρωπαϊκό ένταλμα σύλληψής του. Δυνητικά δηλαδή, μπορεί να συλληφθεί εκεί και να εκδοθεί στην Ελλάδα.</p>
      <p>Ο Μιχάλης Χριστοφοράκος γεννήθηκε το 1953 στην Αθήνα και φοίτησε στη Γερμανική Σχολή Αθηνών. Κατέχει την ελληνική και τη γερμανική υπηκοότητα. Σπούδασε Φυσική στο Πανεπιστήμιο της Καρλσρούης στη Γερμανία. Στη συνέχεια ο δρ Χριστοφοράκος συνέχισε τις σπουδές του στον τομέα Διοίκησης Επιχειρήσεων στο Πανεπιστήμιο INSEAD στη Γαλλία. Ξεκίνησε να εργάζεται το 1984 σε ερευνητικό τμήμα του Πανεπιστημίου της Καρλσρούης, ενώ μέχρι το 1990 εργάστηκε στην ΙΒΜ και στη συνέχεια στη Nixdorf Computer AG στο Μόναχο.</p>
      <p>Μετά τη συνένωση της τελευταίας με τη Siemens αναλαμβάνει τη γενική διεύθυνση της Siemens Nixdorf Α.Ε. στην Ελλάδα, από την οποία αποχωρεί τον Οκτώβριο του 1996 για να αναλάβει τη θέση του διευθύνοντος συμβούλου στη Siemens Ελλάδος. Από εκεί παραιτείται τον Δεκέμβριο του 2007. Παράλληλα, κατείχε θέση προέδρου και μέλους Δ.Σ. σε διάφορες εταιρείες στην Ελλάδα, καθώς και αντιπροέδρου και προέδρου του Ελληνο-Γερμανικού Εμπορικού Επιμελητηρίου.</p>
      <p>Ηταν το 2006 όταν οι γερμανικές αρχές κάνουν έλεγχο στα κεντρικά γραφεία της Siemens και αποκαλύπτεται ένα τεράστιο σκάνδαλο που αφορά ένα δίκτυο διακίνησης μαύρου χρήματος της εταιρείας προς τρίτες χώρες για την ανάθεση έργων. Το κόστος των χρηματοδοτήσεων, σύμφωνα με εκτιμήσεις του υπουργείου Δικαιοσύνης των ΗΠΑ, ξεπερνά το 1,5 δισ. ευρώ μέσα σε μια δεκαετία.</p>
      <p>Ανάμεσα στις χώρες στις οποίες δραστηριοποιήθηκε με αθέμιτα μέσα ο γερμανικός κολοσσός είναι και η Ελλάδα. Οι αρμόδιες εισαγγελικές αρχές στη χώρα μας αρχίζουν να… ψάχνονται και στο ξεσκόνισμα της σύμβασης 8002 μεταξύ Siemens και ΟΤΕ για την προμήθεια ψηφιακών παροχών, έχουμε μια… καραμπινάτη παρανομία. Δωροδοκία και το παρεπόμενο αδίκημα ξέπλυμα μαύρου χρήματος.</p>
      <p>Στις 20 Μαΐου του 2009 και ενώ ο Χριστοφοράκος είχε ήδη ζητήσει δύο παρατάσεις προκειμένου να εμφανιστεί στον ανακριτή Νίκο Ζαγοριανό που είχε αναλάβει την υπόθεση διερεύνησης της Siemens, αποφασίζει να μην... εμφανιστεί ποτέ και αναχωρεί για το εξωτερικό.</p>
      <p>Θα προκληθεί σάλος για την αδράνεια της κυβέρνησης και κυρίως της Δικαιοσύνης, που δεν είχαν φροντίσει να αποτραπεί η έξοδος από τη χώρα του πιο βασικού μάρτυρα της υπόθεσης. Τα πανευρωπαϊκά εντάλματα σύλληψής του εκδίδονται κατόπιν εορτής.</p>
      <p>«Ημουν εξ αρχής πρόθυμος να συνεργαστώ με τις ελληνικές αρχές, έτσι παρουσιάστηκα πολλές φορές στον εισαγγελέα κ. Αθανασίου», θα υποστηρίξει ο ίδιος σε υπόμνημά του που κατέθεσε ο δικηγόρος του τον Αύγουστο του 2017. Στο ίδιο υπόμνημα υποστήριζε ότι ουδέποτε επιθύμησε να φύγει και ότι εκείνη την περίοδο βρέθηκε στη Γερμανία για επαγγελματικούς λόγους. «Ενημερώθηκα επίσης αιφνιδίως ότι η ημερομηνία, που είχε οριστεί για τα μέσα Ιουνίου [σ.σ. πρόκειται για την ημερομηνία κατάθεσής του στον ανακριτή], είχε ακυρωθεί και ότι ο κ. ανακριτής είχε ζητήσει την άμεση απολογία μας.</p>
      <p>Οι έντονες ψυχοσωματικές αντιδράσεις με ανάγκασαν να επισκεφθώ έναν γιατρό. Μου απαγόρευσε να ταξιδέψω σε αυτή την κατάσταση και ειδοποίησα τον δικηγόρο μου. Ενημέρωσε τον κ. ανακριτή, αλλά εκείνος εξέδωσε αμέσως διεθνές ένταλμα σύλληψης σε βάρος μου, το οποίο αποτέλεσε και τον λόγο της συλλήψεώς μου στη Γερμανία…», είχε υποστηρίξει στο ίδιο υπόμνημα ο κ. Χριστοφοράκος.</p>
      <p>«Δεν είχα καμία ανάμιξη σε πράξεις δωροδοκίας, ούτε σε σχέση με τον ΟΤΕ, ούτε με πολιτικούς, ούτε σε σχέση με το C4I, ούτε σε σχέση με άλλη υπόθεση», ανέφερε επίσης, διαψεύδοντας έτσι την κατάθεση της γραμματέως του, η οποία είχε επανειλημμένα υποστηρίξει ότι ο Μιχάλης Χριστοφοράκος είχε στενές επαφές με τον πρώην πρωθυπουργό Κώστα Σημίτη.</p>
      <p>Ο πρώην πρωθυπουργός έχει διαψεύσει κατηγορηματικά κάτι τέτοιο. Σύμφωνα με το ημερολόγιο που διατηρούσε η γραμματέας του κ. Χριστοφοράκου, έχουν καταγραφεί και 356 συναντήσεις ή τηλεφωνικές επαφές του ίδιου με μέλη της οικογένειας Μητσοτάκη κατά το επίμαχο διάστημα.</p>
      <p>Τελικά ο κ. Χριστοφοράκος συνελήφθη στη Γερμανία, δικάστηκε και καταδικάστηκε για απιστία εις βάρος της Siemens (!), ενώ κλήθηκε να πληρώσει και ένα πρόστιμο 350.000 ευρώ. Το πιο σημαντικό όμως είναι το γεγονός ότι οι γερμανικές αρχές απέρριψαν το ελληνικό αίτημα για έκδοσή του στην Ελλάδα.</p>
      <h3>Γιατί τον επιλέξαμε</h3>
      <p>Επιλέξαμε τον κ. Μιχάλη Χριστοφοράκο γιατί ήταν η ίδια η Siemens στην Ελλάδα. Είναι ο άνθρωπος που κατάφερε να ξεφύγει από τις διωκτικές αρχές, να βρει άσυλο στη Γερμανία και το κυριότερο: κατάφερε να πετύχει τη μη έκδοσή του στη χώρα μας. Οταν θα ανακοινωθούν οι ποινές του σκανδάλου από το Τριμελές Εφετείο Κακουργημάτων, ο κ. Χριστοφοράκος δεν θα βρίσκεται στο εδώλιο.</p>
      <related>
        <h4>Σχετικά Άρθρα</h4>
        <a href="https://www.efsyn.gr/politiki/173389_ypothesi-siemens-tesseris-fygodikoi-kai-enas-poy-emeine-piso"/>
        <a href="https://www.efsyn.gr/politiki/139949_siemens-novartis-agones-koinoi"/>
        <a href="https://www.efsyn.gr/politiki/antipoliteysi/219737_skliri-epithesi-tsipra-sti-nd"/>
        <a href="https://www.efsyn.gr/politiki/synenteyxeis/219196_i-politiki-den-mporei-na-askeitai-sta-dikastiria"/>
        <a href="https://www.efsyn.gr/politiki/kybernisi/218445_omi-parembasi-sti-dikaiosyni-apo-ton-m-salma"/>
        <a href="https://www.efsyn.gr/politiki/antipoliteysi/218098_tha-toys-taraxoyme-sti-nomimotita"/>
      </related>
    </article>
  </body>
</html>