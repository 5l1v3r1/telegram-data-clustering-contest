<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/23/18-month-old-dies-of-malnourishment-couple-charged-with-manslaughter.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-23T10:58:00+00:00"/>
    <meta property="og:title" content="കഴിക്കാന്‍ പഴവും പച്ചക്കറിയും മാത്രം; കുഞ്ഞ് മരിച്ചു, മാതാപിതാക്കള്‍ അറസ്റ്റില്‍"/>
    <meta property="og:description" content="ഫ്ലോറിഡ. യുഎസിൽ പോഷകാഹാര കുറവ് കൊണ്ട് 18 മാസം പ്രായമുള്ള കുഞ്ഞ് മരിച്ച സംഭവത്തിൽ മാതാപിതാക്കൾ അറസ്റ്റിൽ. സെപ്റ്റംബർ 27 ന് പുലർച്ചെ 4 മണിയോടെ ഷൈല ഒ.Crime news. Crime World. Florida. Sheila. Ryan O’Leary. USA. manorama news. malayalam news.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കഴിക്കാന്‍ പഴവും പച്ചക്കറിയും മാത്രം; കുഞ്ഞ് മരിച്ചു, മാതാപിതാക്കള്‍ അറസ്റ്റില്‍</h1>
      <address><time datetime="2019-11-23T10:58:00+00:00">23 Nov 2019, 10:58</time> by <a rel="author">മനോരമ ലേഖകൻ</a></address>
      <p>ഫ്ലോറിഡ∙ യുഎസിൽ പോഷകാഹാര കുറവ് കൊണ്ട് 18 മാസം പ്രായമുള്ള കുഞ്ഞ് മരിച്ച സംഭവത്തിൽ മാതാപിതാക്കൾ അറസ്റ്റിൽ. സെപ്റ്റംബർ 27 ന് പുലർച്ചെ 4 മണിയോടെ ഷൈല ഒ ലെറി  (35) റയാൻ ഒ ലെറി (30) എന്നീ ദമ്പതികളുടെ കുഞ്ഞ് മരിച്ച സംഭവത്തിൽ പൊലീസ് കൊലക്കുറ്റത്തിനു കേസെടുത്തു.</p>
      <p>കുട്ടി മരിച്ചത് പോഷകാഹാര കുറവ് കൊണ്ടെന്ന് പോസ്റ്റ്മോർട്ടം റിപ്പോർട്ടിൽ വ്യക്തമായതോടെയാണു ദമ്പതികളെ കേപ് കോറൽ പൊലീസ് അറസ്റ്റ് ചെയ്തത്. കരൾ വീക്കം, നിർജലീകരണം, ശ്വാസതടസം എന്നീ രോഗങ്ങളും കുഞ്ഞിനുണ്ടായിരുന്നു. കുട്ടിയുടെ കൈകാലുകൾ ശോഷിച്ച നിലയിലായിരുന്നു.</p>
      <p>സസ്യാഹാരം മാത്രം ഉപയോഗിക്കുന്നവരാണെന്നും പച്ചക്കറികളും പഴങ്ങളും മാത്രമാണ് കുഞ്ഞ് കഴിച്ചിരുന്നതെന്നും കുഞ്ഞിന്റെ അമ്മ ഷൈല പൊലീസിനോടു പറഞ്ഞു. കഴിഞ്ഞ ആറുമാസമായി കുഞ്ഞ് ഗുരുതരമായ ആരോഗ്യ പ്രശ്നങ്ങൾ അനുഭവിച്ചിരുന്നുവെങ്കിലും ഒരിക്കൽ പോലും ഡോക്ടറെ കാണിച്ചിരുന്നില്ല.</p>
      <p>ദമ്പതികളുടെ അഞ്ചും മൂന്നും വയസ്സ് പ്രായമുള്ള കുഞ്ഞുങ്ങളും ഗുരുതര ആരോഗ്യപ്രശ്നങ്ങൾ അനുഭവിക്കുന്നവരാണ്. ദമ്പതികളുടെ മുതിർന്ന കുട്ടികൾക്കു പോഷാഹാരക്കുറവുണ്ടെന്നും പൊലീസ് കണ്ടെത്തി. ഇവരെ സുരക്ഷിത കേന്ദ്രത്തിലേക്കു മാറ്റി.</p>
      <p><b>English Summary:</b> Florida couple charged with manslaughter after 18-month-old dies of malnourishment</p>
    </article>
  </body>
</html>