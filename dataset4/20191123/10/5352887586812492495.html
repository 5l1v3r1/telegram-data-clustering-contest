<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/pasaulis/strasbure-atsidaro-garsioji-kaledine-muge-pries-metus-tapusi-uzpuoliko-taikiniu-1752099/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T10:06:00+00:00"/>
    <meta property="og:title" content="Strasbūre atsidaro garsioji kalėdinė mugė, prieš metus tapusi užpuoliko taikiniu"/>
    <meta property="og:description" content="Reklama"/>
  </head>
  <body>
    <article>
      <h1>Strasbūre atsidaro garsioji kalėdinė mugė, prieš metus tapusi užpuoliko taikiniu</h1>
      <address><time datetime="2019-11-23T10:06:00+00:00">23 Nov 2019, 10:06</time> by <a rel="author">Rūta Androšiūnaitė</a></address>
      <p>Reklama</p>
      <p>
        <b>Rytiniame Strasbūro mieste penktadienį dar vienam šventiniam sezonui atidaroma garsioji Prancūzijos kalėdinė mugė, parduotuvių savininkams ir lankytojams teigiant, kad jų nebaugina pernai radikalaus ginkluoto islamisto surengtas išpuolis, per kurį žuvo penki žmonės.</b>
      </p>
      <p>Kasmetinę šventę aplink milžinišką eglutę temdo prisiminimai apie 2018 metų gruodžio 11 dienos įvykius, kai 29-erių Cherifas Chekattas (Šerifas Šekatas) ėmė siautėti mugėje.</p>
      <p>Šiais metais Strasbūro mugėje budės apie 500 saugumo pajėgų narių, dėvėsiančių tiek uniformas, tiek civilinius drabužius, o miesto centre bus vykdomi patikrinimai.</p>
      <p>„Kalbant apie Kalėdų mugę Strasbūre, mums nekelia susirūpinimo jokie aspektai – nei susiję su terorizmu, nei kiti“, – laikraščiui „Dernieres Nouvelles d'Alsace“ sakė Prancūzijos vidaus reikalų ministras Christophe'as Castaneras (Kristofas Kastaneras).</p>
      <p>Vėliau penktadienį mugėje turėjęs apsilankyti Ch. Castaneras teigė norįs paskleisti „ne tik budrumo, bet ir ramybės, pasitikėjimo žinią, taip pat pakviesti dalyvauti šventėje“.</p>
      <p>
        <b>„Negali būti nė kalbos“</b>
      </p>
      <p>Reklama</p>
      <p>Prekiautojai, pardavinėsiantys vietos gaminius, suvenyrus ir kalėdines prekes maždaug 300 medinių namelių, sako, kad jiems vis dar neduoda ramybės prisiminimai apie išpuolį. Vis tik jie pabrėžia, kad mugės ir toliau turėtų būti rengiamos.</p>
      <p>Monique Kuprycz-Adam (Monik Kuprič-Adam), pristatydama savo dirbinius kioske, kuriame ji išdirbo pusę amžiaus, pažymėjo, kad atmosfera tebėra slogi, tačiau jai nekilo jokių abejonių dėl dalyvavimo renginyje.</p>
      <p>„Mano šeima kalėdinėje mugėje dalyvauja nuo 1906 metų. [Uždarydami kioskelį] parodytume, kad bijome, todėl apie tai negali būti nė kalbos“, – sakė moteris.</p>
      <p>Istorinė kalėdinė mugė, kuri mieste rengiama jau 450 metų, ekonominiu požiūriu yra nepaprastai svarbi Strasbūrui ir kitiems Prancūzijos šiaurės rytiniams miesteliams.</p>
      <p>Kasmet sulaukiama milžiniško lankytojų srauto, o šiemet Strasbūre laukiama 2 mln. žmonių.</p>
      <p>Netoliese esančiame Kolmare, kur veikia viena patraukliausių Prancūzijos kalėdinių mugių, turėtų apsilankyti 1,5 mln. svečių, ketinančių apsipirkti ar pasimėgauti karštu vynu.</p>
      <p>Reklama</p>
      <p>Mugė Strasbūre, veiksianti iki gruodžio 30 dienos, turi 5 mln. eurų biudžetą, bet suteikia miestui progą gauti apie 250 mln. eurų pajamų.</p>
      <p>„Kalėdinė mugė yra kažkas stebuklinga jaunimui, suaugusiems ir vyresnio amžiaus žmonėms, – sakė penktadienį mugėje apsilankiusi pensininkė Christiane (Kristian). – Galvosime apie ataką, bet tai mūsų neatgrasys. Priešingu atveju jie [teroristai] laimėtų.“</p>
      <p>Keturi iš penkių per pernykštį išpuolį žuvusių žmonių buvo užsieniečiai arba gimę užsienyje, tarp jų – turistas iš Tailando, Prancūzijos pilietybę turintis garažo savininkas afganas, italų žurnalistas ir lenkas, pastaruosius 20 metų gyvenęs Strasbūre.</p>
      <p>Per išpuolį taip pat žuvo neseniai į pensiją išėjęs 61 metų prancūzas. </p>
      <p>2018-ųjų gruodžio 11-osios išpuolio vykdytojas, kuris buvo prisiekęs ištikimybę džihadistų judėjimui „Islamo valstybė“ (IS), buvo policijos nušautas po dvi dienas trukusios paieškos.</p>
      <p>BNS</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/pasaulis/nukautas-saudynes-strasbure-surenges-vyras/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/pasaulis/strasburo-pasaka-nutrauke-suviai/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/pasaulis/vakarieniauti-su-mama-strasbure-ejusi-ieva-atsidure-tikrame-kosmare/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/pasaulis/tris-zmones-strasbure-prazudes-ir-12-suzeides-saulys---vis-dar-laisveje/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/pasaulis/strasbure-netoli-kaledu-muges-aidejo-suviai/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/kaledineje-mugeje-ieskojo-ir-dovanu-ir-vaisiu-1602990/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/klaipeda1/klaipeda/uostamiestyje-prasidejo-vienos-dienos-kaledine-muge-1598141/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/staigmena-klaipedieciams---kitokia-kaledine-muge/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>