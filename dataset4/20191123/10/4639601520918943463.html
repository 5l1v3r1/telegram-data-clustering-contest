<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/23/world/argentini-o-fernantes-epanaferei-to-thema-ton-amvloseon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T10:16:13+00:00"/>
    <meta property="og:title" content="Αργεντινή : Ο Φερνάντες επαναφέρει το θέμα των αμβλώσεων"/>
    <meta property="og:description" content="Οι διαδηλωτές υπέρ της άμβλωσης στην Αργεντινή ξαναήρθαν στο προσκήνιο, καθώς επανήλθε η συζήτηση για το θέμα μετά την εκλογή στην προεδρία του κεντροαριστερού Αλμπέρτο Φερνάντες, ο οποίος έχει δηλώσει ότι θα στηρίξει ένα νομοσχέδιο προς αυτήν την κατεύθυνση"/>
  </head>
  <body>
    <article>
      <h1>Αργεντινή : Ο Φερνάντες επαναφέρει το θέμα των αμβλώσεων</h1>
      <h2>Οι διαδηλωτές υπέρ της άμβλωσης στην Αργεντινή ξαναήρθαν στο προσκήνιο, καθώς επανήλθε η συζήτηση για το θέμα μετά την εκλογή στην προεδρία του κεντροαριστερού Αλμπέρτο Φερνάντες, ο οποίος έχει δηλώσει ότι θα στηρίξει ένα νομοσχέδιο προς αυτήν την κατεύθυνση</h2>
      <address><time datetime="2019-11-23T10:16:13+00:00">23 Nov 2019, 10:16</time> by <a rel="author">ΤοΒΗΜΑ Team</a></address>
      <p>Αφού μονοπώλησαν το ενδιαφέρον το 2018 τα «πράσινα μαντίλια», οι διαδηλωτές υπέρ της άμβλωσης στην Αργεντινή ξαναήρθαν στο προσκήνιο, καθώς επανήλθε η συζήτηση για το θέμα μετά την εκλογή στην προεδρία του κεντροαριστερού Αλμπέρτο Φερνάντες, ο οποίος έχει δηλώσει ότι θα στηρίξει ένα νομοσχέδιο προς αυτήν την κατεύθυνση.</p>
      <p>Ο ίδιος ο Φερνάντες επανέφερε το ιδιαίτερα ευαίσθητο θέμα. «Έχω δεσμευτεί για την αποποινικοποίηση των αμβλώσεων (…) θα υπάρξει νομοσχέδιο το οποίο θα στείλει ο πρόεδρος (στο κοινοβούλιο)» ανακοίνωσε σε συνέντευξή του ο εκλεγμένος πρόεδρος, που θα αναλάβει καθήκοντα στις 10 Δεκεμβρίου.</p>
      <p>
        <a href="https://www.in.gr/2019/11/23/greece/via-kata-gynaikon-gemise-athina-mov-skoupes-pou-katharizoun-patriarxia-seksismo-kai-ratsismo/">Βία κατά γυναικών : Γέμισε η Αθήνα μωβ σκούπες που «καθαρίζουν» πατριαρχία, σεξισμό και ρατσισμό</a>
      </p>
      <p>Όμως, παραμένει ένα ερώτημα: δε διευκρίνισε αν το νομοσχέδιό του θα αποποινικοποιεί ή θα νομιμοποιεί τις αμβλώσεις, όπως ζητούν τα φεμινιστικά κινήματα.</p>
      <p>Ο Φερνάντες ήταν παρών πρόσφατα στην παρουσίαση του βιβλίου Somos Belen («Είμαστε η Μπελέν»), το οποίο διηγείται την περιπέτειας μιας νεαρής γυναίκας που βρέθηκε φυλακισμένη επί 29 μήνες με την κατηγορία ότι έκανε άμβλωση, αν και είχε αποβάλει.</p>
      <p>Με την ευκαιρία αυτήν πόζαρε μαζί με πολλούς ακτιβιστές υπέρ των αμβλώσεων. Ένα ξεκάθαρο μήνυμα στήριξης, σύμφωνα με τους ιδίους.</p>
      <p>Στην πατρίδα του πάπα Φραγκίσκου η άμβλωση τιμωρείται με τέσσερα χρόνια, με εξαίρεση περιπτώσεις βιασμού ή κινδύνου για τη ζωή της μητέρας.</p>
      <p>Η άποψη του Φερνάντες προκάλεσε αγανάκτηση στους πιο συντηρητικούς.</p>
      <p>«Αν μπορούσα να μιλήσω με τον Αλμπέρτο, θα τον ρωτούσα αν αξίζει να ξεκινήσει τη θητεία του με ένα ζήτημα που διχάζει τους Αργεντίνους» έγραψε σε ανοιχτή του επιστολή ο αρχιεπίσκοπος της Λα Πλάτα Βίκτορ Μανουέλ Φερνάντες.</p>
      <p>
        <b>Γαλάζια μαντίλια εναντίον πράσινων</b>
      </p>
      <p>Το 2018 μια πράσινη θάλασσα κατέκλυσε τους δρόμους της Αργεντινής ζητώντας τη νομιμοποίηση των αμβλώσεων. Πρώτη φορά ένα σχετικό νομοσχέδιο είχε εγκριθεί από τους βουλευτές, αλλά απορρίφθηκε από τη Γερουσία.</p>
      <p>Η ανακοίνωση του εκλεγμένου προέδρου είναι «θλιβερή», δήλωσε ο Ρουμπέν Προιέτι υπεύθυνος της Χριστιανικής Ένωσης Ευαγγελικών Εκκλησιών της Αργεντινής, ο οποίος είχε ρόλο-κλειδί στη συζήτηση το 2018 και συμμετείχε στην κινητοποίηση περισσότερων από μισό εκατομμύριο ανθρώπων, οι οποίοι βγήκαν στους δρόμους φορώντας γαλάζια μαντίλια, υπέρ «των δύο ζωών».</p>
      <p>Ο Προιέτι τονίζει ότι θα κινητοποιήσει «ακόμη περισσότερους από το παρελθόν», αν ο Φερνάντες προσπαθήσει να υλοποιήσει την υπόσχεσή του.</p>
      <p>Απέναντί του, φεμινιστικές οργανώσεις που δε σκοπεύουν να το βάλουν κάτω. «Η στρατηγική είναι να συνεχίσουμε να ασκούμε πίεση, να συνεχίσουμε την εκστρατεία» διαβεβαίωσε η Μάρτα Ρόζενμπεργκ, επικεφαλής του κινήματος υπέρ των αμβλώσεων.</p>
      <p>Στην Αργεντινή οι μη κυβερνητικές οργανώσεις εκτιμούν σε 370.000 με 520.000 τις παράνομες αμβλώσεις που γίνονται κάθε χρόνο, δηλαδή 1.233 καθημερινά.</p>
      <p>Η Κένα είναι μία από τις γυναίκες που βρέθηκαν «στα πρόθυρα του θανάτου» έπειτα από μια τέτοια παράνομη άμβλωση. «Είμαι φτωχή και είχα ήδη έξι παιδιά, δεν μπορούσα να αποκτήσω έβδομο» εξήγησε.</p>
      <p>Έκανε άμβλωση πριν από είκοσι χρόνια και πρόσθεσε ότι «υπέφερα πολύ. Μάχομαι ώστε οι αμβλώσεις να είναι νόμιμες. Τα κατάφερα, αλλά υπάρχουν χιλιάδες γυναίκες που δεν τα κατάφεραν».</p>
      <p>Σύμφωνα με την τελευταία έρευνα για τη θρησκευτική πίστη στην Αργεντινή, από το 2008 ως το 2019 το ποσοστό των πολιτών που πιστεύει ότι η άμβλωση είναι δικαίωμα διπλασιάστηκε από το 14,1% στο 27,3%.</p>
      <p>(Πηγή πληροφοριών : ΑΠΕ – ΜΠΕ)</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>