<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vezess.hu/vezetunk/2019/11/23/15-millio-minibuszt-gyartott-a-chrysler/"/>
    <meta property="og:site_name" content="Vezess"/>
    <meta property="article:published_time" content="2019-11-23T10:00:08+00:00"/>
    <meta property="og:title" content="15 millió minibuszt gyártott a Chrysler"/>
    <meta property="og:description" content="Ma már közel sem olyan népszerűek a praktikus és tágas egyterűek, de a Chrysler mégis tartja magát a Voyagerrel. 35 év alatt 15 millió darabot gyártottak."/>
  </head>
  <body>
    <article>
      <h1>15 millió minibuszt gyártott a Chrysler</h1>
      <address><time datetime="2019-11-23T10:00:08+00:00">23 Nov 2019, 10:00</time> by <a rel="author" href="https://www.vezess.hu/author/csepreghy-daniel/" target="_blank">Csepreghy Dániel</a></address>
      <p>
        <b>Ma már közel sem olyan népszerűek a praktikus és tágas egyterűek, de a Chrysler mégis tartja magát a Voyagerrel. 35 év alatt 15 millió darabot gyártottak.</b>
      </p>
      <p>1974-ben prezentálta ötletét Lee Iacocca és Hal Sperlich a Ford Motor Company mindenható urának, II. Henry Fordnak. Aki azonnal el is utasította azt, pedig a családi furgon ötlete aranyat ért. Később már ennél tovább is jutottak, amikor a Chrysler Corporation szárnyai alatt elkészíthették a T115-ös kisbusz prototípusát. Amit aztán 1984-től Caravan vagy Voyager néven bárki megvásárolhatott.</p>
      <slideshow>
        <figure>
          <img src="https://vezess2.p3k.hu/app/uploads/2019/11/651042.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/651045.jpg"/>
        </figure>
        <figure>
          <img src="https://vezess2.p3k.hu/app/uploads/2019/11/651050.jpg"/>
        </figure>
      </slideshow>
      <p>Megoszlanak a vélemények arról, hogy melyik volt az első kisbusz, mert a Renault csak egész kicsivel később rukkolt elő az Espace. Pár hónap választja csak el a két autót, ezért talán kiegyezhetünk abban, hogy míg Amerikában a Voyagertől számítjuk az egyterűk korszakát, addig az öreg kontinensen az Espace szerezte meg az első helyet.</p>
      <table>
        <tr>
          <td valign="top">
            <a href="https://www.vezess.hu/magazin/2014/06/05/vezettuk-az-idealis-csaladi-autot/">
              <pic src="https://vezess2.p3k.hu/app/uploads/2014/06/72349_591528_1000x700.jpg.jpg"/>
            </a>
          </td>
          <td valign="top">
            <a href="https://www.vezess.hu/magazin/2014/06/05/vezettuk-az-idealis-csaladi-autot/">
              <b>Vezettük az ideális családi autót<br/></b>
            </a>
            <a href="https://www.vezess.hu/magazin/2014/06/05/vezettuk-az-idealis-csaladi-autot/">Utólag minden olyan egyértelmű. De amikor a Renault 9 (kilenc) Espace-t tudott eladni az első hónapban, az egyterűs…</a>
          </td>
        </tr>
      </table>
      <p>Pár éve azonban lejtőre kerültek ezek a praktikus, doboz formájú autók, mert az emberek hajlandóak beáldozni a térkínálatot a divatos forma oltárán. Ezért szabadidő-autókat vásárolnak arra a célra, melyet valójában az egyterűek tudnak ellátni nagy hatékonysággal. Mégis eltelt 35 év és közben legördült a szalagról 15 millió Voyager. Az FCA büszkélkedhet az 54 százalékos piaci részesedéssel, de ez már közel sem az a piac, ami korábban volt.</p>
      <figure>
        <img src="https://vezess2.p3k.hu/app/uploads/2019/11/651046.jpg"/>
      </figure>
      <p>Doug Henninget, az amerikai bűvészt kérték fel a Voyager népszerűsítésére. A Magic Wagon’s kampányban természetesen az autó erényeit hangsúlyozták. A keresztmotoros, elsőkerék-hajtású alapok miatt rendkívül sok hely maradt az utastérnek, ahová az alacsony padló és a magas tetővonal miatt könnyű a beszállás. A doboz forma pedig nem csak jól pakolható, hatalmas teret ad, hanem segíti a manőverezést is. Később Tina Turnert és Celine Diont is bevonták.</p>
      <figure>
        <video src="https://cdn.jwplayer.com/videos/VwjyDcXf-720.mp4"/>
      </figure>
      <p>Kezdetben 96 lóerős, négyhengeres motorral lépett a piacra, ezt követték a további négyhengeresek, akár turbófeltöltővel és persze akadt V6-os is. A kezdetektől használt K platformot csak 1996-ban hagyták el. A második és harmadik generációt már az ausztriai Grazban is gyártották, viszont az európai törésteszteken elég rosszul szerepelt a Voyager, mindössze két csillagot szerzett.</p>
      <figure>
        <img src="https://vezess2.p3k.hu/app/uploads/2019/11/651044.jpg"/>
      </figure>
      <p>2016-ban mutatták be a Chryler Pacifica egyterűt, mely messze modernebb és jobb minőségű belteret kínál minden korábbi változatnál. Továbbá elérhető hibrid hajtással is. Ebben a 3,6 literes, Pentastar V6-os dolgozik és van benne egy 16 kWh-s lítium-ion akksicsomag. A konnektorba dugható Pacifica valamivel több mint 50 kilométert tehet meg egy feltöltéssel. Ezzel egész Amerika legtakarékosabb egyterűje.</p>
      <table>
        <tr>
          <td valign="top">
            <a href="https://www.vezess.hu/hasznaltauto-tesztek/2019/05/09/hibrid-csaladi-busz-amerikabol-chrysler-pacifica-phev-2017/">
              <pic src="https://vezess2.p3k.hu/app/uploads/2019/05/pacifica_phev_002-196x131.jpg"/>
            </a>
          </td>
          <td valign="top">
            <a href="https://www.vezess.hu/hasznaltauto-tesztek/2019/05/09/hibrid-csaladi-busz-amerikabol-chrysler-pacifica-phev-2017/">
              <b>Hibrid családi busz Amerikából<br/></b>
            </a>
            <a href="https://www.vezess.hu/hasznaltauto-tesztek/2019/05/09/hibrid-csaladi-busz-amerikabol-chrysler-pacifica-phev-2017/">Megvan az új Kedvenc Autóm; innentől egyértelmű, hova tennék 15-16 milliót, ha itt és most kéne belőle családi kocsit…</a>
          </td>
        </tr>
      </table>
      <figure>
        <img src="https://vezess2.p3k.hu/app/uploads/2019/11/651048.jpg"/>
      </figure>
      <footer>Forrás: FCA</footer>
    </article>
  </body>
</html>