<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.krstarica.com/vesti/politika/poslanici-dveri-traze-ispitivanje-doktorata-nebojse-stefanovica-i-jorgovanke-tabakovic/"/>
    <meta property="og:site_name" content="Krstarica"/>
    <meta property="article:published_time" content="2019-11-23T10:55:03+00:00"/>
    <meta property="og:title" content="Poslanici Dveri traže ispitivanje doktorata Nebojše Stefanovića i Jorgovanke Tabaković"/>
    <meta property="og:description" content="Poslanici Dveri u Skupštini Srbije zatražili su od Ministarstva prosvete da pokrene postupak preispitivanja doktorskih disertacija Nebojše Stefanovića i"/>
  </head>
  <body>
    <article>
      <h1>Poslanici Dveri traže ispitivanje doktorata Nebojše Stefanovića i Jorgovanke Tabaković</h1>
      <address><time datetime="2019-11-23T10:55:03+00:00">23 Nov 2019, 10:55</time> by <a rel="author" href="https://www.krstarica.com/author/beta/" target="_blank">Beta</a></address>
      <figure>
        <img src="https://www.krstarica.com/wp-content/uploads/2019/11/Beta-poetdwl179.640x360_rss-750x430.jpg"/>
        <figcaption>Foto: Beta</figcaption>
      </figure>
      <p>Poslanici Dveri u Skupštini Srbije zatražili su od Ministarstva prosvete da pokrene postupak preispitivanja doktorskih disertacija Nebojše Stefanovića i Jorgovanke Tabaković, navodeći da, pošto su u pitanju odbrane doktorskih radova na privatnim fakultetima, zahtev se odnosi na formiranje nepristrasne komisije i pokretanje procedure preispitivanja.</p>
      <p>Zahtev su podneli Boško Obradović, Marija Janjušević, Dragan Vesović i Ivan Kostić.</p>
      <p>„Nakon što je utvrdjeno da je doktorska disertacija ministra Siniše Malog plagijat smatramo da je potrebno da se pokrenu postupci preispitivanja doktorskih disertacija ministra unutrašnjih poslova i sekretara Saveta za nacionalnu bezbednost Nebojše Stefanovića i guvernerke Narodne banke Srbije Jorgovanke Tabaković, koja je i zamenik predsednika Srpske napredne stranke (SNS)“, navodi se u saopštenju Dveri.</p>
      <p>Iz Dveri podsećaju da su naučni radnici Uglješa Grušić, Branislav Radeljić i Slobodan Tomić još 2014. godine objavili tekst u kom su naveli da je Stefanovićev doktorat plagijat, a kao posebno sumnjivo su istakli i to što jedan član komisije na dan odbrane nije bio prisutan, a dva člana se ne služe srpskim jezikom (Sung-Džo Park i Žan-Žak Šanaron).</p>
      <p>Novinari CINS-a su 2016. godine, nakon provlačenja doktorata Jorgovanke Tabaković kroz softver Turnitin utvrdili veliku količinu teksta koja je doslovce prepisana iz tudjih radova bez citiranja.</p>
      <p>„Kao što vidimo pored utvrdjenog plagijata Siniše Malog, originalnost doktorskih disertacija ministra Stefanovića i guvernerke Tabaković je takodje sporna, ali pod pritiskom aktuelne vlasti ove disertacije još nisu preispitane. Očigledno pokušava da se zataška da je troje najbližih saradnika predsednika SNS (Aleksandra Vučića) uhvaćeno u kradji tudje intelektualne svojine“, saopštile su Dveri.</p>
      <p>(Beta)</p>
    </article>
  </body>
</html>