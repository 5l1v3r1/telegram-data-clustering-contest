<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/pasaulis/nuteisti-juodieji-archeologai-pavoge-vikingu-laiku-lobi-1752112/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-23T10:31:00+00:00"/>
    <meta property="og:title" content="Nuteisti „juodieji archeologai&quot; pavogę vikingų laikų lobį"/>
    <meta property="og:description" content="Reklama"/>
  </head>
  <body>
    <article>
      <h1>Nuteisti „juodieji archeologai" pavogę vikingų laikų lobį</h1>
      <address><time datetime="2019-11-23T10:31:00+00:00">23 Nov 2019, 10:31</time> by <a rel="author">Raimondas Čiuplys</a></address>
      <p>Reklama</p>
      <p>
        <b>Jungtinėje Karalystėje du vyrai penktadienį buvo nuteisti už 1 100 metų senumo monetų ir papuošalų lobį, kurio didžioji dalis tebėra dingusi, vagystę.</b>
      </p>
      <p>„Juodieji archeologai“ šį lobį rado naudodamiesi metalo ieškikliais, bet jo nedeklaravo, kaip reikalauja įstatymas. Už tai 38 metų George'ui Powellui (Džordžui Pauelui) buvo skirta 10 metų, o 51-erių Laytonui Daviesui (Leitonui Deivisui) – pusdevintų metų laisvės atėmimo.</p>
      <p>Lobis buvo rastas 2015 metais viename ūkyje Herefordšyro grafystėje netoli Anglijos ir Velso ribos. Manoma, kad šie anglosaksų pagaminti daiktai buvo užkasti vikingų maždaug 878–879 metais po Kristaus.</p>
      <p>Aptikti dirbiniai vertinami nuo 3 mln. iki 12 mln. svarų (3,5–14 mln. eurų), tačiau jie taip pat padėjo išsiaiškinti anksčiau nežinotų Anglijos istorijos faktų.</p>
      <p>Penkios iš 31 atgautos monetos yra itin retos. Jos vaizduoja Vesekso karalių Alfredą Didįjį ir mažiau žinomą Mersijos monarchą Kiolvulfą II (Ceolwulf II), sėdinčius drauge.</p>
      <p>Anksčiau apie šių dviejų karalių sąjungą nebuvo žinoma, sakė Britų muziejaus ankstyvųjų viduramžių monetų skyriaus kuratorius Garethas Williamsas (Garetas Viljamsas).</p>
      <p>Reklama</p>
      <p>„Šis radinys – nacionalinės svarbos, susijęs su itin svarbiu Anglijos suvienijimo momentu. Jis susijęs su laikotarpiu, kai smarkiai puldinėjo vikingai“, – visuomeniniam transliuotojui BBC sakė ekspertas.</p>
      <p>Manoma, kad susigrąžintos monetos yra tik maža dalis iš daug didesnio lobio, kur jų galėjo būti apie 300. Viso radinio nuotraukų buvo L. Daviso telefone, bet kiti daiktai taip ir nebuvo atgauti.</p>
      <p>Susigrąžintoje lobio dalyje, dabar saugomoje Britų muziejuje, yra aukso žiedas, sidabro luitelių ir V amžiaus auksu papuoštas krištolinis rutulys.</p>
      <p>Teismas tai pat skyrė penkerių metų laisvės atėmimo bausmę 57 metų monetų kolekcininkui Simonui Wicksui (Saimonui Viksui), padėjusiam nuslėpti nusikaltimą, o ketvirtajam sąmokslininkui – 60-mečiui Paului Wellsui (Polui Velsui) nuosprendis dar nepaskelbtas.</p>
      <p>Teisėjas Nicholas Cartwrightas (Nikolas Kartraitas) sakė, kad lobis buvo pavogtas ne vien iš žemės, kurioje jis buvo rastas, savininko, pagal įstatymą turėjusio gauti dalį atlygio kartu su radėjais, bet ir iš valstybės.</p>
      <p>„Kai lobis surandamas, jis nuo radimo akimirkos priklauso valstybei“, – teisėjas sakė kaltinamiesiems, skelbdamas nuosprendį Vusterio karūnos teisme.</p>
      <p>Reklama</p>
      <p>BNS</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/nuomones/nuomones/filmas-apie-vikingus-klaipedoje-1173604/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/ekonomika/ekonomikos-naujienos/saziningai-rades-lobi-smarkiai-nepralobsi/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/lobis-vyriskiui-atnese-tik-bedas-942638/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/ivairybes/zaisti-juru-musio---i-vikingu-pilaite-prie-silutes-876950/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/suimtas-del-prekybos-archeologiniais-radiniais-757325/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/laisvalaikis/keliones/norvegija-vikingu-zeme-auginanti-keliautojus-atradejus/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>