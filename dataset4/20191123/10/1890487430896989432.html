<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/521047-tesla-odtajnila-futuristicky-pick-up-akcie-firmy-klesly/"/>
    <meta property="og:site_name" content="KurzyCZ"/>
    <meta property="article:published_time" content="2019-11-23T10:11:23+00:00"/>
    <meta property="og:title" content="Tesla odtajnila futuristický pick-up, akcie firmy klesly"/>
    <meta property="og:description" content=" "/>
  </head>
  <body>
    <article>
      <h1>Tesla odtajnila futuristický pick-up, akcie firmy klesly</h1>
      <address><time datetime="2019-11-23T10:11:23+00:00">23 Nov 2019, 10:11</time> by <a rel="author">Jiří Zendulka</a></address>
      <p>
        <b> </b>
      </p>
      <p>
        <b>Americká <a href="https://akcie-cz.kurzy.cz/akcie/tesla-1439/">Tesla</a> ve čtvrtek večer představila letos již svou druhou automobilovou novinku. Oproti očekáváním se tentokrát jednalo od <a href="https://rejstrik-firem.kurzy.cz/">firmy</a> snad o historicky největší překvapení, když vzhled očekávaného pick-upu je nečekaně futuristický. Avšak spíše z pohledu vizí z 80. let minulého století… Řada lidí dokonce spekuluje, že představený vůz je jen dalším vtipem Elona Muska. Šéf automobilky se každopádně netajil tím, že představení pick-upu nazývaného Cybertruck se uskutečnilo v této době, do které (do roku 2019) byl situován děj jeho oblíbeného cyberpunkového filmu Blade Runner.</b>
      </p>
      <figure>
        <iframe src="https://www.youtube.com/embed/m7atGkba-Z8" width="670" height="376" data-service="Youtube" scrolling="no"/>
      </figure>
      <p>Představený Cybertruck se k prvním zákazníkům má dostat někdy později v <a href="https://www.kurzy.cz/finance/2021/">roce 2021</a>. Již nyní však mohou zájemci učinit nezávaznou objednávku při složení vratné spíše symbolické zálohy 100 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. Cena vozu začíná na <b>39 900 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a></b>. Jedná se o verzi s jedním motorem, resp. náhonem na zadní kola. Dojezd tohoto vozu, který zvládne zrychlit z 0 na 100 km/h do 6,5 vteřin, má dle normy <a href="https://akcie-cz.kurzy.cz/akcie/epa-345/">EPA</a> přesahovat 250 mil, tedy 400 km. Bezkonkurenční má být v dané kategorii nosnost korby téměř 1,6 tuny. Cybertruck navíc bude moci táhnout 3,4 tunový vlek, resp. u nejvyšší verze dokonce téměř 6,4 tunový.</p>
      <figure>
        <img src="https://img2.kurzy.cz/zpravy/obrazky/47/521047-tesla-odtajnila-futuristicky-pick-up-akcie-firmy-klesly/TSLA_Cybertruck_4kolka_20191122.png"/>
      </figure>
      <p> </p>
      <p>Extrémní má být pevnost vozu, když <a href="https://akcie-cz.kurzy.cz/akcie/tesla-1439/">Tesla</a> uvádí téměř „neproniknutelný exoskeleton“. Pevnost hladkého monochromatického povrchu, díky 30 násobně za studena válcované oceli, demonstrovala údery velkým kladivem. Povrch zůstal nedotknutý. Neprůstřelné mají být i okna, nicméně při demonstraci došlo při hodu kovové koule na Cybertruck k jejich značnému poškození. Při podobném pokusu jen na samostatnou volnou tabuli daného skla k poškození přitom nedošlo. Kromě neprůstřelnosti vozu má být posádka vlastně chráněna díky přetlakové kabině, obdobně tedy jako je tomu v dopravních letadlech. Používat by se díky tomu Cybertruck mohl jako obojživelné vozidlo.</p>
      <figure>
        <img src="https://img.kurzy.cz/zpravy/obrazky/47/521047-tesla-odtajnila-futuristicky-pick-up-akcie-firmy-klesly/TSLA_Cybertruck_okna_20191122.png"/>
      </figure>
      <p> </p>
      <figure>
        <img src="https://img.kurzy.cz/zpravy/obrazky/47/521047-tesla-odtajnila-futuristicky-pick-up-akcie-firmy-klesly/TSLA_Cybertruck_interier_20191122.png"/>
      </figure>
      <p> </p>
      <p>Uvnitř Cybertrucku je k dispozici šest sedadel s úložným prostorem pod sedadly druhé řady. Interiéru samozřejmě u Tesly tradičně dominuje dotykový 17“ displej a volant spíše z pilotní kabiny. Posádka bude mít díky konvertoru k dispozici zásuvku na 110V, resp. 230 V. Doplnit lze, že vnější uzamykatelné úložiště skýtá prostor 100 kubických stop, resp. tedy přes 2,8 m<sup>3</sup>. Jak naznačují navíc zveřejněné fotografie, Cybertruck má být využitelný pro různorodé potřeby zákazníků.</p>
      <figure>
        <img src="https://img.kurzy.cz/zpravy/obrazky/47/521047-tesla-odtajnila-futuristicky-pick-up-akcie-firmy-klesly/TSLA_Cybertruck_kemp_20191122.png"/>
      </figure>
      <p> </p>
      <p>
        <b>České ceny neznámé</b>
      </p>
      <p>Domácí zastoupení Tesly, o kterém jsme před nedávnem <a href="https://www.kurzy.cz/zpravy/514113-tesla-otevrela-v-cr-prvni-autosalon-a-odhalila-ceske-ceny/">informovali</a>, zatím cenu samotného vozu nezveřejnilo. Pouze volitelnou cenu za autopilota (pro budoucí autonomní řízení) za 171 tisíc <a href="https://www.kurzy.cz/kurzy-men/">Kč</a>, který v USA přijde na 7 tis. <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. Cena „středního“ Cybertrucku s duálním motorem a tedy náhonem na všechna kola má každopádně v USA začínat na <b>49 900 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a></b>. Tato varianta již zrychluje za 4,5 vteřiny a dojezdová vzdálenost má činit přes 300 mil.</p>
      <p>Prémiová verze, která však má být k dispozici až o další rok později, může <b>zrychlením na 100 km/h za pouhých 2,9 vteřiny</b> konkurovat nejrychlejším vozům. <b>Dojezd přes 500 mil. tedy 800 km</b> naznačuje další pokrok u baterií elektromobilů Tesly. Nutno dodat, že již dříve představený sporťák Roadster od Tesly má mít dojezd 1000 km. Každopádně zmiňovaná prémiová verze s označením TRI MOTOR AWD, která dokáže dosáhnout rychlosti maximálně 130 mil/h (přes 200 km/h), začíná s cenovkou <b>69 900 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a> </b>(v přepočtu přes 1,6 mil. <a href="https://www.kurzy.cz/kurzy-men/">Kč</a>).</p>
      <p>Dále upřesnit konfiguraci požadované varianty Cybertrucku budou moci zájemci až v <a href="https://www.kurzy.cz/finance/2021/">roce 2021</a>, kdy se bude blížit zahájení samotné produkce.</p>
      <figure>
        <img src="https://img.kurzy.cz/zpravy/obrazky/47/521047-tesla-odtajnila-futuristicky-pick-up-akcie-firmy-klesly/TSLA_Cybertruck_fotovoltaika_20191122.png"/>
      </figure>
      <p> </p>
      <p>
        <b><a href="https://akcie-cz.kurzy.cz/">Akcie</a> <a href="https://akcie-cz.kurzy.cz/akcie/tesla-1439/">Tesla</a> výrazně oslabily</b>
      </p>
      <p>Investoři na představenou novinku každopádně reagovali negativně. Po předchozím několikatýdenním růstu <a href="https://akcie-cz.kurzy.cz/">akcií</a> <a href="https://akcie-cz.kurzy.cz/akcie/tesla-1439/">Tesla</a> (<a href="https://www.kurzy.cz/akcie-usa/tesla-motors-inc-7962/">TSLA</a>) se sice dal očekávat určitý pokles v duchu přísloví „Buy the rumor, sell the news“ (kupte fámu, prodejte zprávu), avšak prodejní přetlak byl v <a href="https://www.kurzy.cz/obec/patek/">pátek</a> výrazný. Zkrátka někteří investoři vzhledem ke vzhledu vozu nepředpokládají na trhu v dané kategorii jeho přílišný úspěch. <a href="https://akcie-cz.kurzy.cz/">Akcie</a> <a href="https://akcie-cz.kurzy.cz/akcie/tesla-1439/">Tesla</a> (<a href="https://www.kurzy.cz/akcie-usa/tesla-motors-inc-7962/">TSLA</a>), za výrazné likvidity zobchodovaných 16,7 mil. <a href="https://akcie-cz.kurzy.cz/">akcií</a>, nakonec v <a href="https://www.kurzy.cz/obec/patek/">pátek</a> oslabily o více než 6 % na závěrečných 333 <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>. Trh tak korporaci aktuálně oceňuje na 60 mld. <a href="https://www.kurzy.cz/kurzy-men/nejlepsi-kurzy/USD-americky-dolar/">USD</a>.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/494844-akcie-tesly-i-cinske-tesly-na-novych-minimech/"/>
        <a href="https://akcie-cz.kurzy.cz/akcie/tesla-vak-tech-pha-4010/"/>
        <a href="https://akcie-cz.kurzy.cz/emise/CS0005013861/"/>
        <a href="https://akcie-cz.kurzy.cz/akcie/tesla-ecimex-praha-4395/graf/"/>
        <a href="https://akcie-cz.kurzy.cz/emise/770950002202/"/>
        <a href="https://akcie-cz.kurzy.cz/akcie/tesla-vak-tech-pha-1448/graf/"/>
        <a href="https://akcie-cz.kurzy.cz/emise/CZ0005122259/"/>
        <a href="https://akcie-cz.kurzy.cz/emise/CS0005022458/"/>
        <a href="https://akcie-cz.kurzy.cz/akcie/tesla-ecimex-praha-4395/burza_bcpp"/>
        <a href="https://www.kurzy.cz/zpravy/416123-z-brna-do-prahy-za-par-minut-futuristicka-draha-to-zvladne/"/>
        <a href="https://www.kurzy.cz/zpravy/nazory/A-V-T-26900/"/>
        <a href="https://www.kurzy.cz/zpravy/354683-ministerstvo-financi-odtajnilo-odmeny-poradcu-kolik-vydelal-exministr-kocarnik/"/>
      </related>
    </article>
  </body>
</html>