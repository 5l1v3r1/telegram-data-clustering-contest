<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.0352.ua/news/2582351/pokupci-buli-sokovani-colovik-prodavav-budinok-z-trupom-druzini-pid-lizkom"/>
    <meta property="og:site_name" content="0352.ua - Сайт міста Тернополя"/>
    <meta property="article:published_time" content="2019-11-23T10:07:00+00:00"/>
    <meta property="og:title" content="&quot;Покупці були шоковані&quot;: чоловік продавав будинок з трупом дружини під ліжком"/>
    <meta property="og:description" content="Покупці прийшли оглядати будинок і виявили тіло мертвої людини"/>
  </head>
  <body>
    <article>
      <h1>"Покупці були шоковані": чоловік продавав будинок з трупом дружини під ліжком</h1>
      <address><time datetime="2019-11-23T10:07:00+00:00">23 Nov 2019, 10:07</time> by <a rel="author">Олег Давибіда</a></address>
      <p>
        <i>Страшний випадок, який приголомшив усю Україну, стався нещодавно в одному із сіл нашої країни: мешканці цього села ще довго будуть обговорювати трагедію.</i>
      </p>
      <p>Прес-служба ГУНП Сумської області передає, що в одному із сіл Краснопільського району в приватному будинку виявили сильно розкладений труп. Тіло знайшли сусіди, які прийшли показати будинок покупцям за дорученням господаря оселі. Спочатку люди відчули різкий сморід, а потім в одній з кімнат знайшли під ліжком спотворений труп. Загиблою виявилася 69-річна жінка.</p>
      <p>При першому огляді на її тілі ніяких видимих слідів насильницької смерті правоохоронці не помітили. Однак, пізніше експертиза показала, що жінка померла від численних травм внутрішніх органів. Лічені години знадобилися поліції, щоб розшукати і затримати підозрюваного у вбивстві.</p>
      <p>Ним виявився співмешканець загиблої – 49-річний житель міста Білопілля. За словами сусідів, парочка оселилася в їх селі взимку цього року і прожили разом до серпня, а потім почалися дивні події.</p>
      <p>Люди не бачили жінку кілька місяців, а її співмешканець ходив і розповідав, що вона раптово поїхала до родичів. Через деякий час він і сам поїхав до брата в рідне Білопілля. Потім, правда, ще разок повертався і скаржився, що коханка, мабуть, його кинула. Більше їх ніхто не бачив, а будинок він попросив сусідів продати.</p>
      <p>Як повідомляє "<a href="https://rezonans.cc/news/86786/">Rs</a>", затриманий розповів про трагічні події, які призвели до загибелі його співмешканки. Так, вони відзначали День незалежності, коли спалахнула сварка. Чоловік побив жінку і наказав їй зникнути з його очей подалі. А на ранок він виявив її мертвою. В поліції за фактом злочину відкрили кримінальне провадження за ознаками ч. 1 ст. 115 КК України (вбивство). Розслідування триває.</p>
    </article>
  </body>
</html>