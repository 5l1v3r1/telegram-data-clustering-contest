<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/hoticev-bosanski-vic-v-igri-maribora-252666"/>
    <meta property="og:site_name" content="Slovenske novice"/>
    <meta property="article:published_time" content="2019-11-23T10:00:00+00:00"/>
    <meta property="og:title" content="Hotićev bosanski vic v igri Maribora"/>
    <meta property="og:description" content="Na slovenske nogometne zelenice se vračajo prvoligaška moštva, ki so poskušala čim bolje izkoristiti premor ob akcijah reprezentanc v kvalifikacijah za EP 2020. Če ne drugega, jim slovenska izbr..."/>
  </head>
  <body>
    <article>
      <h1>Hotićev bosanski vic v igri Maribora</h1>
      <h2>Nogometni prvoligaši se vračajo na sceno s tekmami 18. kroga. V središču pozornosti dvoboj Aluminija in Maribora v Kidričevem.</h2>
      <address><time datetime="2019-11-23T10:00:00+00:00">23 Nov 2019, 10:00</time> by <a rel="author">Rok Tamše</a></address>
      <p>Na slovenske nogometne zelenice se vračajo prvoligaška moštva, ki so poskušala čim bolje izkoristiti premor ob akcijah reprezentanc v kvalifikacijah za EP 2020. Če ne drugega, jim slovenska izbrana vrsta ni ukradla pozornosti, saj je bila neuspešna.<br/><br/>Pred elitno druščino so še trije jesenski krogi za dokazovanje in nabiranje točk, prvi del DP bodo sklenili 4. in 5. decembra.<br/>Ta vikend bo v 18. krogu v ospredju sosedski derbi v Kidričevem, kjer bo Aluminij gostil Maribor. Šumarji in vijolični so izenačeni po točkah tik za vodilno Olimpijo, ve pa se, kakšna so razmerja med velikanom iz Ljudskega vrta in vse nevarnejšim palčkom iz soseščine.<br/><br/><b>Prva liga Telekom Slovenije</b><br/>1. Olimpija 17 11 3       3       42:21 36<br/>2. Maribor 17 10 4       3       34:17 34<br/>3. Aluminij 17 10 4       3       30:15 34<br/>4. Mura 17 8       7       2       30:21 31<br/>5. Celje       17 7       7       3       35:19 28<br/>6. Tabor       17 5       2       10 20:27 17<br/>7. Triglav 17 5       2       10 22:39 17<br/>8. Domžale 17 4       4       9       23:36 16<br/>9. Bravo       17 3       4       10 19:34 13<br/>10. Rudar 17 0       7       10 18:44 7<br/><br/><br/>Septembra je bil Maribor v 9. krogu boljši z izidom 2:1 (strelci <b>Dino Hotić</b>, <b>Rok Kronaveter</b>; <b>Nikola Leko</b>), podobnega razpleta bi se zdaj radi veselili rdeči. Četa trenerja <b>Slobodana Gruborja</b> je v prejšnjem krogu kot prva v tej sezoni premagala Muro v nadvse vroči Fazaneriji. To je še dodatno okrepilo samozavest kapetanu <b>Maticu Vrbancu</b>, dvakratnemu strelcu <b>Anteju Živkoviću</b> in kolegom. Pred svojim občinstvom si prepričljivejšega skalpa, kot je mariborski, ne morejo želeti.<br/>Na drugi strani na podobno računajo prvaki, ki so dobili priznanje za svoje delo zunaj igrišča tudi na mednarodni športno-marketinški konferenci Sporto. Vznesen je tudi novopečeni reprezentant BiH Dino Hotić, ki je debitiral v vrstah zmajev ob zmagi 3:0 v Liechtensteinu in izkusil naklonjenost selektorja <b>Roberta Prosinečkega</b>. Morda bo v šablonsko igro Maribora vnesel še več igrivosti in prepoznavnega bosanskega humorja, ki očara tudi publiko.<br/><br/>Pari 18. kroga: Bravo – Rudar (glavni sodnik<b> Marko Podgoršek</b>; danes ob 12.45), Domžale – Triglav (<b>Alen Borošak</b>; danes ob 14.45), Celje – Olimpija (<b>David Šmajc</b>, danes ob 16.55), Tabor – Mura (<b>Dejan Balažič</b>; jutri ob 13.30), Aluminij – Maribor (<b>Rade Obrenović</b>, jutri ob 17. uri).</p>
    </article>
  </body>
</html>