<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://vsviti.com.ua/nws/107522"/>
    <meta property="og:site_name" content="ВСВІТІ"/>
    <meta property="article:published_time" content="2019-11-23T10:22:44+00:00"/>
    <meta property="og:title" content="Голодомор 1932-33: в Україні відзначають День пам’яті жертв голодомору"/>
    <meta property="og:description" content="Голодомор – це геноцид української нації в 1932-1933 роках. Цього року День пам’яті жертв Голодомору 1932−1933 років в Україні відзначають 23 листопада. День пам’яті жертв голодоморів відзначається щорічно в четверту суботу листопада на підставі президентських указів 1998 та 2007 років. У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим […]"/>
  </head>
  <body>
    <article>
      <h1>Голодомор 1932-33: в Україні відзначають День пам’яті жертв голодомору</h1>
      <address><time datetime="2019-11-23T10:22:44+00:00">23 Nov 2019, 10:22</time> by <a rel="author">shnick</a></address>
      <h3>Голодомор – це геноцид української нації в 1932-1933 роках.</h3>
      <figure>
        <img src="http://vsviti.com.ua/wp-content/uploads/2019/11/1541380702-8554.jpg"/>
      </figure>
      <p>Цього року День пам’яті жертв Голодомору 1932−1933 років в Україні відзначають 23 листопада.</p>
      <p>День пам’яті жертв голодоморів відзначається щорічно в четверту суботу листопада на підставі президентських указів 1998 та 2007 років. У ХХ сторіччі українці пережили три голодомори: 1921-1923, 1932-1933 і голод 1946-1947 років. Утім, наймасштабнішим був Голодомор 1932-1933 років – геноцид українського народу, здійснюваний тоталітарним комуністичним режимом СРСР.</p>
      <h4>Голодомор в Україні 1932-33 років</h4>
      <p>Голодомор – це геноцид української нації в 1932-1933 роках. Скоєний керівництвом Радянського Союзу з метою упокорення українців, остаточної ліквідації українського спротиву режиму та намагань побудови самостійної, незалежної від Москви Української Держави. У 2006 році Законом України «Про Голодомор 1932–1933 років в Україні» Голодомор визнано геноцидом українського народу. У 2010 році постановою Апеляційного суду міста Києва доведено геноцидний характер Голодомору, намір Сталіна, Молотова, Кагановича, Постишева, Чубаря, Хатаєвича, Косіора знищити частину української нації. У 1932 – 1933 роках було убито понад 7 мільйонів осіб на території УРСР та 3 мільйони українців поза її межами, в регіонах, які історично були заселені українцями: Кубань, Північний Кавказ, Нижнє Поволжя та в Казахстані.</p>
      <p>Сталін, який вважав селянство основою національного руху, вдарив по українському селянству, як по носію української традиції, культури та мови. У 1932 р. для України було встановлено нереальний до виконання план хлібозаготівель у 356 млн. пудів хліба. Для затвердження цього плану до Харкова прибули найближчі соратники Сталіна – Каганович і Молотов, які були добре проінформовані про розпал голоду вже в першій половині 1932 року в Україні. Геноцид було організовано і вчинено шляхом узаконення насильницьких дій та масового вбивства українців представниками органів влади. Близько 400 архівних документів підтверджують це.</p>
      <figure>
        <img src="https://images.unian.net/photos/2019_11/1574341415-1018.jpg?0.9180457293478288"/>
      </figure>
      <p>На початку 1930-х років політика колективізації в Україні зазнала краху. Селяни масово покидали колгоспи та забирали своє майно: худобу, інвентар, зароблене збіжжя. Для збереження колгоспів і майна у руках держави режим 7 серпня 1932 року прийняв репресивну постанову, яка в народі отримала назву «закон про п’ять колосків».</p>
      <p>Постановою ЦВК і РНК СРСР «Про охорону майна державних підприємств, колгоспів і кооперації та зміцнення суспільної (соціалістичної) власності» все колгоспне майно прирівнювалось до державного і за його розкрадання було встановлено жорстоке покарання. З цим законом держава карала голодних селян за збирання в полі залишків урожаю ув’язненням на 10 років з конфіскацією майна або розстрілом. Фактично закон забрав у народу право володіти їжею. Даною постановою було організовано спеціальні групи людей, які здійснювали обшуки населення з метою насильницького вилучення зерна. Такі обшуки супроводжувались терором, фізичними та моральними знущаннями над людьми.</p>
      <p>Наступним геноцидним рішенням стало встановлення натуральних штрафів – право держави забирати у селян не лише зерно, а й усі продукти харчування та майно, яке можна було продати або обміняти на їжу, чого не було в жодній іншій республіці СРСР. З метою посилення голоду в Україні політбюро ЦК КП(б)У під тиском Молотова 18 листопада 1932 року ухвалило постанову, якою було запроваджено специфічний репресивний режим – «чорні дошки». Занесення на «Чорні дошки» означало фізичну продовольчу блокаду колгоспів, сіл, районів: тотальне вилучення їжі, заборона торгівлі і підвозу товарів, заборона виїзду селян та оточення населеного пункту військовими загонами, ГПУ, міліцією. У 1932 – 1933 роках режим «чорних дощок» діяв у 180 районах УСРР (25% районів). Такий репресивний режим було застосовано лише в Україні і на Кубані, в місцях компактного проживання українців.</p>
      <figure>
        <img src="https://images.unian.net/photos/2019_11/1574341500-1066.jpg?0.6316371300924761"/>
      </figure>
      <p>Навесні 1933 року смертність в Україні набула катастрофічних масштабів. Пік Голодомору припадає на червень місяць. Тоді щодоби мученицькою смертю помирало 28 тисячі осіб, щогодини – 1168 чоловік, щохвилини – 20 людей. В цей час Москва надала Україні насіннєву (для посівної кампанії) та продовольчу позики. Якщо продовольча й надходила до села, то вона надавалася переважно у формі громадського харчування і лише тим колгоспникам, котрі ще були здатні працювати й жити в польових станах.</p>
      <p>Це все здійснювалось за наявності великих запасів зерна у централізованих державних резервних фондах та масштабного продовольчого експорту. Ці дії підтверджують намір радянського керівництва знищити частину української нації у певно визначених режимом часових межах.</p>
      <p>Питання кількості людських втрат України від Голодомору досі залишається відкритим. Більшість науковців відстоює число вбитих понад 7 мільйонів осіб в Українській Соціалістичній Радянській Республіці та 3 мільйони українців в інших регіонах СРСР: на Кубані, в Центрально-Чорноземній області, Поволжі та Казахстані.</p>
      <figure>
        <img src="https://images.unian.net/photos/2019_11/1574341529-3006.jpg?0.12362794403701294"/>
      </figure>
      <p>Певні історичні обставини ускладнюють підрахунки, а ще більше – встановлення імен вбитих. Радянська влада зробила все можливе, щоб приховати наслідки свого злочину. На місцях було заборонено фіксувати реальну кількість смертей. Сьогодні виявлено таємні списки деяких сільрад з переліком померлих в 1932-1933 роках. Ці списки в двічі перевищують офіційні дані. Цілком зрозуміло, що такі випадки були не поодинокими. Існувала заборона записувати причину смерті «голод», тому в актах про смерть вказано «від тифу», «виснаження», «від старості». В 1934 році всі книги ЗАГС про реєстрацію смертей були передані до спеціального відділу ГПУ. Українці вимирали сім’ями, селами, і не завжди проводився облік. Рівень незареєстрованої смертності невідомий, але цілком очевидно, що померли мільйони.</p>
      <h4>Фільми про Голодомор</h4>
      <p>Вісім фільмів, які вкотре доводять, що Голодомор 1932–1933-го – це спланована акція радянської влади.</p>
      <p>
        <b>«Голод-33» (1991) – екранізація «Жовтого князя» Василя Барки</b>
      </p>
      <p>Перший художній фільм про штучний голод 1932–1933 років, знятий за мотивами повісті Василя Барки «Жовтий князь». Стрічка україномовна.</p>
      <figure>
        <iframe src="https://www.youtube.com/embed/Y8p4QNLM-l8" width="640" height="360" data-service="Youtube" scrolling="no"/>
      </figure>
      <p>
        <b>«Українська ніч 33-го» (1994–1998) – чотири серії як етапи сприйняття Голодомору</b>
      </p>
      <figure>
        <iframe src="https://www.youtube.com/embed/Pz8nAYJQJWA" width="640" height="360" data-service="Youtube" scrolling="no"/>
      </figure>
      <p>Перший фільм про Голодомор вже незалежної України. Саме у цій стрічці викладені факти, які раніше не були почуті суспільством, зазначають експерти. Фільм створений на основі кіно- та фотодокументів. За деякі з кадрів автори заплатили своїм життям, адже за зйомки голодуючих українців у 1933 році розстрілювали.</p>
      <p>
        <b>«Радянська історія» (2008) – аналіз систематичних масових репресій в СРСР</b>
      </p>
      <figure>
        <iframe src="https://www.youtube.com/embed/0_Mry3wl9L0" width="640" height="360" data-service="Youtube" scrolling="no"/>
      </figure>
      <p>Латвійський документальний фільм, який демонструє всі злочини Радянського Союзу з початку і до кінця Другої світової війни.</p>
      <p>
        <b>«Живі» (2008) – український голод у світовій історії</b>
      </p>
      <figure>
        <iframe src="https://www.youtube.com/embed/h_R70mSFiH8" width="640" height="360" data-service="Youtube" scrolling="no"/>
      </figure>
      <p>Спогади страшного дитинства, тих часів, коли у батьків забирали всю їжу, села вимирали з голоду, а ті, хто виживав, став «армією рабів». Тепер вони дорослі, і зі сльозами на очах згадують ті часи й кажуть: краще б вони не народжувалися.</p>
      <p>
        <b>«Поводир» (2014) – розстріл бандуристів у Харкові: міф чи правда?</b>
      </p>
      <figure>
        <iframe src="https://www.youtube.com/embed/s4XYstz2np8" width="640" height="360" data-service="Youtube" scrolling="no"/>
      </figure>
      <p>
        <b>«Голодомор. Забутий геноцид» (2014) – знайти сили, щоб уперше розповісти про той біль</b>
      </p>
      <figure>
        <iframe src="https://www.youtube.com/embed/EDzNneUPxpI" width="640" height="360" data-service="Youtube" scrolling="no"/>
      </figure>
      <p>Перший французький фільм про Голодомор, заснований на історії однієї родини, що походить із Вінниччини – чоловік пережив трагедію 1932–1933 років і тепер живе у Франції. Зйомки відбуваються у його рідному селі.</p>
      <p>
        <b>«Гіркі жнива» (2017) – народний бунт проти сталінських репресій</b>
      </p>
      <figure>
        <iframe src="https://www.youtube.com/embed/i59eqXmqpwk" width="640" height="360" data-service="Youtube" scrolling="no"/>
      </figure>
      <p>Кінофільм про історію кохання в розпал українського Голодомору 1932–1933 років знятий канадцями українського походження Джорджем Менделюком, Ієном Ігнатовичем та Річардом Бачинським.</p>
      <p>
        <b>«Голод до правди» (2018) – схожість методів сталінського режиму та Володимира Путіна</b>
      </p>
      <figure>
        <iframe src="https://www.youtube.com/embed/RuB48RFRszI" width="640" height="360" data-service="Youtube" scrolling="no"/>
      </figure>
      <p>Автори фільму «Голод до правди» проводять паралелі між методами сталінського режиму в СРСР і режиму президента Росії Володимира Путіна. У стрічці звучать пісні Джамали, ONUKA, гуртів ДахаБраха і Dakh Daughters.</p>
      <p>
        <b>Відео про Голодомор 1932-33</b>
      </p>
      <figure>
        <iframe src="https://www.youtube.com/embed/baHXUzq3VPM" width="640" height="360" data-service="Youtube" scrolling="no"/>
      </figure>
      <related>
        <h4>СТАТТІ ПО ТЕМІ</h4>
        <a href="http://vsviti.com.ua/nws/60808"/>
        <a href="http://vsviti.com.ua/nws/60730"/>
        <a href="http://vsviti.com.ua/nws/107202"/>
        <a href="http://vsviti.com.ua/makepeaple/106854"/>
        <a href="http://vsviti.com.ua/nws/106765"/>
        <a href="http://vsviti.com.ua/nws/106708"/>
      </related>
    </article>
  </body>
</html>