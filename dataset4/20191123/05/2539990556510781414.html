<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/39/156/Artykul/1670545,Klementyna-Hoffmanowa-%E2%80%93-pierwsza-kobieta-niezalezna"/>
    <meta property="og:site_name" content="Polskie Radio"/>
    <meta property="article:published_time" content="2019-11-23T05:45:00+00:00"/>
    <meta property="og:title" content="Klementyna Hoffmanowa – pierwsza kobieta niezależna"/>
    <meta property="og:description" content="- Z wrodzonym sobie darem wrodzonego wdzięku umiała w obieg puścić najnowsze swej epoki wyobrażenia pod osłoną najstarożytniejszych zasad – tak o Klementynie Hoffmanowej pisała Narcyza Żmichowska."/>
  </head>
  <body>
    <article>
      <h1>Klementyna Hoffmanowa – pierwsza kobieta niezależna</h1>
      <address>
        <time datetime="2019-11-23T05:45:00+00:00">23 Nov 2019, 05:45</time>
      </address>
      <p>
        <b>- Z wrodzonym sobie darem wrodzonego wdzięku umiała w obieg puścić najnowsze swej epoki wyobrażenia pod osłoną najstarożytniejszych zasad – tak o Klementynie Hoffmanowej pisała Narcyza Żmichowska.</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/8b20ed1d-07a8-4ee2-95ae-0adbed23bf58.mp3"/>
          </figure>
          <p>Klementyna Hoffmanowa - audycja Anny Burzyńskiej z cyklu "Kobiety różnych epok". (PR, 24.09.1980)</p>
        </li>
      </ul>
      <p>221 lat temu, w 1798 roku urodziła się Klementyna Hoffmanowa, polska pisarka, która swoją działalnością przyczyniła się do zmiany poglądów na rolę kobiety w społeczeństwie i ich wychowanie.</p>
      <p>Sama wychowana w kulcie cudzoziemszczyzny, postanowiła nadać kształceniu charakter narodowy i patriotyczny. Już pierwsze dzieło przyniosło jej uznanie i rozgłos. Pomimo, że program w nim zawarty ograniczał się do popularyzowania tradycyjnych obowiązków kobiety jako matki i żony.</p>
      <p>Nowością w następnych utworach był postulat kształcenia i przygotowania kobiet do pracy zarobkowej. Miał to być pierwszy krok do usamodzielnienia się.</p>
      <p>W 1824 roku Klementyna Hoffmanowa zaczęła wydawać pismo periodyczne dla dzieci. "Rozrywki dla dzieci" zawierały życiorysy sławnych Polaków, opowiadania historyczne i geograficzne, powiastki i anegdoty z życia dzieci oraz wypisy z dzieł wybitnych pisarzy. Żadne z pism literackiej treści z tego okresu nie cieszyło się większym powodzeniem. Żadne też nie wywarło głębszego wpływu na młode pokolenie.</p>
      <p>W tym czasie Hoffmanowa prowadziła też działalność oświatowa. Była inspektorką i wizytatorką pensji żeńskich, a także wykładowczynią nauki obyczajowej. Jednak nie bez trudności torowała sobie drogę w życiu społecznym i naukowym. Obalenie obowiązujących konwenansów nie było sprawą łatwą. Najlepszym przykładem było odrzucenie kandydatury Klementyny Hoffmanowej do członkostwa w Towarzystwie Przyjaciół Nauk.</p>
      <p>Pisarka przerwała swoją działalność literacką w czasie powstania listopadowego. Stworzyła Związek Dobroczynności Patriotycznej, organizowała Towarzystwo Opieki Rannych i pracowała w lazaretach wojskowych.</p>
      <p>Po upadku powstania wyjechała do Francji, gdzie zmarła w 1845 roku. W naszej pamięci pozostała jako pierwsza kobieta niezależna. Żyjąca z pióra inicjatorka literatury dziecięcej i wychowawczyni, która cel wyznaczony sobie osiągnęła. <b>Posłuchaj audycji.</b></p>
      <related>
        <a href="https://www.polskieradio.pl/39/156/Artykul/1088707,Juliusz-Slowacki-%E2%80%93-urodzil-sie-poeta-a-zmarl-prorokiem"/>
      </related>
      <related>
        <a href="https://www.polskieradio.pl/39/156/Artykul/1533209,Wlodzimierz-Perzynski-%E2%80%93-krytyk-mieszczanskiej-moralnosci"/>
      </related>
      <related>
        <a href="https://www.polskieradio.pl/5/4149/Artykul/1796883,Rekordzista-piora-ktory-zostal-szpiegiem-205-lat-temu-urodzil-sie-Jozef-Ignacy-Kraszewski"/>
      </related>
    </article>
  </body>
</html>