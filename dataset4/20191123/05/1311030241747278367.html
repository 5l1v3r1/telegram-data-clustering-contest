<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/sports/article/1625834/%E0%A6%86%E0%A6%AC%E0%A7%81%E0%A6%A7%E0%A6%BE%E0%A6%AC%E0%A6%BF%E0%A6%B0-%E0%A6%97%E0%A7%8D%E0%A6%AF%E0%A6%BE%E0%A6%B2%E0%A6%BE%E0%A6%B0%E0%A6%BF-%E0%A6%AF%E0%A7%87%E0%A6%A8-%E0%A6%8F%E0%A6%95%E0%A6%96%E0%A6%A3%E0%A7%8D%E0%A6%A1-%E0%A6%AC%E0%A6%BE%E0%A6%82%E0%A6%B2%E0%A6%BE%E0%A6%A6%E0%A7%87%E0%A6%B6"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T05:05:00+00:00"/>
    <meta property="og:title" content="আবুধাবির গ্যালারি যেন একখণ্ড বাংলাদেশ"/>
    <meta property="og:description" content="টি-১০ লিগে কাল ছিল গ্রুপপর্বে বাংলা টাইগার্সের শেষ ম্যাচ। খেলা দেখতে আসা প্রবাসী বাংলাদেশিরা বাড়ি ফিরেছেন হারের হতাশা নিয়ে।"/>
  </head>
  <body>
    <article>
      <h1>আবুধাবির গ্যালারি যেন একখণ্ড বাংলাদেশ</h1>
      <address><time datetime="2019-11-23T05:05:00+00:00">23 Nov 2019, 05:05</time> by <a rel="author">প্রণব বল, আবুধাবি থেকে</a></address>
      <p>ঢোলের তালে তালে নেচেছে প্রবাসী বাংলাদেশিরা। কেউ কেউ এসেছেন বাঘের সাজে। ব্যানার আর ফেস্টুন হাতে তাঁরা সারাক্ষণই চিৎকার করে গেছেন ‘টাইগার টাইগার’ বলে। এ যেন বাংলাদেশের কোনো মাঠের গ্যালারির ছবি!</p>
      <p>আসলে তা নয়। এই ছবি আবুধাবির শেখ জায়েদ স্টেডিয়ামের। আজ শুক্রবার সন্ধ্যায় প্রবাসী বাংলাদেশিদের মেলাই যেন বসেছিল। টি-১০ টুর্নামেন্টে বাংলা টাইগার্স দলকে সমর্থন জোগাতে তারা হাজির হয়েছিল। স্থানীয় সময় পৌনে ৬টায় শুরু হওয়া ম্যাচটি ছিল বাংলা টাইগার্সের গ্রুপ পর্বের শেষ খেলা। মারাঠা অ্যারাবিয়ানসের বিরুদ্ধে ম্যাচটি শুরু হওয়ার আগে থেকেই অনেক দূর থেকেও প্রবাসী বাংলাদেশিরা মাঠে ভিড় করেন।</p>
      <p>
        <b>টি-১০ লিগে কাল ছিল গ্রুপপর্বে বাংলা টাইগার্সের শেষ ম্যাচ। খেলা দেখতে আসা প্রবাসী বাংলাদেশিরা বাড়ি ফিরেছেন হারের হতাশা নিয়ে।</b>
      </p>
      <p>স্টেডিয়ামে ঢুকতেই প্যাভিলিয়নের সামনে দেখা হয় চট্টগ্রামের দলটির দুই স্বত্বাধিকারী ইয়াসিন চৌধুরী ও সিরাজুদ্দীন মোহাম্মদ আলমগীরকে। তাঁরা সমস্বরে বললেন, আজ আমরা খেলব পয়েন্ট টেবিলের এক দুইয়ে থাকার জন্য। শেষ চার নিশ্চিত হয়েছে। যদি এক দুইয়ে থাকি তাহলে পরের ম্যাচ হারলেও সুযোগ থাকবে।</p>
      <p>ইয়াসিন চৌধুরী যোগ করলেন, ‘গ্যালারিভরা দর্শক আমাদের প্রেরণা। অনেক দূর থেকে বাসযোগে দর্শক এসেছে। ৬০টি বাস দিয়েছি প্রবাসীদের খেলা দেখতে আসার জন্য।’</p>
      <p>তবে প্রবাসী বাংলাদেশিরা জয়ের আনন্দ নিয়ে বাড়ি ফিরতে পারেননি। টস জিতে ব্যাট করতে নেমে ১০ ওভারে ৭ উইকেটে ১০৬ রান করেছে বাংলা টাইগার্স। ৮.৩ ওভারে ৩ উইকেট হারিয়ে লক্ষ্যে পৌঁছে যায় অ্যারাবিয়ানস। এই হারের পরও ৩ ম্যাচে ৩ পয়েন্ট নিয়ে দ্বিতীয় স্থানে থেকে গ্রুপপর্ব শেষে করেছে বাংলা টাইগার্স।</p>
    </article>
  </body>
</html>