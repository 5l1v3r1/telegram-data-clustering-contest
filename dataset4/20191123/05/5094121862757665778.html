<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/moderni-dejiny-soutez-studenti-zaci-slovensko-cesko-cheb-vitezstvi-20191123.html"/>
    <meta property="og:site_name" content="Deník.cz"/>
    <meta property="article:published_time" content="2019-11-23T05:04:00+00:00"/>
    <meta property="og:title" content="Kdo zná lépe nejnovější dějiny? Slovenští studenti zvítězili nad Čechy"/>
    <meta property="og:description" content="Je to zřejmě vůbec největší středoškolská soutěž, která se v Česku a na Slovensku koná. Už po osmadvacáté se do západočeského Chebu sjelo pětasedmdesát tříčlenných družstev středoškoláků z Česka a ze Slovenska, aby soutěžila ve znalosti společných dějin. Byla to družstva, která postoupila z krajských kol této soutěže, kde se celkový počet blížil třem stům škol. Rozpočet akce, krytý z velké části ze sponzorských darů, je kolem 2,5 milionu korun."/>
  </head>
  <body>
    <article>
      <h1>Kdo zná lépe nejnovější dějiny? Slovenští studenti zvítězili nad Čechy</h1>
      <address><time datetime="2019-11-23T05:04:00+00:00">23 Nov 2019, 05:04</time> by <a rel="author">Luboš Palata</a></address>
      <p>Soutěž, nad kterou převzali záštitu prezidenti obou zemí, Miloš Zeman a Zuzana Čaputová, která dokonce pomocí videonahrávky položila jednu z otázek, se tradičně konala ve velkém sále chebské ekonomické fakulty.</p>
      <figure>
        <img src="https://g.denik.cz/1/88/proti-blokade-rektoratu-uk-iniciativou-univerzity-za-klima-vznikla-petice-studentu-uk-podepsalo-ji_denik-150-3x2.jpg"/>
      </figure>
      <aside>
        <a href="https://www.denik.cz/regiony/studenti-ukoncili-okupacni-stavku-v-karolinu-odvolani-zimy-uz-nepozaduji-20191118.html">Studenti ukončili okupační stávku v Karolinu. Odvolání Zimy už nepožadují Přečíst článek ›</a>
      </aside>
      <p>Desítky otázek z posledních desetiletí existence společného státu, včetně období sametové revoluce 1989, velmi prověřily znalosti středoškoláků. Poprvé v historii v soutěži zvítězili středoškoláci ze Slovenska. Obří pohár pro vítěze a ceny v podobě čtyř kvalitních notebooků putují letos do slovenského Lučence. Druhé skončilo gymnázium z Valašských Klobouků a na třetím místě byli opět slovenští studenti, tentokrát z Košic. „Takový úspěch slovenských studentů byl i pro mě velkým překvapením,“ uvedl profesor gymnázia Cheb Miroslav Stulák, který je hlavním organizátorem celého projektu.</p>
      <p>„Je vidět, že i ve školství nás Slováci začínají dohánět,“ dodal. Možná má na tom podíl výrazná podpora, kterou soutěži dává slovenské ministerstvo školství a jež se projevila i účastí státní tajemnice Oľgy Nachtmannové v Chebu.</p>
      <h3>Disidenti a historici</h3>
      <p>Studenty přijeli vedle senátorů či velvyslanců obou zemí osobně pozdravit také bývalý disident, dnes europoslanec Alexandr Vondra nebo polistopadový ministr vnitra Jiří Ruml. Ten byl zároveň jednou ze soutěžních otázek. Na jejich vypracování se podíleli významní historici, jako Vilém Prečan, Jan Rychlík nebo Petr Blažek.</p>
      <figure>
        <img src="https://g.denik.cz/13/4c/revoluce-listopad-most-20191117-2_denik-150-3x2.jpg"/>
      </figure>
      <aside>
        <a href="https://www.denik.cz/regiony/revoluce_listopad_most-20191117.html">Místo rudých trenek srdce. Výročí revoluce oslavili v Mostě studenti i divadlo Přečíst článek ›</a>
      </aside>
      <p>Soutěž mnoho účastníků nadchla. „Naši studenti byli ohromeni společenskou úrovní soutěže a odnášejí si vzpomínky, které jistě hned tak nevyblednou,“ uvedl v poděkování organizátorům Petr Nejedlo z gymnázia v Brandýse nad Labem-Staré Boleslavi. „Každý rok doufáme, že se do finále probojujeme a již teď se těšíme na další ročník,“ dodal.</p>
      <p><b>Příklad otázek:<br/></b>Kde trávil večer 17. listopadu dramatik a disident Václav Havel?<br/>a) účastnil se demonstrace na Albertově a Národní třídě<br/>b) byl vězněn ve věznici Pankrác<br/>c) pobýval na své chalupě na Hrádečku, kde připravoval scénář pouliční demonstrace plánované na 10. 12. 1989<br/>d) psal ve svém pražském bytě novou divadelní hru<br/><br/><i>(c) je správně)</i></p>
    </article>
  </body>
</html>