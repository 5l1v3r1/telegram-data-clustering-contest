<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/life-style/stil-de-viata/cine-femeie-saudita-participa-cursa-masini-pamant-natal-1_5dd8b86f5163ec42714f5346/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-23T05:08:42+00:00"/>
    <meta property="og:title" content="Cine este prima femeie din Arabia Saudită care participă la o cursă de maşini în ţara sa"/>
    <meta property="og:description" content="Reema Juffali este prima femeie saudită care va concura la o cursă de maşini pe pământ natal după ce anul trecut prinţul încoronat Mohammed bin Salman a ridicat interdicţia şofatului impusă femeilor, ca una dintre măsurile de liberalizare a societăţii, relatează AFP."/>
  </head>
  <body>
    <article>
      <h1>Cine este prima femeie din Arabia Saudită care participă la o cursă de maşini în ţara sa</h1>
      <address><time datetime="2019-11-23T05:08:42+00:00">23 Nov 2019, 05:08</time> by <a rel="author">Cristina Ene</a></address>
      <h4>Reema Juffali este prima femeie saudită care va concura la o cursă de maşini pe pământ natal după ce anul trecut prinţul încoronat Mohammed bin Salman a ridicat interdicţia şofatului impusă femeilor, ca una dintre măsurile de liberalizare a societăţii, relatează AFP.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/in-lume/raport-reprimarea-arabia-saudita-accentueaza-pofida-reforme-1_5dc03c4e5163ec4271ae9693/index.html"/>
      </related>
      <p>Reema Juffali, în vârstă de 27 ani, care şi-a făcut debutul în automobilism la câteva luni de la ridicarea interdicţiei, va concura vineri şi sâmbătă la Jaguar I-PACE eTROPHY, o cursă de maşini electrice care va avea loc la Diriyah, oraş situat la periferia capitalei Riyadh. </p>
      <p>„Nu am crezut că voi participa vreodată la curse profesioniste, iar faptul că chiar se întâmplă asta acum este …minunat”, spune ea într-un interviu recent pentru AFP. </p>
      <p>Juffali va lua parte la competiţie în calitate de oaspete „VIP”, fiind prima femeie saudită care concurează pe pământ natal.</p>
      <p>Prinţul Abdulaziz bin Turki al-Faisal, şeful autorităţii pentru sport din Arabia Saudită, a numit evenimentul „un punct de cotitură” pentru regatul odată ultraconservator.</p>
      <p>„Reema va fi aclamată de mii de spectatori în calitate de şofer de curse profesionist”, a declarat prinţul pentru AFP.</p>
      <p>Juffali participă la competiţii  automobilistice de numai un an, una dintre primele sale prezenţe la curse profesioniste fiind în aprilie la circuitul Brands Hatch de Formula 4 care are loc în Kent, Anglia.</p>
      <p>Juffali s-a născut în oraşul vestic Jeddah şi a studiat în Statele Unite, unde şi-a luat şi permisul de conducere. Este pasionată de maşini de curse din adolescenţă. </p>
      <p>Este printre puţinele femei saudite care concurează la nivel profesionist în curse de maşini, chiar în afara regatului saudit; un număr şi mai mic de femei saudite au obţinut „licenţa pentru curse” în propria ţară, condiţie obligatorie a participării la competiţii în Arabia Saudită.</p>
      <figure>
        <iframe src="https://www.youtube.com/embed/nHoUrKz4mQw" width="640" height="350" data-service="Youtube" scrolling="no"/>
      </figure>
      <p>De altfel pentru multe femei din Arabia Saudită care nici măcar n-au avut oportunitatea de a învăţa să conducă a deveni şofer de curse este ceva atât înfricoşător cât şi aproape de neînchipuit.</p>
      <p>Visul ei este unul ambiţios: să ia parte la cursa de o zi de la Le Mans, Franţa – una dintre cele mai prestigioase şi mai solicitante competiţii din lume.</p>
      <p>În Ridah însă, unde va participa alături de veteranii sezonului, nu va obţine puncte.</p>
      <p>Permisiunea de a şofa a schimbat viaţa multor femei saudite care nu mai depind astfel de şoferi privaţi sau de rude pentru a le însoţi peste tot. Asta deşi multe activiste femei care mult timp au militat chiar pentru acest drept au fost reţinute şi chiar abuzate în detenţie –fapt negat de autorităţile saudite. Acestea urmează a fi judecate, fiind arestate anul trecut.</p>
      <p>Percepţia că femeile, inclusiv cele saudite preferă maşinile delicate nu mai este una valabilă, fapt care se reflectă în cererea femeilor pentru maşini puternice precum Chevrolet Camaro sau  Mustang decapotabil.</p>
      <p>În Arabia Saudită însă oamenii nu s-au obişnuit încă să vadă femei la volan fiind cu atât mai surprinzător pentru ei să afle de pasiunea unora dintre ele pentru maşini rapide, după cum remarcă Juffali.</p>
      <hr/>
    </article>
  </body>
</html>