<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/oi-mnistires-gia-tin-proedria-tis-dimokratias-kai-ta-senaria-gia-ti-diadochi-i-mi-toy-prokopi-paylopoyloy/"/>
    <meta property="og:site_name" content="economico.gr"/>
    <meta property="article:published_time" content="2019-11-23T05:07:10+00:00"/>
    <meta property="og:title" content="Οι μνηστήρες για την Προεδρία της Δημοκρατίας και τα σενάρια για τη διαδοχή ή μη του Προκόπη Παυλόπουλου"/>
    <meta property="og:description" content="Στον αστερισμό της …προεδρολογίας έχει μπει για τα καλά η πολιτική ζωή, καθώς ο Δεκέμβριος είναι ο μήνας που ο πρωθυπουργός κ. Κυρ. Μητσοτάκης θα κληθεί να αποφασίσει ποιόν θα επιλέξει για τη θέση του προέδρου της Δημοκρατίας."/>
  </head>
  <body>
    <article>
      <h1>Οι μνηστήρες για την Προεδρία της Δημοκρατίας και τα σενάρια για τη διαδοχή ή μη του Προκόπη Παυλόπουλου</h1>
      <address><time datetime="2019-11-23T05:07:10+00:00">23 Nov 2019, 05:07</time> by <a rel="author">Έλλη Τριανταφύλλου</a></address>
      <p>Στον αστερισμό της …<b>προεδρολογία</b>ς έχει μπει για τα καλά η πολιτική ζωή, καθώς ο Δεκέμβριος είναι ο μήνας που ο πρωθυπουργός κ. <b>Κυρ. Μητσοτάκης</b> θα κληθεί να αποφασίσει ποιόν θα επιλέξει για τη θέση του προέδρου της Δημοκρατίας.</p>
      <p>Παραδοσιακά, η <b>προεδρική εκλογή</b> προκαλεί ένταση στην πολιτική σκηνή, ωστόσο, αυτή τη φορά τα πράγματα είναι διαφορετικά, καθώς θα αρκούν <b>151</b> ψήφοι για την εκλογή του ανώτατου πολιτιειακού παράγοντα και ως εκ τούτου ο πρωθυπουργός μπορεί να κάνει την επιλογή του χωρίς τον φόβο μιας μη επιδιωκόμενης διάλυσης της βουλής.</p>
      <p>Η θητεία του σημερινού προέδρου κ. <b>Προκόπη Παυλόπουλου</b> λήγει τον Μάρτιο του<b> 2020</b> και ο ίδιος ο κ. Μητσοτάκης είχε δηλώσει σε συνάντησή του με την κυρία Φώφη Γεννηματά ότι η περίοδος των εορτών είναι καλή για τη λήψη της σχετικής απόφασης.</p>
      <p>Στην αντίστροφη μέτρηση για την τελική απόφαση του πρωθυπουργού, τα «στρατόπεδα» αλλά και οι βουλευτές αρχίζουν και παίρνουν δημόσια θέση, ενώ στο παρασκήνιο, τα σενάρια και τα ονόματα διαδέχονται το ένα το άλλο.</p>
      <p>Το τελευταίο διάστημα πληθαίνουν τα  στελέχη που προτείνουν για διάδοχο του σημερινού προέδρου τον πρώην πρωθυπουργό κ. <b>Αντώνη Σαμαρά.</b></p>
      <p>«Για μένα ο καταλληλότερος για Πρόεδρος της Δημοκρατίας είναι ο Αντώνης Σαμαράς», είπε ο <b>Ανδρέας Κατσανιώτης</b>. «Αναφανδόν. Εγώ είμαι μέγας φαν και φίλος του Αντώνη Σαμαρά, είναι γνωστό αυτό. Μακάρι να το θέλει ο ίδιος – δεν ξέρω αν το θέλει- και μακάρι να είναι αυτή η πρόταση της παρατάξεως», δήλωσε και <b>Μάκης Βορίδης.</b></p>
      <p>Κάποιοι άλλοι  στη ΝΔ θεωρούν ότι δεν υπάρχει λόγος να μην δοθεί μια  δεύτερη θητεία στον κ.  Παυλόπουλο, ο οποίος προέρχεται από τα σπλάχνα της παράταξης. «Όταν μπορείς να εκλέξεις ΠτΔ, με 250 “ναι”, δεν χάνεις αυτήν την ευκαιρία», είχε πει σε συνέντευξή του ο <b>Νικήτας Κακλαμάνης</b>.</p>
      <p>Έμπειρο στέλεχος της Νέας Δημοκρατίας σχολιάζοντας τις διεργασίες που είναι σε εξέλιξη για το συγκεκριμένο θέμα, επισημαίνει ότι αν προηγουμένως επιτευχθεί συμφωνία μεταξύ Ν.Δ. και <b>ΚΙΝΑΛ</b> για την αλλαγή του εκλογικού νόμου και την κατάργηση της απλής αναλογικής, ενδεχομένως ο επόμενος Πρόεδρος της Δημοκρατίας, να είναι προσωπικότητα από την κεντροαριστερά, όπως προτείνει το ΚΙΝΑΛ.</p>
      <p>Χθες, ο επί χρόνια στενός συνεργάτης του πρωθυπουργού κ. <b>Μακάριος Λαζαρίδης,</b> ερωτηθείς  για την θέση του κ. Κακλαμάνη και την προτίμησή του στον Προκόπη Παυλόπουλο υπογράμμισε πως «και άλλα στελέχη έχουν δηλώσει την προτίμησή τους στον Αντώνη Σαμαρά και εγώ μπορεί να δήλωνα για τον Κώστα Καραμανλή.»</p>
      <p>Εξέφρασε, μάλιστα, τη βεβαιότητα  ότι ο κ. <b>Κώστας Καραμανλής</b> θα ήταν ένας πολύ καλός ΠτΔ.</p>
      <p>Την ίδια ώρα με τις δημόσιες τοποθετήσεις κυβερνητικών στελεχών, στο παρασκήνιο κυκλοφορούν διάφορα σενάρια  για γυναικεία υποψηφιότητα κοινής αποδοχής. Μεταξύ των ονομάτων που ακούστηκαν ήταν αυτά των <b>Μαρίας Δαμανάκη,  Άννας Διαμαντοπούλου,</b> της ιστορικού <b>Μαρίας Ευθυμίου</b> και της πρώτης προέδρου του Συμβουλίου της Επικρατείας, <b>Αικατερίνης Σακελλαροπούλου.</b></p>
    </article>
  </body>
</html>