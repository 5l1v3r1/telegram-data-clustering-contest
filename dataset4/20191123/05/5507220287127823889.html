<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188190/"/>
    <meta property="og:site_name" content="Janam TV"/>
    <meta property="article:published_time" content="2019-11-23T05:15:12+00:00"/>
    <meta property="og:title" content="വിദ്യാര്‍ത്ഥികളോട് അപമര്യാദയായി പെരുമാറി; പരാതിയില്‍ കാര്യവട്ടത്ത് അധ്യാപകനെ സസ്‌പെന്‍ഡ് ചെയ്തു"/>
    <meta property="og:description" content="തിരുവനന്തപുരം: വിദ്യാര്‍ത്ഥികളോട് അപമര്യാദയായി പെരുമാറിയെന്ന പരാതിയില്‍ കാര്യവട്ടം ക്യാമ്പസിലെ അധ്യാപകനെ സര്‍വകലാശാല സസ്‌പെന്‍ഡ് ചെയ്തു. സൈക്കോളജി വിഭാഗം"/>
  </head>
  <body>
    <article>
      <h1>വിദ്യാര്‍ത്ഥികളോട് അപമര്യാദയായി പെരുമാറി; പരാതിയില്‍ കാര്യവട്ടത്ത് അധ്യാപകനെ സസ്‌പെന്‍ഡ് ചെയ്തു</h1>
      <address><time datetime="2019-11-23T05:15:12+00:00">23 Nov 2019, 05:15</time> by <a rel="author">Janam TV Web Desk</a></address>
      <p>തിരുവനന്തപുരം: വിദ്യാര്‍ത്ഥികളോട് അപമര്യാദയായി പെരുമാറിയെന്ന പരാതിയില്‍ കാര്യവട്ടം ക്യാമ്പസിലെ അധ്യാപകനെ സര്‍വകലാശാല സസ്‌പെന്‍ഡ് ചെയ്തു. സൈക്കോളജി വിഭാഗം അസിസ്റ്റന്റ് പ്രൊഫസര്‍ ആര്‍ ജോണ്‍സനെയാണ് സസ്‌പെന്‍ഡ് ചെയ്തത്. പരാതിയില്‍ സിന്‍ഡിക്കേറ്റ് യോഗം ചര്‍ച്ച ചെയ്താണ് തീരുമാനമെടുത്തത്.</p>
      <p>ഇന്റേണല്‍ മാര്‍ക്ക് ലഭിക്കാന്‍ തന്നെ വ്യക്തിപരമായി കാണണമെന്ന് അധ്യാപകന്‍ ആവശ്യപ്പെട്ടതായാണ് പരാതി. മാനസികമായി പീഡിപ്പിക്കുന്നുവെന്നും മനപൂര്‍വ്വം മാര്‍ക്ക് കുറയ്ക്കുന്നുവെന്നും എം എസ് സി സൈക്കോളജി ഒന്നാംവര്‍ഷ വിദ്യാര്‍ത്ഥികള്‍ ആരോപിച്ചു.</p>
      <p>ഇന്റേണല്‍ പരീക്ഷയുടെ മൂല്യനിര്‍ണയം നടത്താതെ മുഴുവന്‍ മാര്‍ക്ക് രേഖപ്പെടുത്തുകയും 26 വിദ്യാര്‍ത്ഥികളില്‍ 24 പേരും തോറ്റതായും അധ്യാപകന്‍ വിദ്യാര്‍ത്ഥികളെ അറിയിച്ചു. ഇക്കാര്യം അന്വേഷിച്ചപ്പോഴാണ് മാര്‍ക്ക് ലഭിക്കാന്‍ തന്നെ വ്യക്തിപരമായി കാണണമെന്ന് അധ്യാപകന്‍ പറഞ്ഞത്.</p>
      <p>പരാതിയില്‍ സര്‍വകലാശാല അന്വേഷണ സമിതി അധ്യാപകനില്‍ നിന്നും വിദ്യാര്‍ത്ഥികളില്‍ നിന്നും മൊഴിയെടുത്തിരുന്നു.</p>
    </article>
  </body>
</html>