<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/23/opinions/11-258-epistimones-proeidopoioun/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-23T05:55:20+00:00"/>
    <meta property="og:title" content="11.258 επιστήμονες προειδοποιούν"/>
    <meta property="og:description" content="  «Οι επιστήμονες έχουν ηθική υποχρέωση να προειδοποιήσουν ξεκάθαρα την ανθρωπότητα για οποιαδήποτε καταστροφική απειλή και να την περιγράψουν όπως"/>
  </head>
  <body>
    <article>
      <h1>11.258 επιστήμονες προειδοποιούν</h1>
      <address><time datetime="2019-11-23T05:55:20+00:00">23 Nov 2019, 05:55</time> by <a rel="author">Σουφλέρη Ιωάννα</a></address>
      <p>«Οι επιστήμονες έχουν ηθική υποχρέωση να προειδοποιήσουν ξεκάθαρα την ανθρωπότητα για οποιαδήποτε καταστροφική απειλή και να την περιγράψουν όπως ακριβώς είναι. Επί τη βάσει αυτής της υποχρέωσης, δηλώνουμε ξεκάθαρα και χωρίς αμφιβολία πως ο πλανήτης Γη αντιμετωπίζει μια κατάσταση εκτάκτου ανάγκης σε ό,τι αφορά το κλίμα». Με αυτά τα λόγια αρχίζει η διακήρυξη 11.258 επιστημόνων, προερχομένων από 153 διαφορετικές χώρες, η οποία δημοσιεύθηκε πρόσφατα στην επιθεώρηση «BioScience».</p>
      <p>
        <a href="https://www.in.gr/2019/11/22/plus/perierga/lygizei-gramma-7xronis-agie-vasili-thelo-spiti-kai-fai/">«Λυγίζει» το γράμμα 7χρονης: «Άγιε Βασίλη θέλω σπίτι και φαΐ»</a>
      </p>
      <p>Στην πέντε σελίδων διακήρυξη, η οποία συνοδεύεται από 300 και πλέον σελίδες με τα ονόματα και τα ακριβή στοιχεία επαγγελματικής απασχόλησης των επιστημόνων, υπάρχουν πίνακες οι οποίοι καταδεικνύουν όχι απλώς την αναγκαιότητα της λήψης (και εφαρμογής!) μέτρων για την προστασία του περιβάλλοντος αλλά και το πόσο επείγουσα έχει γίνει πια αυτή η αναγκαιότητα.</p>
      <p>Τα δεδομένα στους πίνακες αφορούν την περίοδο των τελευταίων 40 ετών, από το 1979 που έγινε το Πρώτο Παγκόσμιο Συνέδριο για το Κλίμα (στη Γενεύη της Ελβετίας) μέχρι σήμερα. Αυτό που γίνεται αμέσως φανερό από τις γραφικές παραστάσεις των πινάκων είναι ότι οι επί τέσσερις δεκαετίες επικλήσεις των επιστημόνων για επαγρύπνηση και συνετή συμπεριφορά δεν έχουν εισακουστεί. Ιδού μερικά χαρακτηριστικά νούμερα: ο παγκόσμιος πληθυσμός αυξάνεται κατά 15,5% ανά δεκαετία, η ζωική παραγωγή κατά 8,72% ανά δεκαετία, η κατανάλωση κρέατος κατ’ άτομο κατά 11% ανά δεκαετία, οι εναέριες μεταφορές κατά 64,3% ανά δεκαετία. Τα παραπάνω συνοδεύονται από απώλεια δενδροκάλυψης της τάξεως του 49,6% ανά δεκαετία, λιώσιμο των πάγων της Αρκτικής κατά 11,7% ανά δεκαετία, αύξηση των ακραίων καιρικών φαινομένων κατά 43,8% ανά δεκαετία.</p>
      <p>Με άλλα λόγια, η Φύση κρούει τον κώδωνα του κινδύνου και δεν υπάρχει άλλο περιθώριο για αναβολές και αμφιβολίες. Πρέπει να δράσουμε τώρα! Τι να κάνουμε; Οι επιστήμονες είναι ξεκάθαροι: «Για να εξασφαλίσουμε ένα βιώσιμο μέλλον πρέπει να αλλάξουμε τον τρόπο που ζούμε». Τι εννοούν; Οτι πρέπει να καταβληθεί συλλογική προσπάθεια για να ισορροπήσουν τα παγκόσμια οικοσυστήματα, να σταματήσουν η αλόγιστη σπατάλη των πόρων και η ρύπανση του περιβάλλοντος, να σταθεροποιηθεί ο πληθυσμός της Γης. Ο καθένας από εμάς οφείλει να ανταποκριθεί εμπράκτως στο κάλεσμα αυτό και ο απλούστερος τρόπος για να αρχίσει θα ήταν η μείωση της κατανάλωσης κρέατος (η ζωική παραγωγή ευθύνεται για την αύξηση του μεθανίου στην ατμόσφαιρα).</p>
      <p>Θα κάνει καλό στην υγεία μας και θα εξασφαλίσει ένα καλύτερο αύριο για τα παιδιά μας.</p>
      <p>
        <a href="http://wp.mgmt.tovima.gr/2019/11/22/society/me-aroma-esthonias-oi-nees-psifiakes-taytotites/">Με άρωμα Εσθονίας οι νέες ψηφιακές ταυτότητες</a>
      </p>
    </article>
  </body>
</html>