<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742733"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T05:00:00+00:00"/>
    <meta property="og:title" content="เปิดจุดเสี่ยงโฆษณาตรวจยีน หวั่นรู้ผลผิดหวังก่อตราบาป"/>
    <meta property="og:description" content="เปิดจุดยืนแพทย์ค้านโฆษณาชวนเชื่อตรวจยีน แฉไร้หลักฐานวิทยาศาสตร์รองรับ เสี่ยงแปลผลพลาดก่อโทษ รู้สึกผิดเมื่อทราบผล สร้างตราบาปแบ่งชนชั้นจากผลลัพธ์ ย้ำ 7 ความสงสัยอยากรู้ไม่สมควรตรวจ"/>
  </head>
  <body>
    <article>
      <h1>เปิดจุดเสี่ยงโฆษณาตรวจยีน หวั่นรู้ผลผิดหวังก่อตราบาป</h1>
      <address>
        <time datetime="2019-11-23T05:00:00+00:00">23 Nov 2019, 05:00</time>
      </address>
      <p>
        <b>เปิดจุดยืนแพทย์ค้านโฆษณาชวนเชื่อตรวจยีน แฉไร้หลักฐานวิทยาศาสตร์รองรับ เสี่ยงแปลผลพลาดก่อโทษ รู้สึกผิดเมื่อทราบผล สร้างตราบาปแบ่งชนชั้นจากผลลัพธ์ ย้ำ 7 ความสงสัยอยากรู้ไม่สมควรตรวจ</b>
      </p>
      <p>ปัจจุบันมีการโฆษณาเรื่องการตรวจพันธุกรรม ที่ดูเหมือนจะทำนายความเสี่ยงในการเกิดโรคหรือปัญหาสุขภาพ ตลอดจนวิถีชีวิตและสุขภาพได้อย่างกว้างขวาง แล้วเคยสงสัยกันหรือไม่ว่า โฆษณาตรวจพันธุกรรมมากมายเหล่านี้ มีหลักฐานรองรับทางวิทยาศาสตร์หรือไม่<br/> <br/>ในวันนี้จะพาไปไขข้อข้องใจ <b>“เท็จ”</b> หรือ <b>“แท้”</b> เกี่ยวกับเรื่อง…<b>ตรวจยีนบอกทุกอย่างได้ (ดี) จริงหรือ?</b><br/> <br/><mark><b>ศ</b></mark><b><mark>.นพ.สมชาย เอี่ยมอ่อง</mark></b>ประธานราชวิทยาลัยอายุรแพทย์แห่งประเทศไทย เปิดเผยว่า ลักษณะของโรคหรือวิถีชีวิตเป็นลักษณะที่ซับซ้อน ไม่ได้ถูกกำหนดด้วยลักษณะทางพันธุกรรมเพียงอย่างเดียว ยังมีปัจจัยทางสิ่งแวดล้อมและวิถีชีวิตอื่น ๆ ทำให้การใช้ประโยชน์จากการตรวจในลักษณะนี้ไม่มีประสิทธิภาพที่แท้จริง แตกต่างไปจากตรวจหาโรคทางพันธุกรรมที่เกิดจากยีนเดี่ยว เช่น ความผิดปกติของโครโมโซม ที่มีประโยชน์ในการวินิจฉัย และเป็นข้อมูลป้องกันการถ่ายทอดซ้ำในครอบครัว<br/> <br/>ดังนั้นจึงต้องสร้างความตระหนักถึงปัญหา ที่อาจจะเกิดจากการที่ผู้รับบริการได้รับข้อมูลที่ไม่เพียงพอ ตลอดจนอาจมีการชี้นำที่ไม่ได้รับการพิสูจน์ความถูกต้องและแม่นยำ ที่อาจนำไปสู่การตัดสินใจที่ผิดพลาดจากการตรวจได้ เพื่อทำนายความเสี่ยงต่อการเกิดโรคในลักษณะบริการเชิงพาณิชย์<br/> </p>
      <figure>
        <img src="https://www.dailynews.co.th/admin/upload/20191121/news_yzgipNZoHm114700_533.jpg?v=20191126128?v=6601"/>
      </figure>
      <p><b>ศ.นพ.สมศักดิ์ </b><b>โล่ห์เลขา </b>ประธานราชวิทยาลัยกุมารแพทย์แห่งประเทศไทย บอกว่า ปัจจุบันมีการประชาสัมพันธ์เรื่องการตรวจยีน หรือ DNA แพร่หลายในสื่อสังคมออนไลน์โดยไม่ต้องผ่านแพทย์ ซึ่งต้องระวังผลกระทบจากการตรวจยีนไว้ด้วย แต่การตรวจยีนทั่วไปนั้นมีวัตถุประสงค์ที่สำคัญ 3 ประการ คือ 1.ดูว่าเป็นพ่อ แม่ ลูก กันจริงหรือไม่ รวมถึงการเป็นญาติพี่น้องสายตรง 2.ตรวจทางนิติวิทยาศาสตร์ เพื่อดูว่าคนร้ายเป็นคนเดียวกับที่มีหลักฐานในที่เกิดเหตุหรือไม่ และ 3.ตรวจหาโรคทางพันธุกรรม<br/> <br/>ทั้งนี้ผลการตรวจยีนต้องอาศัยการแปลผลที่ชัดเจน และที่สำคัญต้องเซ็นใบยินยอม <b>“ก่อนตรวจ”</b> ที่ระบุถึงผลกระทบที่อาจจะเกิดขึ้น และการรักษาความลับของผู้ป่วย รวมถึงความเสี่ยงที่อาจเกิดขึ้นจากข้อมูลการตรวจ ตลอดจนความสัมพันธ์ในครอบครัว ความผิดพลาดที่อาจจะเกิดจากการตรวจ และแนวทางรักษาหรือป้องกันโรคอาจเปลี่ยนไปเมื่อทราบผลการตรวจพันธุกรรมแล้ว<br/> <br/><b>รศ.นพ.ชเนนทร์ วนาภิรักษ์ </b>ราชวิทยาลัยสูตินรีแพทย์แห่งประเทศไทย ให้ข้อมูลเสริมว่า เรื่องความเสี่ยงทั่วไปเกี่ยวจากการตรวจพันธุกรรมมีน้อย เพราะส่วนใหญ่ใช้ตัวอย่างปริมาณเล็กน้อยมาก เช่น เลือด เยื่อบุกระพุ้งแก้ม น้ำลาย แต่หากเป็นขั้นตอนสำหรับการตรวจก่อนคลอดจะมีความเสี่ยงมากขึ้น เพราะตัวอย่างที่ใช้คือ “<b>น้ำคร่ำ</b><b>-เนื้อเยื่อรก-เลือดจากสายสะดือทารกในครรภ์”</b> จึงเพิ่มความเสี่ยงได้มากกว่า ฉะนั้นความเสี่ยงที่สำคัญหลายอย่าง จะเกี่ยวข้องกับผลทางอารมณ์ จิตใจ สังคม หรือการเงิน เมื่อทราบผลลัพธ์อาจรู้สึกโกรธ หดหู่ วิตกกังวล หรือรู้สึกผิดถูกตีตรา และบ่อยครั้งสร้างความตึงเครียดในครอบครัว เนื่องจากความอยากรู้ของญาติในครอบครัว อาจเกิดความเป็นไปได้ของการเลือกปฏิบัติทางพันธุกรรม ในการจ้างงาน หรือการประกันภัยก็ยังเป็นข้อกังวลอยู่มาก<br/> </p>
      <figure>
        <img src="https://www.dailynews.co.th/admin/upload/20191121/news_ojsHfTARpm114700_533.jpg?v=20191126128?v=1450"/>
      </figure>
      <p><mark><b>อ.นพ.ประสิทธิ์ เผ่าทองคำ</b></mark> สมาคมเวชพันธุศาสตร์และจีโนมิกส์ทางการแพทย์ เน้นย้ำว่า เมื่อพูดถึงพันธุกรรมหลายคนคงเคยได้ยินเรื่อง DNA เป็นปัจจัยสำคัญที่กำหนดคุณลักษณะทางชีวภาพของสิ่งมีชีวิตรวมถึงคน ซึ่งมีความเสี่ยงต่อการเกิดโรคในอนาคต โรคเหล่านี้อาจเกิดขึ้นใหม่ (ไม่จำเป็นต้องมีประวัติครอบครัว) หรืออาจได้รับการถ่ายทอดทางพันธุกรรม การตรวจโรคทางพันธุกรรมในผู้ป่วย หรือผู้มีความเสี่ยงอาจทำให้ผู้ป่วยได้รับการวินิจฉัยและรักษาอย่างเหมาะสม ตลอดจนการวางแผนครอบครัวถูกต้อง<br/> <br/>ตัวอย่างที่ทำกันแพร่หลาย คือ พาหะของโรคเลือดจางจากพันธุกรรมที่เรียกว่า <b>“โรคธาลัสซีเมีย”</b> ถ้าพบว่าคู่สมรสเป็นพาหะ ก็ต้องพูดคุยปรึกษากับสูติแพทย์ เกี่ยวกับการตรวจติดตามลูกต่อไปว่าจะเกิดโรคหรือไม่ การตรวจแบบนี้ก็ควรได้คำแนะนำก่อนตรวจโดยผู้เชี่ยวชาญ<br/> </p>
      <figure>
        <img src="https://www.dailynews.co.th/admin/upload/20191121/news_RBKINUkYQR114700_533.jpg?v=20191126128?v=5653"/>
      </figure>
      <p>ในส่วนที่มีการโฆษณาชวนเชื่อว่าตรวจยีนทำนายสิ่งเหล่านี้ได้ 1.ไอคิวของลูก 2.อายุขัย 3.ความสามารถพิเศษ 4.ความเสี่ยงการติดยาเสพติด 5.การเลือกกินอาหาร 6.บุคลิกภาพและ 7.อาชีพในอนาคต คุณหมอบอกว่า<b><i> “ไม่สมควรตรวจ</i></b><b><i>…”</i></b> เนื่องจากไร้หลักฐานทางวิชาการที่ทำนายได้แม่นยำ และอาจมีผลกระทบกับการเลี้ยงดูลูก อีกทั้งการเปลี่ยนแปลงรหัสพันธุกรรมของยีนบางตำแหน่ง ก็ยังสรุปไม่ได้ว่าจะเกิดโรคหรือไม่ จึงจำเป็นต้องติดตามกับแพทย์เวชพันธุศาสตร์<br/> <br/>อย่างไรก็ตาม โฆษณาชวนเชื่อตรวจยีนอาจนำไปสู่การแปลผลที่ผิดพลาดรุนแรง การเลี้ยงดูเด็กที่ไม่เป็นไปตามธรรมชาติ ขัดขวางพัฒนาการ จำกัดอาหารหรือได้อาหารเสริมที่ราคาแพง แต่ไร้ประโยชน์ที่เห็นได้ และบางครั้งอาจจะเกิดโทษ ตลอดจนตราบาปหรือจำแนกชนชั้นในสังคมจากผลการตรวจ.<br/>......................................<br/>คอลัมน์ :<mark><b>Healthy Clean  </b></mark><br/>โดย <mark><b>“ทวีลาภ บวกทอง”  </b></mark><br/>ขอบคุณภาพประกอบบางส่วนจาก : Pixabay<br/><br/> <br/><b><a href="https://www.dailynews.co.th/article/Healthy%20Clean%C2%A0">คลิกติดตามอ่านการดูแลสุขภาพได้ทั้งหมดที่นี่</a> </b><br/><br/>ร่วมสนับสนุนโดย :</p>
      <figure>
        <a href="https://bit.ly/2MxnI44">
          <img src="https://www.dailynews.co.th/admin/upload/20191121/news_IWgAuNQCTW114730_533.jpg?v=20191126128?v=6353"/>
        </a>
      </figure>
      <figure>
        <iframe src="https://www.youtube.com/embed/72zy01lZmrQ" width="640" height="360" data-service="Youtube" scrolling="no"/>
      </figure>
      <figure>
        <img src="https://www.dailynews.co.th/admin/upload/20191121/news_vdXJHtPVLJ114701_533.jpg?v=20191126128?v=3031"/>
      </figure>
    </article>
  </body>
</html>