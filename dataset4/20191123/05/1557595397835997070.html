<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://thecaller.gr/politiki/pasok-ena-synedrio-ochi-apo-ta-palia-pos-diamorfonontai-ta-stratopeda-kai-ti-einai-diatetheimenoi-na-praxoyn-oi-monomachoi/"/>
    <meta property="og:site_name" content="TheCaller.Gr"/>
    <meta property="article:published_time" content="2019-11-23T05:34:32+00:00"/>
    <meta property="og:title" content="ΠΑΣΟΚ: Ένα συνέδριο... όχι από τα παλιά - Πώς διαμορφώνονται τα «στρατόπεδα» και τι είναι διατεθειμένοι να πράξουν οι «μονομάχοι»"/>
    <meta property="og:description" content="Ένα… διαφορετικό συνέδριο είναι αυτό που θα ζήσει το ΠΑΣΟΚ. Ένα συνέδριο που δεν θα θυμίζει σε κάτι τα συνέδρια του ένδοξου παρελθόντος"/>
  </head>
  <body>
    <article>
      <h1>ΠΑΣΟΚ: Ένα συνέδριο... όχι από τα παλιά - Πώς διαμορφώνονται τα «στρατόπεδα» και τι είναι διατεθειμένοι να πράξουν οι «μονομάχοι»</h1>
      <address><time datetime="2019-11-23T05:34:32+00:00">23 Nov 2019, 05:34</time> by <a rel="author">Αιμίλιος Περδικάρης</a></address>
      <p>Διότι η συζήτηση που έχει ανοίξει έχει ακριβώς αυτό ως επίδικο: εάν πρόκειται για ένα συνέδριο που έχει συγκροτηθεί ή όχι σε σώμα με βάση τις καταστατικές διαδικασίες και τι αποφάσεις νομιμοποιείται να βγάλει.</p>
      <p>Ενδεικτικό είναι, επίσης, ότι θα κρατήσει μεν δύο μέρες, αλλά ο καθαρός χρόνος είναι πολύ λιγότερος από 24 ώρες, καθώς η αυλαία θ’ ανοίξει σήμερα και ώρα 17.00’ και το συνέδριο θα έχει ολοκληρωθεί έως το απόγευμα της Κυριακής (18.00’). Ερωτηματικό για πολλούς είναι, επίσης, και το ποσοστό συμμετοχής των περίπου 3.500 συνέδρων και στελεχών, καθώς αρκετοί από όσους διαφωνούν με τον τρόπο σύγκλησής του θεωρούν ότι δεν θα πρέπει να το νομιμοποιήσουν με την παρουσία τους.</p>
      <p>Ακόμη και οι πρώην πρόεδροι που προσκλήθηκαν (Παπανδρέου, Βενιζέλος, Σημίτης) είναι αμφίβολο εάν θα δώσουν το παρών, με τους Παπανδρέου-Βενιζέλο – για διαφορετικούς λόγους ασφαλώς καθένας – να έχουν αποφασίσει να είναι απόντες και τον Κώστα Σημίτη να μην έχει ξεκαθαρίσει τη στάση του, παρά την προχθεσινή συνάντησή του με τη <b>Φώφη Γεννηματά.</b></p>
      <p>Το ενδιαφέρον στρέφεται έτσι στον τρόπο με τον οποίο θα αντιμετωπίσει η ηγεσία την πρωτοβουλία του <b>Παύλου Γερουλάνου</b> και το ψήφισμα για το οποίο συλλέγονται υπογραφές. Μάλιστα, οι <a href="https://thecaller.gr/politiki/paei-gia-pano-apo-2000-molis-se-liga-24ora-o-arithmos-ypografon-sto-psifisma-gia-dimokratiko-synedrio-pasok-ekatontades-nees-ekdiloseis-stirixis-kathe-mera/">υπογραφές έχουν φτάσει τις 2 χιλιάδες,</a> με αποτέλεσμα οι συνεργάτες του να δηλώνουν πως πρόκειται για μια εντυπωσιακή εξέλιξη, δεδομένου πως δεν πρόκειται για ένα παραδοσιακό στέλεχος που διαθέτει έτοιμους μηχανισμούς, αλλ' αντιθέτως αυτή η εξέλιξη φανερώνει την αυθόρμητη αντίδραση του κόσμου που ανήκει στην παράταξη. Όπως είναι γνωστό, με το ψήφισμα ζητείται η διεξαγωγή ανοιχτού συνεδρίου στις αρχές του 2020, με πλήρη σεβασμό στις καταστατικές διαδικασίες και προσυνεδριακό διάλογο. Κυρίως, δηλαδή, να εκλεγούν οι σύνεδροι, αφού στο αυριανό συνέδριο θα συμμετάσχουν «αυτοδικαίως» όσοι είχαν εκλεγεί σύνεδροι του ΚΙΝΑΛ την άνοιξη και ανήκουν, βέβαια, στους κόλπους του ΠΑΣΟΚ.</p>
      <p>Προσώρας φαίνεται ότι οι προθέσεις της κυρίας Γεννηματά και των συνεργατών της παραμένουν οι ίδιες εξαρχής. Να προχωρήσουν, δηλαδή, κανονικά στη διεξαγωγή του συνεδρίου και στη λήψη των καταστατικών αποφάσεων που θα επιτρέψουν κατ’ ουσίαν στην ίδια να παρατείνει τη θητεία της στο «τιμόνι» του ΠΑΣΟΚ έως το Νοέμβριο του 2021, όταν λήγει η αντίστοιχη θητεία της ως<b> επικεφαλής του ΚΙΝΑΛ.</b></p>
      <p>Τις τελευταίες ώρες, όμως, αυξάνονται οι φωνές που λένε ότι το συνέδριο πάσχει καταστατικά και πως ακόμη κι οι αποφάσεις του δεν θα πρέπει να είναι δεσμευτικές, ενώ ακούγονται φωνές, όπως αυτή του πρώην προέδρου της Βουλής, <a href="https://thecaller.gr/politiki/vomva-ap-kaklamani-na-epanergopoiithei-to-pasok-koryfaio-lathos-i-katargisi-ton-organoseon-toy/">Απόστολου Κακλαμάνη, ο οποίος υποστηρίζει με άρθρο του στα «Νέα»</a> ότι το ΠΑΣΟΚ θα πρέπει να αναβαπτιστεί, χαρακτηρίζοντας ως λάθος κίνηση τη διάλυση των τοπικών του οργανώσεων.</p>
      <p>Όμως, την ίδια στιγμή ανεβαίνουν αντίστοιχα οι τόνοι από την πλευρά της Χαριλάου Τρικούπη. Χαρακτηριστικοί ήταν οι απαξιωτικοί χαρακτηρισμοί που απηύθυνε κατά του <b>Παύλου Γερουλάνου</b> ο διευθυντής του γραφείου της κυρίας Γεννηματά,<a href="https://thecaller.gr/politiki/sta-machairia-geroylanos-othonas-den-diatheteis-politika-epicheirimata-tin-istoria-toy-pasok-den-tin-egrapsan-komparsoi/"> Μανώλης Όθωνας,</a> λέγοντας μεταξύ άλλων πως<i> «την ιστορία του ΠΑΣΟΚ δεν έγραψαν guest star και κομπάρσοι»</i>, ενώ ο εκπρόσωπος Τύπου του ΠΑΣΟΚ και του ΚΙΝΑΛ, <b>Παύλος Χρηστίδης</b>, με συνέντευξή του στον «Φιλελεύθερο», κάνει έμμεση αναφορά σε διαγραφές, τονίζοντας συγκεκριμένα ότι η εσωστρέφεια και οι διαγραφές είναι κάτι που θα πρέπει ν' αποφευχθεί.</p>
      <p>Ερωτηματικό παραμένει, επίσης, η στάση του <b>Νίκου Ανδρουλάκη</b>, ο οποίος είναι γνωστό ότι συντάσσεται με τον κ. Γερουλάνο ως προς την ανάγκη σεβασμού των καταστατικών διαδικασιών για τη συγκρότηση του συνεδρίου, ενώ αμφισβητεί γενικότερα τις επιλογές της ηγεσίας του ΠΑΣΟΚ και του ΚΙΝΑΛ. Στελέχη που τυγχάνουν συνομιλητές του, όπως ο πρώην γραμματέας του ΠΑΣΟΚ, Στέφανος Ξεκαλάκης είναι υπέρμαχοι της αποχής. Όμως, το πιθανότερο σενάριο θέλει τον ευρωβουλευτή να είναι παρών στο συνέδριο και να τοποθετείται, ασκώντας μεν κριτική στην ηγεσία για τις επιλογές και τη στρατηγική της, αλλά να μη θίγει άλλα ζητήματα – πολλώ δε μάλλον αυτό της ηγεσίας, λόγω των συσχετισμών στο σώμα των συνέδρων, με τη συντριπτική πλειονότητα αυτών να συντάσσεται με την ηγεσία.</p>
    </article>
  </body>
</html>