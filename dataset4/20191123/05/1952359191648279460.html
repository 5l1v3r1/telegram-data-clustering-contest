<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191123_04732328"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-23T05:09:00+00:00"/>
    <meta property="og:title" content="Protesten in Colombia: avondklok van kracht in Bogota, zeker drie doden bij aanslag op politiepost"/>
    <meta property="og:description" content="De burgemeester van Bogota, Enrique Penalosa, heeft vrijdag een avondklok afgekondigd in de Colombiaanse hoofdstad na protesten tegen de regering. Die avon..."/>
  </head>
  <body>
    <article>
      <h1>Protesten in Colombia: avondklok van kracht in Bogota, zeker drie doden bij aanslag op politiepost</h1>
      <address>
        <time datetime="2019-11-23T05:09:00+00:00">23 Nov 2019, 05:09</time>
      </address>
      <p>
        <b>De burgemeester van Bogota, Enrique Penalosa, heeft vrijdag een avondklok afgekondigd in de Colombiaanse hoofdstad na protesten tegen de regering. Die avondklok is van kracht vanaf 21 uur lokale tijd.</b>
      </p>
      <p>Vrijdag kwamen voor de tweede dag op rij duizenden Colombianen op straat om te protesteren tegen de regering. De onrust startte donderdag toen meer dan 200.000 Colombianen betoogden. In de meeste gevallen ging het om vreedzame protesten, maar op bepaalde plaatsen kwam het tot geweld. In Bogota raakten meerdere mensen gewond, toen de politie traangas en flitsgranaten inzette tegen de betogers die gewapend waren met stenen. Minister van Defensie Carlos Holmes Trujillo liet weten dat bij de rellen al drie mensen zijn omgekomen. Hun overlijden wordt onderzocht.</p>
      <figure>
        <img src="https://static.nieuwsblad.be/Assets/Images_Upload/2019/11/23/4f068356-0db4-11ea-9005-c5feac6d461c_web_scale_0.0915751_0.0915751__.jpg?nomaxheight=513&amp;nomaxwidth=767&amp;scale=both"/>
        <figcaption>Minister van Defensie Carlos Holmes Trujillo.<cite>Foto: AFP</cite></figcaption>
      </figure>
      <p>Oorspronkelijk was de avondklok enkel van kracht in drie buurten waar het tot botsingen kwam tussen politie en manifestanten, maar ze werd uiteindelijk uitgebreid naar de hele stad. Volgens lokale media zijn 20.000 leden van de veiligheidsdiensten ingezet in de hoofdstad.</p>
      <p>
        <b>Aanslag op politiepost</b>
      </p>
      <p>Vrijdag zijn ook drie politieagenten omgekomen bij een aanslag met gasflessen op een politiekantoor in het Colombiaanse Santander de Quilichao. Nog eens zeven anderen raakten gewond.</p>
      <p>Onder de zeven gewonden zijn twee in kritieke toestand, meldt de secretaris van het gemeentehuis, Jaime Asprilla. Volgens de autoriteiten is de aanslag gelinkt aan de protesten tegen president Ivan Duque.</p>
      <figure>
        <img src="https://static.nieuwsblad.be/Assets/Images_Upload/2019/11/23/5f622642-0db4-11ea-9005-c5feac6d461c_web_scale_0.0856164_0.0856164__.jpg?nomaxheight=513&amp;nomaxwidth=767&amp;scale=both"/>
        <figcaption>
          <cite>Foto: AFP</cite>
        </figcaption>
      </figure>
      <p>
        <b>“Nationaal gesprek”</b>
      </p>
      <p>De Colombiaanse president Ivan Duque heeft vrijdag opgeroepen tot een “nationaal gesprek” na twee dagen van massale protesten tegen zijn regering. “Volgende week lanceer ik een nationaal gesprek dat de huidige agenda van het sociaal beleid zal versterken, en dus op een verenigde manier zal werken met een visie voor middellange en lange termijn, waardoor we sociale leemtes kunnen overbruggen”, verklaarde de president in een televisietoespraak.</p>
      <p>De manifestanten verzetten zich tegen pensioen- en arbeidshervormingen en eisen meer geld voor onderwijs, het einde van de corruptie en een krachtiger optreden tegen de moorden van leiders van gemeenschappen door gewapende groepen.</p>
      <p>De regering vreest voor een golf van protesten zoals die waar Bolivia, Chili en Ecuador mee te maken krijgen.</p>
    </article>
  </body>
</html>