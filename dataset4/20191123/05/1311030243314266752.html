<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625845/%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%B8%E0%A6%AA%E0%A7%8D%E0%A6%A4%E0%A6%AE-%E0%A6%9C%E0%A6%BE%E0%A6%A4%E0%A7%80%E0%A7%9F-%E0%A6%B8%E0%A6%AE%E0%A7%8D%E0%A6%AE%E0%A7%87%E0%A6%B2%E0%A6%A8-%E0%A6%A8%E0%A6%A4%E0%A7%81%E0%A6%A8-%E0%A6%AF%E0%A6%BE%E0%A6%A4%E0%A7%8D%E0%A6%B0%E0%A6%BE%E0%A6%B0-%E0%A6%A6%E0%A6%BF%E0%A6%A8-%E0%A6%86%E0%A6%9C"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T05:45:00+00:00"/>
    <meta property="og:title" content="যুবলীগের সপ্তম জাতীয় সম্মেলন, নতুন যাত্রার দিন আজ"/>
    <meta property="og:description" content="সংগঠনের কিছু নেতার বিতর্কিত কর্মকাণ্ডে সমালোচনার মুখে পড়া যুবলীগের নতুন যাত্রার দিন আজ শনিবার। ভাবমূর্তি পুনরুদ্ধারের চ্যালেঞ্জ নিয়ে সকালে রাজধানীর সোহরাওয়ার্দী উদ্যানে শুরু হলো বাংলাদেশ আওয়ামী যুবলীগের সপ্তম জাতীয় সম্মেলন। বেলা ১১টায় যুবলীগের সাংগঠনিক নেত্রী আওয়ামী লীগ সভানেত্রী প্রধানমন্ত্রী শেখ হাসিনা সম্মেলনের উদ্বোধন করেন।"/>
  </head>
  <body>
    <article>
      <h1>যুবলীগের সপ্তম জাতীয় সম্মেলন, নতুন যাত্রার দিন আজ</h1>
      <address><time datetime="2019-11-23T05:45:00+00:00">23 Nov 2019, 05:45</time> by <a rel="author">নিজস্ব প্রতিবেদক, ঢাকা</a></address>
      <p>সংগঠনের কিছু নেতার বিতর্কিত কর্মকাণ্ডে সমালোচনার মুখে পড়া যুবলীগের নতুন যাত্রার দিন আজ শনিবার। ভাবমূর্তি পুনরুদ্ধারের চ্যালেঞ্জ নিয়ে সকালে রাজধানীর সোহরাওয়ার্দী উদ্যানে শুরু হলো বাংলাদেশ আওয়ামী যুবলীগের সপ্তম জাতীয় সম্মেলন। বেলা ১১টায় যুবলীগের সাংগঠনিক নেত্রী আওয়ামী লীগ সভানেত্রী প্রধানমন্ত্রী শেখ হাসিনা সম্মেলনের উদ্বোধন করেন।</p>
      <p>সোহরাওয়ার্দী উদ্যানে সম্মেলনের প্রথম অধিবেশন শেষ হওয়ার পর বিকেল তিনটায় দ্বিতীয় অধিবেশন শুরু হবে রমনার ইঞ্জিনিয়ার্স ইনস্টিটিউশন মিলনায়তনে। এতে প্রধান অতিথি থাকবেন আওয়ামী লীগের সাধারণ সম্পাদক ওবায়দুল কাদের।<br/>সম্মেলন উপলক্ষে সোহরাওয়ার্দী উদ্যানে উৎ​সবমুখর পরিবেশ সৃষ্টি হয়েছে। সারা দেশ থেকে যুবলীগের হাজার হাজার নেতা-কর্মী সম্মেলনে অংশ নিয়েছেন। পোস্টার, ব্যানার ও ফেস্টুনে ছেয়ে গেছে আশপাশের এলাকা। যুবলীগের সভাপতি ওমর ফারুক চৌধুরী সম্মেলনে আসেননি।</p>
      <p>তাঁকে আমন্ত্রণ জানানো হয়নি বলে সাংগঠনিক সূত্রে জানা গেছে। নেতা-কর্মীরা ধারণা করছেন, দুর্নীতি ও ক্যাসিনো কর্মকাণ্ডে সমালোচনায় পড়া যুবলীগে এবার অপেক্ষাকৃত স্বচ্ছ ভাবমূর্তির কাউকে সংগঠনের শীর্ষ নেতৃত্বে আনা হতে পারে। তবে এবার বয়সসীমা ৫৫ বছর বেঁধে দেওয়ায় সর্বশেষ কমিটির অধিকাংশ নেতার সামনে নতুন কমিটিতে আসার সুযোগ থাকছে না।</p>
      <p> </p>
    </article>
  </body>
</html>