<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/sport/news/593485/%E0%A6%A8%E0%A7%87%E0%A6%87%E0%A6%AE%E0%A6%BE%E0%A6%B0%E0%A7%87%E0%A6%B0-%E0%A6%AB%E0%A7%87%E0%A6%B0%E0%A6%BE%E0%A6%B0-%E0%A6%AE%E0%A7%8D%E0%A6%AF%E0%A6%BE%E0%A6%9A%E0%A7%87-%E0%A6%AA%E0%A6%BF%E0%A6%8F%E0%A6%B8%E0%A6%9C%E0%A6%BF%E0%A6%B0-%E0%A6%B8%E0%A6%B9%E0%A6%9C-%E0%A6%9C%E0%A7%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T05:07:00+00:00"/>
    <meta property="og:title" content="নেইমারের ফেরার ম্যাচে পিএসজির সহজ জয়"/>
    <meta property="og:description" content="প্রায় এক মাস পর মাঠে ফিরলেন নেইমার। ব্রাজিলিয়ান তারকা ফেরাটা জয় দিয়ে রাঙিয়ে নিলেন। তিনি গোল না পেলেও প্যারিস সেন্ত জার্মেইয়ের জিততে কোনও অসুবিধা হয়নি। দুই আর্জেন্টাইন মাউরো ইকার্দি ও আনহেল দি মারিয়ার লক্ষ্যভেদে লিঁলকে হারিয়েছে তারা ২-০ গোলে। শুক্রবার রাতে ফরাসি লিগ ওয়ানে ঘরের মাঠে সহজ..."/>
  </head>
  <body>
    <article>
      <h1>নেইমারের ফেরার ম্যাচে পিএসজির সহজ জয়</h1>
      <address><time datetime="2019-11-23T05:07:00+00:00">23 Nov 2019, 05:07</time> by <a rel="author">স্পোর্টস ডেস্ক</a></address>
      <figure>
        <img src="http://cdn.banglatribune.com/contents/cache/images/900x0x1/uploads/media/2019/11/23/7fec6725e7fd730d2d48a86db9906b9f-5dd8c152c1f19.jpg"/>
        <figcaption>দুই স্কোরার ইকার্দি-দি মারিয়ার সঙ্গে নেইমার</figcaption>
      </figure>
      <p>
        <b>প্রায় এক মাস পর মাঠে ফিরলেন নেইমার। ব্রাজিলিয়ান তারকা ফেরাটা জয় দিয়ে রাঙিয়ে নিলেন। তিনি গোল না পেলেও প্যারিস সেন্ত জার্মেইয়ের জিততে কোনও অসুবিধা হয়নি। দুই আর্জেন্টাইন মাউরো ইকার্দি ও আনহেল দি মারিয়ার লক্ষ্যভেদে লিঁলকে হারিয়েছে তারা ২-০ গোলে।</b>
      </p>
      <p>শুক্রবার রাতে ফরাসি লিগ ওয়ানে ঘরের মাঠে সহজ জয় পেয়েছে পিএসজি। পার্ক দে প্রিন্সেসে প্রথমার্ধের ২ গোলে ১১ পয়েন্টে এগিয়ে থেকে এখন শীর্ষে প্যারিসের ক্লাবটি। এই ম্যাচ দিয়েই হ্যামস্ট্রিং চোট কাটিয়ে মাঠে ফিরেছেন ‍নেইমার। গত মাসে জাতীয় দল ব্রাজিলের জার্সিতে নাইজেরিয়ার বিপক্ষে খেলার সময় চোট পেয়েছিলেন তিনি।</p>
      <p>সাবেক বার্সেলোনা ফরোয়ার্ড শুরুর একাদশে থাকলেও গোল পাননি। ওদিকে অসুস্থতার কারণে শুরুতে বেঞ্চে থাকতে হয়েছিল কাইলিয়ান এমবাপেকে। এরপরও পিএসজির জয় পেতে সমস্যা হয়নি। ইকার্দি ও দি মারিয়ার লক্ষ্যভেদে প্রথমার্ধেই জয় নিশ্চিত করে তারা।</p>
      <p>ম্যাচের ১৭ মিনিটে পিএসজিকে এগিয়ে নেন ইকার্দি। ইদ্রিসা গায়ের ক্রস থেকে ছোট বক্সের সামনে থেকে লক্ষ্যভেদ করেন আর্জেন্টাইন স্ট্রাইকার। ব্যবধান দ্বিগুণ করতে সময় নেয়নি স্বাগতিকরা। লিঁলের জালে দ্বিতীয়বার বল জড়ায় তারা ৩১ মিনিটে, যখন বক্সের ভেতর বল পেয়ে সফরকারী গোলরক্ষককে ফাঁকি দিয়ে লক্ষ্যভেদ করেন দি মারিয়া।</p>
      <p>এই জয়ে ১৪ খেলায় ১১ জয়ে ৩৩ পয়েন্ট নিয়ে টেবিলের শীর্ষস্থান আরও সুসংহত করেছে পিএসজি। এক ম্যাচ কম খেলে ২২ পয়েন্ট নিয়ে দ্বিতীয় স্থানে অলিম্পিক মার্শেই। গোল ডটকম</p>
      <footer>/কেআর/</footer>
    </article>
  </body>
</html>