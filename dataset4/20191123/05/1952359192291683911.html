<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nieuwsblad.be/cnt/dmf20191122_04731033?utm_source=feedburner&amp;utm_medium=feed&amp;utm_campaign=Feed%3A+nieuws%2Fsnelnieuws+%28Nieuwsblad.be%3A+Snelnieuws%29"/>
    <meta property="og:site_name" content="Het Nieuwsblad"/>
    <meta property="article:published_time" content="2019-11-23T05:00:00+00:00"/>
    <meta property="og:title" content="Lieven Scheire brengt boek uit over DNA: “We kunnen straks kiezen welke talenten onze kinderen krijgen, maar mogen we daar wel mee knoeien?”"/>
    <meta property="og:description" content="In de persoon van Lieven Scheire (38) vond Vlaanderen een vleesgeworden professor Gobelijn. De presentator van Team Scheire en Kan iedereen nog volgen? toe..."/>
  </head>
  <body>
    <article>
      <h1>Lieven Scheire brengt boek uit over DNA: “We kunnen straks kiezen welke talenten onze kinderen krijgen, maar mogen we daar wel mee knoeien?”</h1>
      <address>
        <time datetime="2019-11-23T05:00:00+00:00">23 Nov 2019, 05:00</time>
      </address>
      <p>
        <b>In de persoon van Lieven Scheire (38) vond Vlaanderen een vleesgeworden professor Gobelijn. De presentator van <i>Team Scheire </i>en <i>Kan iedereen nog volgen? </i>toert sinds dit jaar met een theatershow waarin hij zijn twee liefdes combineert: wetenschap en comedy. Daaruit vloeide ook het boek <i>DNA</i>, dat vanaf zondag in de rekken ligt. Pal op de Dag van de Wetenschap: het kan geen toeval zijn.</b>
      </p>
      <p>Al een halve eeuw geleden huppelden de eerste mensen rond op de maan, maar pas de jongste jaren geeft DNA ons zijn vele geheimen prijs. De ene doorbraak volgt de andere in hoog tempo op. Voor zijn theatervoorstelling <i>Live in nerdland: DNA</i> dompelde Lieven Scheire zich al onder in de wereld van de genetica. “Ik toer al een tijdje met de voorstelling, en na afloop kwamen mensen me geregeld vragen of ik ze niet wat meer informatie kon bezorgen. Ze wilden alles nog eens rustig nalezen. Dat zette me aan het denken: waarom geen boek? In het anderhalf uur dat ik op het podium sta, kan ik onmogelijk alles vertellen over genetica.”</p>
      <p>Talenten kiezen</p>
      <p>In het boek, eveneens <i>DNA </i>geheten, overloopt Scheire de nieuwste inzichten in het onderzoek naar genetica. “Er worden steeds meer boeiende zaken ontdekt. Binnenkort hebben we een heel krachtige tool in handen, maar we mogen daar niet onbezonnen mee omgaan. Tegen dit tempo kunnen we binnenkort de oogkleur van onze kinderen kiezen, of beslissen welke talenten we hen willen meegeven. Maar mogen wij daar wel mee knoeien? De vraag is waar je de grens trekt.”</p>
      <p>En die vraag stelt Scheire met bijzonder veel plezier. “Ik ben nu eenmaal een echte wetenschapsfanaat. Al toen ik kind was, volgde ik met grote ogen het nieuws uit de wereld van de ruimtevaart. Hoe ouder ik werd, hoe breder mijn interesses. Sinds ik zowat de wetenschapswatcher van de Vlaamse media geworden ben, heb ik van verschillende dingen mogen proeven. En genetica fascineerde me meteen ongelofelijk.”</p>
      <p>Geen onderwijzer</p>
      <p>Mensen die minder gebeten zijn door wetenschap dan Scheire, moeten niet vrezen. Het boek is geen naslagwerk waar alleen de meest hoogopgeleide academici wijs uit geraken. “Voor hen is de inhoud toch al oud nieuws. <i>(lacht)</i> Iedereen kan zich amuseren met het boek. Ik wil niet de onderwijzer uithangen, ik wil gewoon mijn passie doorgeven.”</p>
    </article>
  </body>
</html>