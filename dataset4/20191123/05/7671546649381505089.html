<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914865"/>
    <meta property="og:site_name" content="Dnevnik"/>
    <meta property="article:published_time" content="2019-11-23T05:12:00+00:00"/>
    <meta property="og:title" content="Olimpiji je ostala le še umetna trava"/>
    <meta property="og:description" content="Po reprezentančnem premoru bodo nogometaši s tekmami 18. kroga začeli finiš jesenskega dela. Do zimskega premora bodo odigrali še tri kroge. Derbi kroga bo jutri v Kidričevem med Aluminijem in Mariborom."/>
  </head>
  <body>
    <article>
      <h1>Olimpiji je ostala le še umetna trava</h1>
      <address><time datetime="2019-11-23T05:12:00+00:00">23 Nov 2019, 05:12</time> by <a rel="author">Jože Okorn, Jaša Lorenčič</a></address>
      <p>
        <b>Po reprezentančnem premoru bodo nogometaši s tekmami 18. kroga začeli finiš jesenskega dela. Do zimskega premora bodo odigrali še tri kroge. Derbi kroga bo jutri v Kidričevem med Aluminijem in Mariborom.</b>
      </p>
      <p>V Olimpijo oči niso uprte le zaradi vodstva na lestvici, ampak je v središču pozornosti zaradi pestrega dogajanja v klubu. Pisarne so vse bolj prazne. Klub so zapustili direktor Dejan Stamenković (naslednika še ni), generalni sekretar Blaž Seretinek (zamenjala ga je nekdanja nogometašica Ines Špelić) in direktor mladinske šole Fabijan Komljenović. Medtem nad klubom visi grožnja, da ga bo Uefa izključila iz Evrope in še finančno kaznovala, če do konca januarja 2020 ne bo poravnal dolgov do zaposlenih in drugih klubov, ki naj bi po nekaterih poplačilih trenutno znašali dober milijon evrov. Mandarić dolgov ne zanika in je zatrdil, da jih bo poravnal, da bo klub prejel licenco za naslednjo sezono. Zanimivo mnenje o tem ima trener članske ekipe<b> Safet Hadžić:</b> »AC Milan je dolžan 300 milijonov, pa deluje. Verjamem, da je naš predsednik sposoben to sanirati. Saj veste, kako približno poslujejo poslovneži. Nekje je minus, drugje plus, na koncu pa se vse poravna. Ker je Mandarić v življenju opravil že ogromno poslov, s tem ne bo imel problemov.«</p>
      <h3>Bravo – Rudar danes ob 12.45, sodnik: Podgoršek</h3>
      <p>Derbi najslabših moštev lige, v katerega gredo Ljubljančani brez polovice ekipe. Zaradi kartonov in kazni na tekmi s Triglavom v Kranju, ki so jo izgubili z igralcem več, nimajo pravice nastopa nosilci igre Agboyi, Brekalo, Krcić, A. Matko in Mensah. Čeprav je Bravo v negativni seriji, saj je na osmih tekmah v drugi četrtini prvenstva le dvakrat remiziral in šestkrat izgubil, je častni predsednik kluba Darko Klarič odločno sporočil, da menjava trenerja Dejana Grabića ne pride v poštev.</p>
      <p>»Rezultati Rudarja niso realni glede na njihovo igro. Nima pa sreče, podobno kot mi na zadnjih dveh tekmah z Mariborom in Triglavom. Čaka nas veliko garanja na trdi in moški tekmi, ki eni ali drugi ekipi lahko prinese veliko. Po psihološki plati bo pri obeh ekipah veliko nervoze, a sem prepričan, da bomo mi odigrali tako, kot hočemo,« je samozavesten trener Brava <b>Dejan Grabić</b>.</p>
      <p>Rudar je po sedemnajstih tekmah še brez zmage, a se počasi dviguje. Težave so napake v obrambi, zato zapravi vodstvo, kot je bilo proti Taboru (1:0) in Celju (2:0 in 3:2). Novi trener Andrej Panadić je optimist, saj pravi, da gre na boljše. Navijači stavijo na dobre izkušnje iz Šiške, kjer je Rudar letos v prvem krogu pokala po podaljšku izločil Bravo.</p>
      <p>Verjetni postavi – Bravo: Gril, Trontelj, M. Matko, Zec, Ihbeisheh, Ogungbaro, Žinko, Primc, Piskule, Nukić, Abdurahmani. Rudar: Stopajnik, Pušaver, Džinić, Filipović, Krefl, Anđelković, Hrubik, Črnčič, Kuzmanović, Radić, Petrović. Naš namig: 0.</p>
      <h3>Domžale – Triglav danes ob 14.45, sodnik: Borošak</h3>
      <p>Sosedski derbi, v katerem so možni vsi trije izidi. Domžalčani so premor izkoristili za odpravljanje napak, saj zlasti obramba dela katastrofalne spodrsljaje. Na gostovanjih v Kidričevem in Mariboru je prejela po štiri zadetke, čeprav je trener Andrej Razdrh stavil na okrepitvi Matica Finka in Nikolo Vujadinovića. Uštel se je predvsem pri 33-letnem Srbu, ki očitno podcenjuje kakovost slovenske lige in dela kardinalne napake. Očitno Razdrh ni takšen čudežni trenerski mag, da bi v nekaj tednih popravil vse napake, ki so bile narejene od poletja naprej z brezglavimi nakupi drugorazrednih Slovencev in tujcev. Pozimi se obeta nov remont in nobeno presenečenje ne bo, če bodo okrepitve tudi iz Tabora iz Sežane, kjer je Razdrh v vlogi trenerja poleti pomagal kadrovati tujsko legijo. Medtem imajo Domžale v lastni mladinski šoli dovolj lastne kakovosti, s katero bi se prav tako borile za sedmo ali osmo mesto v ligi. Druga težava Domžal je, da ne znajo igrati pod pritiskom, potem ko so bili dolga leta v coni udobja s slovesom tretjega kluba v državi. Za Triglav se začenja serija treh gostovanj v Domžalah, Mariboru in Kidričevem, ki bodo zahteven izziv, ker je kapetan in golgeter Majcen zaradi kazni šestih tekem prepovedi igranja že končal jesenski del. Strokovni štab načrtuje osvojitev štirih točk.</p>
      <p>Verjetni postavi – Domžale: Mulalić, Fink, Klemenčič, Vujadinović, Sikošek, Pišek, Ibričić, Podlogar, Mujan, Vuk, Jakupović. Triglav: Arko, Kuhar, Šalja, Kumer, Mlakar, Gajić, Herić, Udovič, Tijanić, Janković, Petric. Naš namig: 1.</p>
      <h3>Celje – Olimpija danes ob 16.55, sodnik: Šmajc</h3>
      <p>»Kaj smo? Begunci? Brezdomci? Oboji? Ali migranti,« je slikovito pripomnil trener Olimpije<b> Safet Hadžić</b>, ker se mora vodilna ekipa lige na zahtevno gostovanje v Celju pripravljati na igrišču z umetno travo na Ježici. Igrišče na Kodeljevem, kjer običajno trenira Olimpija, je zaradi dežja razmočeno, mehko in razrito. »Celje je zelo negodna ekipa, ki ima svojo filozofijo. Je borbena, srčna, disciplinirana, zna se dobro braniti in ima dober prehod s petimi, šestimi igralci v napad. Če hočemo biti jesenski prvaki, moramo zmagati,« je tekmeca hvalil Hadžić. Ne ve, ali je bil reprezentančni odmor dobrodošel ali ne. Negotov je nastop Luka Menala, ki poškodbo vleče že od tekme z Muro in je tudi predčasno zapustil reprezentanco BiH. Latvijski reprezentant Vitalijs Maksimenko je potarnal nad statusom, da v Ljubljani sedi na klopi, ker je Hadžić pripeljal svoje igralce (Samardžić). »Ker se je Makismenko poleti prodajal, nismo mogli čakati, zato smo morali pripeljati alternativo. Pojasnjeno mu je bilo, da bo ob prihodu novega igralca verjetni tretji štoper,« je razložil Hadžić. Celjani igrajo po sistemu toplo-hladno, kar je logično glede na mladost zasedbe. Za Olimpijo so neugoden tekmec, saj so letos v Stožicah že pokazali pogum in vztrajnost, ko so nadoknadili zaostanek 0:2 za veliko točko.</p>
      <p>Verjetni postavi – Olimpija: Vidmar, Boakye, Samardžić, Bagnack, Jurčević, Tomić, Knežević, Savić, Cekici Lupeta, Vukušić. Celje: Rozman, Brecl, Stojinović, Zaletel Travner, Čalušić, Benedičič, Kerin, Lotrič, Božić, Vizinger. Naš namig: 0.</p>
      <h3>Tabor – Murajutri ob 13.30, sodnik: Balažič</h3>
      <p>Aluminij in Olimpija. Edina, ki sta v tej sezoni odnesla vse tri točke iz Sežane. Še eno je presenetljivo odnesel Rudar, ki je bil celo zelo blizu trem. Vsi ostali – Celje, Domžale, Triglav, Bravo in za povrh še Maribor – so na Krasu spoznali, kako je, če proti »češnjicam« nisi v optimalni dnevni formi.</p>
      <p>Že to je dovolj veliko opozorilo za Muro, ki je letos, ko ji gre bolje proti moštvom s spodnjega dela lestvice, proti Bravu že spoznala, kaj se zgodi, če nisi pri stvari. Vendar Ante Šimundža ima po porazu z Aluminijem, prvem letos na Fazaneriji (2:4), že sam dovolj preglavic, da bo sploh sestavil udarno enajsterico, ki jo pestijo zdravstvene težave. Doslej so črno-beli znali v obstoječem kadru najti sprotne rešitve, kar jim je prineslo polfinale pokala in stik z vrhom, toda v zadnjih treh obračunih morajo na dve zaporedni gostovanji v Sežano in Celje. Mura je edina doslej le enkrat domov šla brez točk, vendar obenem edini zmagi v Kranju in Velenju vselej spomnita, kje manjkajo točke do vrha.</p>
      <p>Če Prekmurci med premorom niso načrtovali prijateljskega obračuna, so Sežančani zaradi slabega igrišča ostali brez tekme proti latvijskemu Spartaksu, kar utegne biti glavna težava za trenerja Almirja Sulejmanovića, ki mu domače tekme po svoje predstavljajo vse večji izziv.</p>
      <p>Verjetni postavi – Tabor: Adam, Ristić, Nemanič, Azinović, Salkić, S. Babić, Sever, Bongongui, Ndzengue, M. Babić, Sikimić. Mura: Obradović, Kous, Maruško, Karamarko, Pucko, Kouter, Šporn, Šušnjara, Bobičanec, Bubnjar, Maroša. Naš namig: 0.</p>
      <h3>Aluminij – Maribor danes ob 17. uri, sodnik: Obrenović</h3>
      <p>Glavno vprašanje – kakšno bo igrišče v Kidričevem. No, sloves »šume« lahko tudi vara. Ampak ne letos, kajti Aluminij je z zmago proti Muri v Fazaneriji (p)ostal najboljše domače moštvo. Upravičeno. Ampak občutek, da Maribor (naj)težje igra v Kidričevem, je samo – občutek. Šumari so namreč doslej več točk odnesli iz Ljudskega vrta, kar pa niti slučajno ne odvzame naboja lokalnemu obračunu.</p>
      <p>»Pripravljamo se, da bo igrišče težko, slabše, prilagodljivi bomo morali biti. Tudi zaradi nasprotnika,« opozarja <b>Darko Milanič</b>. Ni mu ušlo, da tekma ponuja tri točke, kot vse druge, ampak da je priprava vseeno svojevrstna, saj so Kidričani točkovno poravnani z Mariborom. »Rezultati Aluminiju prinašajo veliko vere v to, kar delajo. Ne le da zabijajo, ampak tudi dobivajo več zadetkov, sproščeni so, to je treba izkoristiti.« Maribor je v premoru zmagal na prijateljski tekmi z amaterji Sturma (4:2), ampak izziv za Milaniča bo zlasti prenos zmagovalnega niza. Če so septembra po reprezentančnem premoru doma ugnali Aluminij, so oktobra surovo klonili v Sežani.</p>
      <p>Matic Vrbanec, ki soustvarja uspehe Aluminija, še vedno označuje Maribor s pridevnikom »evropski«. »Ampak to je samo plus za nas, da se dokažemo,« odgovarja na veliko zanimanje navijačev za obisk.</p>
      <p>Verjetni postavi – Aluminij: Janžekovič, Kontek, Pantalon, Vrbanec, Ploj, Petrovič, Martinović, Pečnik, Klepač, Leko, Živković. Maribor: Handanović, Milec, Mitrović, Peričić, Viler, Dervišević, Pihler, Hotić, Kronaveter, Požeg Vancaš, Zahović. Naš namig: 0.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914919/sport/nogomet/olimpija-premagala-celje-"/>
        <a href="https://www.dnevnik.si/1042914754/sport/nogomet/maradona-se-je-premislil"/>
        <a href="https://www.dnevnik.si/1042914707/sport/nogomet/dobovec-korak-tocko-oddaljen-od-sanj-a-si-ne-dela-utvar"/>
      </related>
    </article>
  </body>
</html>