<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.republika.rs/vesti/srbija/170644/isplivala-istina-slucaju-krusik-trgovini-srpskim-oruzjem-ovako-kreirane-dve-lazne-afere"/>
    <meta property="og:site_name" content="REPUBLIKA"/>
    <meta property="article:published_time" content="2019-11-23T05:53:00+00:00"/>
    <meta property="og:title" content="Isplivala istina o slučaju &quot;Krušik&quot; i trgovini srpskim oružjem! Ovako su kreirane dve lažne afere"/>
    <meta property="og:description" content="Novi pokušaj da se u četvrtak preko bugarskog portala Armsvoč i nazovinovinarke Dilijane Gajtandžijeve plasira, ili bolje rečeno ispinuje, još jedna lažna afera vezana za srpsko oružje i &quot;Krušik&quot; preokrenuo se u šokantan rasplet iz kog je postalo jasno da su i prvi i ovaj slučaj &quot;Krušik&quot; izmišljeni. Odnosno, da su plasirani s jasnom namerom da se naudi Srbiji, srpskoj vojnoj industriji, ali i vlastima naše zemlje."/>
  </head>
  <body>
    <article>
      <h1>Isplivala istina o slučaju "Krušik" i trgovini srpskim oružjem! Ovako su kreirane dve lažne afere</h1>
      <h2>Novi pokušaj da se u četvrtak preko bugarskog portala Armsvoč i nazovinovinarke Dilijane Gajtandžijeve plasira, ili bolje rečeno ispinuje, još jedna lažna afera vezana za srpsko oružje i "Krušik" preokrenuo se u šokantan rasplet iz kog je postalo jasno da su i prvi i ovaj slučaj "Krušik" izmišljeni. Odnosno, da su plasirani s jasnom namerom da se naudi Srbiji, srpskoj vojnoj industriji, ali i vlastima naše zemlje.</h2>
      <address><time datetime="2019-11-23T05:53:00+00:00">23 Nov 2019, 05:53</time> by <a rel="author">Ivana ŽIGIĆ</a></address>
      <p>Šta se dogodilo? Armsvoč je objavio da je Beograd navodno naoružavao ukrajinsku vojsku, te da su srpskim minama ubijani Rusi na istoku Ukrajine. Tu objavu bugarskog portala potom su nastavili, po uhodanom obrascu, da prenose odabrani mediji u Srbiji i regionu.</p>
      <p>Sve to garnirano je fotografijama neeksplodirane mine od 60 milimetara, sa oznakama "Krušika", i brojem lota 2/16. To pokazuje da je mina proizvedena tokom 2016. godine. U tekstu Gajtandžijeva tvrdi da je Srbija prodala oružje Ukrajini.</p>
      <h3>Sve istraženo</h3>
      <p>Kada se, međutim, krenulo unazad putanjom te mine, sve do trenutka kada je izašla iz "Krušika", sve postaje mnogo zanimljivije. A postaje i potpuno jasno da je Bugarka još jednom iznela potpunu neistinu. Ovog puta, ipak, ta neistina se i bukvalno obila o glavu njoj i njenim nalogodavcima.</p>
      <p>- Proverom kompletne dokumentacije "Krušika", istraga je pokazala da je taj lot deo serije od 15.000 mina koji je prodat preduzeću "Tehnoremont" iz Temerina, čiji je vlasnik Petar Crnogorac. Oni su preuzeli robu 29. marta 2016. godine - navodi se dokumentaciji u koji je Srpski telegraf imao uvid.</p>
      <figure>
        <iframe data-src="https://twitter.com/dgaytandzhieva/status/1197406431919652864?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Ko je Petar Crnogorac</h4>
      <p>Vlasnik firmi "Tehnoremont" i "CPR Impeks" Petar Crnogorac je sin Svetozara Crnogorca, jednog od direktora u "Zastava oružju". Hapšen je u julu 2014. zbog sumnje da je učestvovao u nameštanju tendera za prodaju oružja Vojske Srbije.</p>
      <p>Policija je sumnjala da je dobijao poverljive informacije o tenderima za kupovinu viška vojne opreme. "Tehnoremont", ćerka firma "CPR Impeksa", bila je pod istragom UN jer se sumnjalo da je umešana u snabdevanje islamista u Libiji. "CPR Impeks" je 2015. preuzeo 56 odsto vlasništva u Srpskoj fabrici stakla.</p>
      <p>Kako se dodaje, "Tehnoremont" je tokom prethodne 2015. godine podneo zahtev za izdavanje izvozne dozvole za ukupno 30.000 mina koje su proizvedene u "Krušiku". Mine su potom posredstvom kiparske firme "Petralink" izvezene poljskoj kompaniji "Natan".</p>
      <p>- Kako je dokumentacija koju je srpsko preduzeće podnelo državnim organima Srbije bila uredna, dozvola im je izdata januara 2016. godine, i to sa rokom važenja od godinu dana. Pet meseci kasnije, juna 2016, srpsko preduzeće je Ministarstvu trgovine dostavilo potvrdu da je roba isporučena - navodi se u izveštaju.</p>
      <figure>
        <iframe data-src="https://twitter.com/200_zoka/status/1181623629219545090?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Međutim, kako se ističe, potvrda je izdata od preduzeća "Nitan" a ne od poljskih državnih organa, što je obavezno. Ustanovljeno je i da nije usledila reakcija Ministarstva trgovine, odnosno traženje potvrde od poljskih vlasti. <br/>Gde su išla dokumenta<br/>Postoji osnovana sumnja da je Aleksandar Obradović, "uzbunjivač" iz Krušika koji je i dao sporne podatke bugarskoj novinarki, poverljive papire davao upravo Petru Crnogorcu. <br/>Kod njega radi Obradovićeva majka Milijana, dok je Crnogorčeva firma konkurencija kompaniji GIM, koji Obradović napada.</p>
      <p>A zašto su "Tehnoremont" i Petar Crnogorac posebno važni da bi se shvatio ceo kontekst izmišljotine koju je plasirao Armsvoč? Pa zato što je u firmi čiji je vlasnik upravo Crnogorac ("CPR impeks") nakon odlaska iz "Krušika" radila Milijana Obradović, majka lažnog uzbunjivača radnika "Krušika" Aleksandra Obradovića, na osnovu čije priče je Armsvoč objavio prvi lažni tekst o navodnoj umešanosti oca ministra policije Nebojše Stefanovića u kupovinu oružja od "Krušika" i izvoz naoružanja.</p>
      <h3>Baš se namestilo</h3>
      <p>O najnovijoj izmišljotini Armsvoča govorio je u četvrtak uveče, nakon sednice Saveta za nacionalnu bezbednost, i predsednik Srbije Aleksandar Vučić.</p>
      <p>- Mi smo istražili kompletnu trgovinu sa Ukrajinom i nikada nijedan lot takvih mina nije otišao ni za Ukrajinu ni za Ujedinjene Arapske Emirate, koje takođe pominju. I da jeste, sve bi bilo po zakonu, ali ispostavilo se da nije - objasnio je Vučić.</p>
      <p>Srpski telegraf poslao je pitanja firmi "Tehnoremont", ali odgovore nismo dobili.</p>
      <related>
        <h4>Pročitajte još:</h4>
        <a href="http://republika.rs/vesti/srbija/170444/Bugarka-Krusikom-pokusala-amortizuje-spijunsku-aferu"/>
        <a href="http://republika.rs/vesti/srbija/170320/Srpska-liga-Podrska-ministru-Stefanovicu-unapredjenje-saradnje-Rusijom"/>
        <a href="http://republika.rs/vesti/srbija/169964/Nezavisni-sindikat-policije-Lazi-opozicije-sve-brutalnije-Kome-interesu-blacenje-policije-ministra"/>
        <a href="http://republika.rs/vesti/srbija/169315/Lazni-uzbunjivac-tajna-dokumenta-davao-trgovcu-oruzjem"/>
        <a href="http://republika.rs/vesti/srbija/169162/Vucic-zagrmeo-Sram-vas-bilo-dokle-cete-lazete-obracunavam-Stefanovicem-preko-Krusika"/>
      </related>
    </article>
  </body>
</html>