<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/other-sports/handball/article/1417620/dimitroylias-eyharistimenos-apo-toys-paiktes-moy"/>
    <meta property="og:site_name" content="gazzetta.gr"/>
    <meta property="article:published_time" content="2019-11-23T05:35:52+00:00"/>
    <meta property="og:title" content="Δημητρούλιας: «Ευχαριστημένος από τους παίκτες μου»"/>
    <meta property="og:description" content="Ικανοποιημένος από την εμφάνιση και την πρώτη νίκη της ΑΕΚ έμεινε ο Δημήτρης Δημητρούλιας."/>
  </head>
  <body>
    <article>
      <h1>Δημητρούλιας: «Ευχαριστημένος από τους παίκτες μου»</h1>
      <h2>Ικανοποιημένος από την εμφάνιση και την πρώτη νίκη της ΑΕΚ έμεινε ο Δημήτρης Δημητρούλιας.</h2>
      <address><time datetime="2019-11-23T05:35:52+00:00">23 Nov 2019, 05:35</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>
        <b>Αναλυτικά όσα ανέφερε στη συνέντευξη Τύπου: </b>
      </p>
      <p>«Κάναμε ένα πρώτο πεντάλεπτο λίγο θαμπωμένο. Πάνω κάτω ξέραμε ότι ο αντίπαλος είναι στα μέτρα μας αλλά πάντα όταν παίζεις ένα ευρωπαϊκό παιχνίδι προσέχεις. Βγάλαμε νευρικότητα, κάναμε κάποιες κακές άμυνες και δεν είχαμε τον ρυθμό που συνηθίζουμε να έχουμε με αποτέλεσμα να βρει πατήματα η αντίπαλη ομάδα, να βάλει γκολ αλλά να βγάλει και κάποιες άμυνες. Στη συνέχεια δώσαμε τον δικό μας ρυθμό χωρίς στην ουσία να κάνουμε κάτι ιδιαίτερο και πήραμε μια ασφαλή διαφορά.  Στο δεύτερο ημίχρονο μπορέσαμε και δοκιμάσαμε διάφορα σχήματα όπως επίσης και να παίξει ο έφηβος τερματοφύλακας ο Ασλής, πράγμα για το οποίο είμαι πολύ ευχαριστημένος. Ελπίζω και αύριο να παίξουν παίκτες που δεν παίζουν τόσο πολύ αλλά και ο μικρός τερματοφύλακας να πάρει χρόνο σε μια ευρωπαϊκή διοργάνωση. Σε γενικές γραμμές είμαι ευχαριστημένος από τη διάθεση των παιδιών αλλά δεν είμαι τόσο ευχαριστημένος από το θέμα τον τερματοφυλάκων. Ξέραμε ότι από τη στιγμή που θα φύγει ο Ίγκορ (Άρσιτς) θα θέλουμε χρόνο να δουλέψουμε μαζί στην άμυνα ώστε να καλύψουμε το κενό που μας άφησε ο περιπετειώδης μήνας».</p>
      <p><b>Για το ποια είναι τα περιθώρια βελτίωσης και διόρθωσης</b>: «Είναι κάτι που σήμερα το ανέφερα στα αποδυτήρια, το εύρος της διόρθωσης είναι τόσο μεγάλο που μας δίνει όλους έναν ενθουσιασμό και στους προπονητές και στους αθλητές και στη διοίκηση. Είμαστε μια ομάδα νεανική που βήμα βήμα μιλάμε την ίδια γλώσσα και όλο αυτό δεν μπορεί παρά να μας οδηγήσει στην εξέλιξη. Δεν υπάρχει ταβάνι, μας αρέσει να ερχόμαστε στο γήπεδο, περνάμε καλά στην προπόνηση (γέλια) οπότε όλο αυτό το δημιουργικό κομμάτι απλά εξελίσσεται. Είμαστε μια μεγάλη ομάδα που πρέπει να διεκδικήσει τίτλους κι αυτό για μένα και τους αθλητές μου είναι ένα υγιές άγχος».</p>
      <p><b>Για τον κόσμο</b>: «Να κάνω μια ιδιαίτερη μνεία στον κόσμο. Δεν είναι μόνο η παρουσία του είναι και η ενέργεια που ανταλλάζει με εμάς και κάθε φορά το αισθάνομαι πιο έντονα. Νιώθουμε πάρα πολύ ωραία να παίζουμε σε αυτό το γήπεδο, το νιώθουμε σαν σπίτι μας. Παίζουμε πάντα και γι αυτούς και θέλουμε να φεύγουν ευχαριστημένοι. Ήμασταν σε πολύ μεγάλα παιχνίδια αντίπαλοι και όσοι ήταν κοντά μου ήξεραν πόσο θα ήθελα να είμαι προπονητής σε μια τέτοια ομάδα με τέτοιο φίλαθλο κοινό, όπως και όταν ήμασταν αντίπαλοι είχαμε μια πολύ ωραία και υγιή σχέση μαζί τους. Τώρα το ζω από μέσα και είναι συναρπαστικό υπάρχουν στιγμές κατά τη διάρκεια του αγώνα που όλη αυτή η ένταση σε εκστασιάζει».</p>
    </article>
  </body>
</html>