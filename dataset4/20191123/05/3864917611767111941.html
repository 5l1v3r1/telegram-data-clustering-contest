<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-kyiv/2823876-u-kmda-rozpovili-aki-vulici-perekriut-na-zimovi-svata.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T05:26:00+00:00"/>
    <meta property="og:title" content="У КМДА розповіли, які вулиці перекриють на зимові свята"/>
    <meta property="og:description" content="Під час новорічно-різдвяних святкувань у центрі столиці обмежать рух міського транспорту низкою вулиць."/>
  </head>
  <body>
    <article>
      <h1>У КМДА розповіли, які вулиці перекриють на зимові свята</h1>
      <h2>Під час новорічно-різдвяних святкувань у центрі столиці обмежать рух міського транспорту низкою вулиць.</h2>
      <address>
        <time datetime="2019-11-23T05:26:00+00:00">23 Nov 2019, 05:26</time>
      </address>
      <p>Про це <a href="https://kyivcity.gov.ua/news/pid_chas_novorichno-rizdvyanikh_svyatkuvan_u_tsentri_stolitsi_obmezhat_rukh_transportu/">повідомляє</a> Офіційний портал Києва.</p>
      <p>"Із 14 грудня 2019 року до 12 січня 2020-го зимові розваги триватимуть на Софійській площі, Володимирському проїзді (від Михайлівської площі до перетину з вулицею Алли Тарасової), проїжджій частині Володимирського проїзду навпроти будинку № 5. А з 14 грудня 2019 року до 19 січня 2020-го – на Контрактовій площі", - йдеться у повідомленні.</p>
      <p>Уточнюється, що з 25 листопада до 26 січня 2020 року діятиме обмеження руху транспорту вздовж Володимирського проїзду правої смуги в напрямку руху до Михайлівської площі.</p>
      <p>Від 25 листопада до 26 січня – заборона руху всіх видів транспорту вздовж Володимирського проїзду (від вулиці Малої Житомирської до Михайлівської площі).</p>
      <p>Крім цього, 19 грудня з 17:00 до 19:00 – заборона руху всіх видів транспорту уздовж вулиці Володимирської (від будинку № 51/53 до перетину з вулицею Софіївською).</p>
      <blockquote>
        <b>Читайте також: </b>
        <a href="https://www.ukrinform.ua/rubric-kyiv/2823152-na-novij-rik-i-rizdvo-u-kievi-obicaut-udvici-bilse-zahodiv-niz-torik.html">На Новий рік і Різдво у Києві обіцяють удвічі більше заходів, ніж торік</a>
      </blockquote>
      <p>Також заборонять рух транспорту вздовж Володимирського проїзду та вулиці Володимирської (від будинку № 23 на вулиці Софіївській до Рильського провулку): 19 грудня – із 16:00 до 22:00; 24 грудня – із 16:00 до 22:00; із 20:00 31 грудня до 03:00 1 січня 2020 року; 1 січня – із 14:00 до 22:00; 7 січня – із 12:00 до 17:00.</p>
      <p>У зв’язку з такими змінами Департаменту транспортної інфраструктури <a href="https://www.ukrinform.ua/tag-kmda">КМДА</a> доручено внести зміни в роботу наземного пасажирського транспорту, про що буде повідомлено додатково.</p>
      <p>У зв’язку із забороною руху всіх видів транспорту наприкінці грудня – на початку січня дозволять проїзд на вулиці Хрещатик щосуботи, щонеділі, у святкові та неробочі дні.</p>
    </article>
  </body>
</html>