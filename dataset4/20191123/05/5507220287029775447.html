<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80188180/"/>
    <meta property="og:site_name" content="Janam TV"/>
    <meta property="article:published_time" content="2019-11-23T05:01:07+00:00"/>
    <meta property="og:title" content="ഇത് കര്‍ഷകര്‍ക്ക് വേണ്ടി, വേണ്ടത് സ്ഥിരതയുള്ള സര്‍ക്കാര്‍; അധികാരമേറ്റ ശേഷം അജിത് പവാറിന്റെ പ്രതികരണം"/>
    <meta property="og:description" content="മഹാരാഷ്ട്ര: കര്‍ഷകര്‍ക്ക് വേണ്ടിയാണ് ബിജെപിക്കൊപ്പം സര്‍ക്കാര്‍ രൂപീകരിക്കാനുള്ള തീരുമാനമെടുത്തതെന്ന് മഹാരാഷ്ട്ര ഉപമുഖ്യമന്ത്രി അജിത് പവാര്‍. സംസ്ഥാനത്തെ"/>
  </head>
  <body>
    <article>
      <h1>ഇത് കര്‍ഷകര്‍ക്ക് വേണ്ടി, വേണ്ടത് സ്ഥിരതയുള്ള സര്‍ക്കാര്‍; അധികാരമേറ്റ ശേഷം അജിത് പവാറിന്റെ പ്രതികരണം</h1>
      <address><time datetime="2019-11-23T05:01:07+00:00">23 Nov 2019, 05:01</time> by <a rel="author">Janam TV Web Desk</a></address>
      <p>മഹാരാഷ്ട്ര: കര്‍ഷകര്‍ക്ക് വേണ്ടിയാണ് ബിജെപിക്കൊപ്പം സര്‍ക്കാര്‍ രൂപീകരിക്കാനുള്ള തീരുമാനമെടുത്തതെന്ന് മഹാരാഷ്ട്ര ഉപമുഖ്യമന്ത്രി അജിത് പവാര്‍. സംസ്ഥാനത്തെ കര്‍ഷകര്‍ക്ക് അടിയന്തര സഹായം ആവശ്യമുള്ളതിനാലാണ് ഇങ്ങനൊരു തീരുമാനം എടുത്തതെന്ന് എന്‍സിപി നേതാവ് അജിത് പവാര്‍ പറഞ്ഞു.</p>
      <p>തെരഞ്ഞെടുപ്പ് ഫലം വന്ന് ഇത്രയും ദിവസമായിട്ടും ആര്‍ക്കും സര്‍ക്കാരുണ്ടാക്കാന്‍ കഴിഞ്ഞില്ല. സംസ്ഥാനത്ത് വേണ്ടത് സ്ഥിരതയുള്ള സര്‍ക്കാറാണ്. മഹാരാഷ്ട്രയില്‍ ശ്രദ്ധ വേണ്ട അനേകം പ്രശ്‌നങ്ങളുണ്ടെന്നും അതിനാലാണ് ബിജെപിയോടൊപ്പം സഖ്യം ചേര്‍ന്നതെന്നും നേതാവ് അജിത് പവാര്‍ അറിയിച്ചു.</p>
      <p>ഇന്ന് രാവിലെ 8 മണിയോടെയാണ് എന്‍സിപി പിന്തുണയോടെ ദേവേന്ദ്ര ഫഡ്‌നാവിസ് സത്യപ്രതിജ്ഞ ചെയ്തത്.</p>
      <p>മഹാരാഷ്ട്രയില്‍ എന്‍സിപി-ശിവസേന-കോണ്‍ഗ്രസ് ത്രികക്ഷി സര്‍ക്കാര്‍ പ്രഖ്യാപനം ഇന്ന് വരുന്നതിന് തൊട്ടു മുമ്പാണ് മഹാരാഷ്ട്രയില്‍ നാടകീയ രംഗങ്ങള്‍ അരങ്ങേറിയത്. ഉദ്ധവ് താക്കറെയെ മുഖ്യമന്ത്രിയാക്കാനുള്ള തീരുമാനം കഴിഞ്ഞ ദിവസം ഡല്‍ഹിയില്‍ ചേര്‍ന്ന യോഗത്തിലാണ് ധാരണയായത്. എന്‍സിപി മറു കണ്ടം ചാടിയതോടെ വന്‍ തിരിച്ചടിയാണ് കോണ്‍ഗ്രസ് നേരിട്ടത്.</p>
    </article>
  </body>
</html>