<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/digitalia/kilatas-a-vilaghalora-kiadvany-kezdo-netezoknek-2047872/"/>
    <meta property="og:site_name" content="SZOLJON"/>
    <meta property="article:published_time" content="2019-11-23T05:00:00+00:00"/>
    <meta property="og:title" content="Kilátás a világhálóra – kiadvány kezdő netezőknek"/>
    <meta property="og:description" content="A digitális kultúra szélesebb körű elterjesztésére Kilátás a világhálóra címmel 6000 példányban jelent meg egy kiadvány, amely támpontul szolgál a kezdő internetezőknek, adatfelhasználóknak."/>
  </head>
  <body>
    <article>
      <h6 class="kicker">NÉLKÜLÖZHETETLEN TUDÁS</h6>
      <h1>Kilátás a világhálóra – kiadvány kezdő netezőknek</h1>
      <address>
        <time datetime="2019-11-23T05:00:00+00:00">23 Nov 2019, 05:00</time>
      </address>
      <h4>A digitális kultúra szélesebb körű elterjesztésére Kilátás a világhálóra címmel 6000 példányban jelent meg egy kiadvány, amely támpontul szolgál a kezdő internetezőknek, adatfelhasználóknak.</h4>
      <p>Erről beszélt az Innovációs és Technológiai Minisztérium helyettes államtitkára pénteken Budakeszin.</p>
      <p>Solymár Károly Balázs elmondta: a kormány kiemelt figyelmet fordít az informatika felhasználásának elősegítésére a társadalom valamennyi rétegében,</p>
      <blockquote>e technika ugyanis hozzájárulhat az életminőség növeléséhez, egyre inkább nélkülözhetetlen kelléke a mindennapi életnek.</blockquote>
      <p>A magyar lakosság nemzetközi összehasonlításban némi lemaradásban van az internet használat terén, 17 százaléka még soha nem használta ezt az eszközt, ezért a kormány szándéka a digitális szakadéknak a csökkentése – tette hozzá.</p>
      <h3>Fontos a kezdők bevonása</h3>
      <p>Az elmúlt időszakban központi forrásból hozzávetően 20 milliárd forint jutott a digitális felzárkózás elősegítésére – hangsúlyozta a helyettes államtitkár.</p>
      <p>A Neumann János Nonprofit Közhasznú Kft. bevonásával szerte az országban 1700 helyen indult tanfolyam a digitális technika alapjainak, használatának megismerésére. Mentorok útmutatása alapján kis csoportokban zajlik az oktatás. Különös hangsúlyt kapnak a képzés során a kistelepülések és az elmaradott térségek, ahol az internet még inkább lendületet adhat a világhoz közelebb kerüléshez.</p>
      <h3>Eddig 255 ezer felnőtt munkavállaló szerezhette meg az internet felhasználáshoz szükséges tudást.</h3>
      <p>Solymár Károly Balázs különösen fontosnak ítélte a nyugdíjba vonult idősebb korosztály bevonását a digitális kultúra világába. A Digitális Jólét Program Hálózat keretében a mentorok irányításával eddig 6500 idős korú tanulhatta meg a számítógép kezelését. Az új kiadvány közérthető nyelven, színes ábrákkal adhat útmutatót a digitális technika iránt érdeklődőknek.</p>
      <p>A tárca törekvése, hogy a következő években további rétegeknek segítse elő az internetezés tudnivalóihoz az ismeretek megszerzését – emelte ki a helyettes államtitkár.</p>
    </article>
  </body>
</html>