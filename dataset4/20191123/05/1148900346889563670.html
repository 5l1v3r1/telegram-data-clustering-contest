<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/prely-se-deti-a-pak-zautocili-dospeli-soudy-resi-nasili-mezi-majoritou-a-romy-83154"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-23T05:00:00+00:00"/>
    <meta property="og:title" content="Hádaly se děti, pak zaútočili dospělí. Soudy řeší násilí mezi majoritou a Romy - Seznam Zprávy"/>
    <meta property="og:description" content="Manželé Stanislav a Petra P. museli v pondělí u okresního soudu v Přerově vysvětlovat, jak se pět romských dětí po konfliktu v zámeckém parku ocitlo v nemocnici."/>
  </head>
  <body>
    <article>
      <h1>Hádaly se děti, pak zaútočili dospělí. Soudy řeší násilí mezi majoritou a Romy - Seznam Zprávy</h1>
      <address>
        <time datetime="2019-11-23T05:00:00+00:00">23 Nov 2019, 05:00</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/zivot-v-cesku">Život v Česku<br/></a>»<br/><a href="https://www.seznamzpravy.cz/clanek/prely-se-deti-a-pak-zautocili-dospeli-soudy-resi-nasili-mezi-majoritou-a-romy-83154">Hádaly se děti, pak zaútočili dospělí. Soudy řeší násilí mezi majoritou a Romy</a></p>
      <h3>Hádaly se děti, pak zaútočili dospělí. Soudy řeší násilí mezi majoritou a Romy</h3>
      <p><a href="https://www.seznamzpravy.cz/autor/vojtech-gavrinev-530">Vojtěch Gavriněv<br/></a>23. 11. 6:00</p>
      <p>Manželé Stanislav a Petra P. museli v pondělí u okresního soudu v Přerově vysvětlovat, jak se pět romských dětí po konfliktu v zámeckém parku ocitlo v nemocnici.</p>
      <p>Před okresní soud v Přerově se zkraje tohoto týdne dostavil manželský pár, který podle žalobce před několika měsíci zbil několik dětí.</p>
      <p>Přišli obžalovaní, jejich advokáti, v publiku zasedlo několik lidí, kteří je přišli podpořit, ale celkově byla atmosféra jednání poklidná, jako by ani nešlo o případ, který letos na jaře vypadal, že může přerůst v etnické rozbroje.</p>
      <p>Oč šlo, vlastně připomíná jen příslušník Justiční stráže u vchodu do soudní budovy. „To jdete také na ty cikány?“ vyptává se novinářů.</p>
      <related>
        <a href="https://www.seznamzpravy.cz/clanek/byla-to-jen-facka-rekli-manzele-kteri-napadli-romske-deti-kopali-do-nich-napsal-vsak-zalobce-83063"/>
      </related>
      <p>Případ, který přerovský soud řešil, začal na první pohled banální situací v parku v osmitisícovém Lipníku nad Bečvou.</p>
      <p>Na náctiletou dívku tu pokřikovala skupina romských dětí, romské děti uvedly, že jeden z nich před dívku skočil a mával rukama, aby ji vylekal.</p>
      <p>Dívka to oznámila rodičům a ti ihned sedli do auta a vyrazili na místo, aby sjednali satisfakci.</p>
      <p>Jak uvádí žaloba, skončilo to nadávkami hanobícími rasu a několika zraněnými dětmi, z nichž některé musely do nemocnice.</p>
      <p>
        <b>O případu podrobně ZDE:</b>
      </p>
      <related>
        <a href="https://www.seznamzpravy.cz/clanek/zmlatili-pet-malych-romu-jako-odvetu-za-detsky-spor-pise-obzaloba-82775"/>
      </related>
      <p>Pokud vám ten stručný popis něco připomíná, jste správně. Letos na podzim totiž žalobce poslal k soudu případ z Dubí na Teplicku, kde byl sled událostí podobný.</p>
      <p>Tam se daly do sporu dvě ženy – jedna z majority a druhá Romka – které se pohádaly kvůli strkanici svých dětí v brouzdališti tamního koupaliště. Skončilo to bitkou, v níž byl jeden muž zraněn a šest Romů za útok na něho bylo obžalováno.</p>
      <p>Kromě Lipníku další připomínka, jak mohou být vztahy mezi majoritou a Romy v některých místech země napjaté.</p>
      <p>
        <b>Jak žalobce popsal události v Dubí:</b>
      </p>
      <related>
        <a href="https://www.seznamzpravy.cz/clanek/pripad-rvacky-v-dubi-jak-lici-zalobce-pripad-za-ktery-udelil-zeman-vyznamenani-82214?autoplay=1"/>
        <a href="https://www.seznamzpravy.cz/clanek/pripad-rvacky-v-dubi-jak-lici-zalobce-pripad-za-ktery-udelil-zeman-vyznamenani-82214"/>
      </related>
      <p>V zámeckém parku v Lipníku nad Bečvou se konflikt neodehrál náhodou. V kanceláři na místní radnici místostarosta města popisuje, že tato část městečka je problematická.</p>
      <p>Romské děti se tam scházejí pravidelně, a podle všeho se to někdy neobejde bez konfliktu. Město má i svého asistenta kriminality, který do parku pravidelně dochází.</p>
      <p>„Že tam byla provokace, je jasné. To, že ta reakce byla nepřiměřená, také,“ komentuje případ napadení malých Romů místostarosta Lipníku nad Bečvou Ondřej Vlček.</p>
      <p>Po konfliktu muselo město situaci rychle řešit. „Hned druhý den jsme se sešli se zástupci romské komunity,“ dodal místostarosta.</p>
      <p>I tak atmosféra houstla – i proto, že soužití mezi Romy a majoritou napínal medializovaný incident ve Dvorcích na Bruntálsku.</p>
      <p>
        <b>Podrobně ZDE:</b>
      </p>
      <related>
        <a href="https://www.seznamzpravy.cz/clanek/s-romy-zijeme-cely-zivot-tihle-ale-prisli-nikdo-nevi-odkud-rika-zmlaceny-muz-obec-kvuli-nemu-demonstrovala-69944?autoplay=1"/>
        <a href="https://www.seznamzpravy.cz/clanek/s-romy-zijeme-cely-zivot-tihle-ale-prisli-nikdo-nevi-odkud-rika-zmlaceny-muz-obec-kvuli-nemu-demonstrovala-69944"/>
      </related>
      <p>Na Přerovsku, kde Lipník leží, je poměrně vysoká nezaměstnanost. Ze 76 okresů v České republice mu v létě patřilo 60. místo. Podle analýzy Ministerstva práce a sociálních věcí žije v Lipníku asi 100–200 lidí v sociálně vyloučené lokalitě, obyvateli však nejsou zdaleka jen Romové.</p>
      <p>Město se podle místostarosty Vlčka snaží s místní romskou komunitou pracovat. Radnice plánuje navázat na práci neziskovek, které provozovaly dětskou skupinu zajišťující důležité předškolní vzdělávání malých Romů. Místní charita organizuje nízkoprahové zařízení pro děti a mládež. Problém podle místostarosty začíná ve chvíli, kdy děti dorostou do puberty a podobné aktivity je vesměs přestanou zajímat.</p>
      <related>
        <a href="https://www.seznamzpravy.cz/clanek/co-se-deje-kdyz-je-ve-tride-pet-romskych-deti-do-ceska-se-potichu-vraci-segregace-82654"/>
      </related>
      <h4>Když pomine krize</h4>
      <p>Česká republika zažila v letech 2011, 2012 a 2013 přibližně dvacet protiromských pochodů a manifestací. Od té doby se rozpadly některé neonacistické organizace a pozornost se upřela na muslimy, migranty a válečné uprchlíky.</p>
      <p>Policisté se však v posledních letech zabývají čím dál větším počtem projevů takzvané předsudečné nenávisti lidí, kteří nepatří k extremistům. Do kategorie předsudečné nenávisti spadá kromě rasismu také třeba odsuzování lidí kvůli náboženství nebo politickým postojům.</p>
      <p>Politolog a odborník na extremismus Jan Charvát připouští, že i události z Lipníku a z Dubí mohou znamenat, že počet takových případů roste. Ale také to, že si jich policie víc všímá.</p>
      <p>„V České republice se dlouhodobě vžila představa, že jsou tady extremisté, které sleduje Ministerstvo vnitra, a potom normální lidé. Nebyla to pravda ani tehdy, a řada lidí včetně politologů na to upozorňovala, ale Ministerstvo vnitra se toho dlouhodobě drželo. Dneska už je takový koncept neudržitelný, a to i z pohledu vnitra, které ho proto opouští,“ vysvětluje Charvát.</p>
      <p>Politolog také upozorňuje, že averze k Romům je v české společnosti dlouhodobá. A nyní se znovu může dostávat na povrch, protože odezněla migrační krize a s ní obavy z běženců.</p>
      <p>„V momentě, kdy přijde (migrační krize – pozn. red.), se o Romech úplně přestane mluvit. A tím, jak slábne narativ spojený s migrační krizí, se zase začínají vracet věci, které se týkají Romů. Nedokážu říct, že nebyly žádné konflikty (s Romy – pozn. red.), myslím si, že byly, ale nebyla jim věnovaná taková pozornost, protože tématem byli primárně uprchlíci nebo záležitosti spojené s islámem. Tím, že už tohle téma netáhne, tak bude ve společnosti více rezonovat téma Romů,” dodává politolog.</p>
    </article>
  </body>
</html>