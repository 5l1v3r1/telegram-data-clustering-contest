<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.auto-bild.ro/teste/kia-proceed-gt-mai-mult-decat-o-kia-174430.html"/>
    <meta property="og:site_name" content="Auto Bild"/>
    <meta property="article:published_time" content="2019-11-23T05:00:31+00:00"/>
    <meta property="og:title" content="Kia ProCeed GT – Mai mult decât o Kia"/>
    <meta property="og:description" content="Nu ai cum să rămâi indiferent atunci când privești noua Kia ProCeed GT. A fost dragoste la prima vedere! Să vedem și cum se mișcă."/>
  </head>
  <body>
    <article>
      <h6 class="kicker">Test Drive</h6>
      <h1>Kia ProCeed GT – Mai mult decât o Kia</h1>
      <address><time datetime="2019-11-23T05:00:31+00:00">23 Nov 2019, 05:00</time> by <a rel="author">Auto Bild Romania</a></address>
      <slideshow>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-010.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-008.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-017.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-004.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-001.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-002.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-003.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-004-1.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-005.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-006.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-007.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-009.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-010-1.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-011.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-016.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-019.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-020.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-021.jpg"/>
        </figure>
        <figure>
          <img src="https://www.auto-bild.ro/wp-content/uploads/2019/11/Kia-ProCeed-022.jpg"/>
        </figure>
      </slideshow>
      <p>
        <b>Nu ai cum să rămâi indiferent atunci când privești noua Kia ProCeed GT. A fost dragoste la prima vedere!</b>
      </p>
      <p>Banală! Un cuvânt pe care nu l-a rostit nimeni când a văzut această mașină în trafic. Kia ProCeed a fost comparată cu Porsche Panamera Sport Turismo, dar nu ne așteptam să primească aceeași atenție de la trecători.</p>
      <p>Chiar dacă nuanța de roșu „Track Red“, cu care este vopsită mașina de test, este singura vopsea nemetalizată, pot spune că i se potrivește de minune. Sigla GT de pe grila sportivă cu accente roșii și sunetul grav al evacuării te anunță că nu ai de-a face cu un model standard.</p>
      <p>Privirile insistente și camerele telefoanelor au fost ațintite către partea din spate, care este marea noutate adusă de ProCeed. Coreenii au renunțat la caroseria în trei uși în favoarea uneia de tipul shooting brake. O mișcare deosebit de îndrăzneață pentru Kia, dar putem fi de acord că le-a ieșit chiar foarte bine.</p>
      <p>Interesant este că nu doar spatele este diferit de celelalte variante ale lui Ceed. ProCeed împarte doar aripile din față și capota cu acestea, restul elementelor de caroserie fiind diferite. Parbrizul a primit un unghi mai ascuțit cu 1,5 grade, iar luneta este înclinată la 65 de grade. Pe lângă plafonul coborât, ProCeed beneficiază și de o gardă la sol coborâtă cu 5 mm.</p>
      <figure>
        <img src="https://www.auto-bild.ro/wp-content/uploads/2019/11/Kia-ProCeed-016-636x400.jpg"/>
      </figure>
      <p>Totuși, cum se traduc aceste cifre în ceea ce privește spațiul interior? În cazul în care autoturismul este echipat cu plafon panoramic, spațiul disponibil pentru cap scade considerabil, iar persoanele mai înalte de 1,8 m pot avea probleme chiar și pe locurile din față. Volumul portbagajului nu a suferit prea mult, având 594 de litri, cu doar 31 de litri mai puțin decât varianta Sportswagon. Acesta oferă mai multe zone de depozitare și beneficiază de un sistem de ancorare a bagajelor. Cum era de așteptat, vizibilitatea din spate este afectată, iar oglinda centrală își pierde parțial utilitatea în unele situații.</p>
      <p>În schimb, poziția la volan este excelentă, iar scaunele sport din material alcantara s-au dovedit a fi foarte confortabile, în același timp în care oferă un suport lombar eficient. Calitatea materialelor de la interior este deosebit de bună. Din fericire, Kia nu s-a avântat în lumea interiorului 100% digital, ceea ce înseamnă că încă avem destule butoane fizice. Este genul de mașină cu care te obișnuiești în doar câteva minute de la primul contact.</p>
      <figure>
        <img src="https://www.auto-bild.ro/wp-content/uploads/2019/11/Kia-ProCeed-020-636x400.jpg"/>
      </figure>
      <p>Versiunea GT este echipată cu propulsorul 1.6 turbo benzină. Acesta dezvoltă 204 cai-putere și are un cuplu maxim de 265 Nm începând de la doar 1.500 rpm. În cazul unui asfalt puțin umed, puntea față se chinuie cu tracțiunea până în treapta a treia a cutiei automate cu dublu ambreiaj și șapte viteze. Accelerația este aproape brutală în modul Sport, iar sunetul motorului este accentuat prin intermediul boxelor. Sunetul este fals, dar este completat de evacuarea dublă care produce un sunet mai mult decât plăcut.</p>
      <p>Viteza crește rapid, iar amortizoarele întărite, în combinație cu suspensia spate independentă, fac din ProCeed GT un partener de încredere în ceea ce privește navigarea unui drum virajat. Din păcate, transmisia automată DCT nu pare să fie tocmai în elementul său în modul manual, retrogradările fiind efectuate cu o lentoare obositoare. Suspensia este setată la punctul optim dintre confort și sportivitate.</p>
      <p>Prin Kia ProCeed, coreenii au creat un model cu personalitate. Prețul versiunii shooting brake pornește de la 25.747 de euro (transmisie manuală). O ofertă nu tocmai de refuzat pentru cei care sunt în căutarea unui autoturism care va atrage multe “Like-uri”.</p>
      <p>
        <b>
          <b>Prima impresie</b>
        </b>
      </p>
      <p>O prezență deosebit de plăcută pe șosea este completată de un interior elegant și de un sunet sportiv al evacuării.</p>
      <p>
        <b>
          <b>Date tehnice</b>
        </b>
      </p>
      <p><b>Motor</b> L4, turbo – <b>Cilindree </b>1591 cmc – <b>Putere max.</b> 204 CP la 6000 rpm – <b>Cuplu max.</b> 265 Nm între 1500-4500 rpm – <b>Transmisie </b>tracțiune față/cutie automată cu 7 trepte – <b>L/l/h </b>4605/1800/1422 mm – <b>Masă proprie </b>1.438 kg – <b>Portbagaj</b> 594-1545 l – <b>0–100 km/h</b> 7,5 s – <b>Viteză max.</b> 225 km/h – <b>Consum </b>6,2 l/100 km – <b>Emisii</b> CO2 142 g/km – <b>Preț</b> de la 27.139 euro (TVA inclusă)</p>
      <figure>
        <img src="https://www.auto-bild.ro/wp-content/uploads/2019/11/Kia-ProCeed-010-636x400.jpg"/>
      </figure>
      <p>
        <b>
          <b>Verdict</b>
        </b>
      </p>
      <p>Gata, s-a terminat cu breakurile plictisitoare! Coreenii au reșit să facă din noua Kia ProCeed o mașină cu adevărat specială, un shooting brake care nu doar arată bine, ci se simte premium. Versiunea GT nu face decât să accentueze calitățile sale.</p>
      <figure>
        <img src="https://www.auto-bild.ro/wp-content/uploads/2019/11/Kia-ProCeed-008-636x400.jpg"/>
      </figure>
      <related>
        <h4>
          <u>Articole similare</u>
        </h4>
        <a href="https://www.auto-bild.ro/teste/drive-test/ford-focus-active-focus-pe-activeitati-174409.html"/>
        <a href="https://www.auto-bild.ro/teste/drive-test/kia-ceed-sw-un-ceed-bun-la-toate-174381.html"/>
        <a href="https://www.auto-bild.ro/stiri/comenzi-ford-puma-cat-costa-174361.html"/>
      </related>
    </article>
  </body>
</html>