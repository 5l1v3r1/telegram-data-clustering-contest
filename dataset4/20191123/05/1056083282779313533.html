<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200385/%DB%8C%D9%88%D8%B1%D8%B4-%D8%B4%D9%87%D8%B1%DA%A9-%D9%86%D8%B4%DB%8C%D9%86%D8%A7%D9%86-%D8%A8%D9%87-%D8%A7%D9%84%D8%AE%D9%84%DB%8C%D9%84-%D9%88-%D8%AD%D9%85%D9%84%D9%87-%D9%86%DB%8C%D8%B1%D9%88%D9%87%D8%A7%DB%8C-%D8%A7%D8%B3%D8%B1%D8%A7%D8%A6%DB%8C%D9%84%DB%8C-%D8%A8%D9%87-%D8%B4%D9%85%D8%A7%D9%84-%D8%B4%D8%B1%D9%82"/>
    <meta property="og:site_name" content="ایسنا"/>
    <meta property="article:published_time" content="2019-11-23T05:50:16+00:00"/>
    <meta property="og:title" content="یورش شهرک‌نشینان به الخلیل و حمله نیروهای اسرائیلی به شمال شرق قدس"/>
    <meta property="og:description" content="ده‌ها فلسطینی عصر جمعه در جریان درگیری با نیروهای اسرائیلی در شهرک العیسویه در شمال شرق قدس دچار حالت خفگی شده و دو تن نیز بازداشت شدند."/>
  </head>
  <body>
    <article>
      <h1>یورش شهرک‌نشینان به الخلیل و حمله نیروهای اسرائیلی به شمال شرق قدس</h1>
      <address><time datetime="2019-11-23T05:50:16+00:00">23 Nov 2019, 05:50</time> by <a rel="author">زهرا موسوی</a></address>
      <p>ده‌ها فلسطینی عصر جمعه در جریان درگیری با نیروهای اسرائیلی در شهرک العیسویه در شمال شرق قدس دچار حالت خفگی شده و دو تن نیز بازداشت شدند.</p>
      <p>به گزارش ایسنا،‌ براساس گزارش مرکز اطلاعات وادی حلوه، (نهاد حقوقی فلسطینی و نهاد غیردولتی)،‌ نیروهای اشغالگر اسرائیل به محله عبید در شهرک العیسویه یورش بردند و گاز اشک آور شلیک کردند که منجر به حالت خفگی در بین ده‌ها فلسطینی شد، همچنین دو فلسطینی به نام‌های محمود سعدی الرجب و علاء عصمت عبید بازداشت شدند.</p>
      <p>برای پنجمین ماه متوالی تجاوزات و بازداشت‌های هر روزه در این شهرک از جانب اسرائیلی‌ها ادامه دارند.</p>
      <p>حمله ارتش رژیم صهیونیستی به این شهرک‌ از زمانیکه سرباز اسرائیلی، محمد سمیر عبید را در ۲۷ ژوئن از فاصله نزدیک هدف تیراندازی قرار داد، شدت یافته است. این جوان فلسطینی در جریان سرکوب تجمع اعتراضی ساکنان این روستا در محکومیت تجاوزهای اسرائیلی هدف گرفته شد.</p>
      <p>از سوی دیگر، صدها شهرک نشین به منازل فلسطینی‌ها در شهرک قدیمی در خلیل یورش بردند. آنها به محله‌های السهله، حاجز ابوالریش،‌ حاره الجعبری و منطقه جنوبیه در شهرک مذکور حمله کردند.</p>
      <p>خبرگزاری فلسطینی وفا اعلام کرد، دو تن از ساکنان این شهرک در اثر یورش شهرک نشینان به منازل فلسطینی‌ها در منطقه حاجز ابوالریش مصدوم و به بیمارستان منتقل شدند.</p>
      <p>این خبرگزاری همچنین گزارش داد، هشت فلسطینی در پی تجاوز نیروهای اشغالگر و ده‌ها شهرک‌نشین به ساکنان منطقه جنوبیه در شهر الخلیل زخمی شدند.</p>
      <p>همچنین شهروندان فلسطینی بر اثر استنشاق گاز اشک آور در حاره الجعبری به بیمارستان منتقل شدند.<br/><br/>انتهای پیام</p>
    </article>
  </body>
</html>