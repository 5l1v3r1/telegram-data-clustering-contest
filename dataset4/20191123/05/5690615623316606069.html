<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837359-ssha-zaprovadili-sanktsiyi-proti-iranskogo-ministra-za-internet-tsenzuru"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T05:19:00+00:00"/>
    <meta property="og:title" content="США запровадили санкції проти іранського міністра за інтернет-цензуру"/>
    <meta property="og:description" content="КИЇВ. 23 листопада. УНН. Сполучені Штати Америки запровадили санкції проти міністра зв’язку Ірану за його роль у &quot;широкомасштабній інтернет-цензурі&quot; …"/>
  </head>
  <body>
    <article>
      <h1>США запровадили санкції проти іранського міністра за інтернет-цензуру</h1>
      <address><time datetime="2019-11-23T05:19:00+00:00">23 Nov 2019, 05:19</time> by <a rel="author">Денис Масліков</a></address>
      <p><b>КИЇВ. 23 листопада. УНН.</b> Сполучені Штати Америки запровадили санкції проти міністра зв’язку Ірану за його роль у "широкомасштабній інтернет-цензурі" під час протестів у країні. Про це повідомляє <b>УНН</b> з посиланням на Радіо Свобода.</p>
      <p>Як повідомило 22 листопада Міністерство фінансів США, будь-яку власність Мохаммада Джавада Азарі-Джахромі під юрисдикцією США буде заблоковано.</p>
      <p>За даними влади Ірану, на даний час інтернет-зв’язок у деяких провінціях повернули після практично повного блокування.</p>
      <p>За день до цього державний секретар США Майк Помпео закликав іранців присилати США відео, фото й іншу інформацію, "яка документує жорсткі дії з боку режиму" щодо протестувальників.</p>
      <p>"США покажуть ці зловживання і запровадять санкції", – написав Помпео у Twitter 21 листопада.</p>
      <p>Президент Ірану Хассан Роугані 20 листопада заявив про "перемогу над змовою ворогів". Так на засіданні уряду, яке транслювалося по телебаченню, він прокоментував придушення масових протестів у країні, які спалахнули у зв’язку з підвищенням цін на паливо.</p>
      <p>За словами Роугані, протести були частиною "змови" іноземних ворогів Ірану – Саудівської Аравії, Ізраїлю і США.</p>
      <p>Нагадаємо, <a href="https://www.unn.com.ua/uk/news/1836304-biliy-dim-vistupiv-na-pidtrimku-protestuyuchikh-v-irani">Білий дім виступив на підтримку</a> протестуючих в Ірані.</p>
    </article>
  </body>
</html>