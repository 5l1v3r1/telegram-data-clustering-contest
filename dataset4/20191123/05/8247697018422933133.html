<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/zinas/pasaule/33300-volkswagen-piedavajumu-papildinas-5-3-m-gars-minivens-foto"/>
    <meta property="og:site_name" content="iAuto"/>
    <meta property="article:published_time" content="2019-11-23T05:39:00+00:00"/>
    <meta property="og:title" content="Volkswagen piedāvājumu papildinās 5,3 m garš minivens (+ FOTO)"/>
    <meta property="og:description" content="Ķīnas pilsētā Guandžou notiekošajā motoršovā Volkswagen prezentējis 5,3 m garu minivenu Viloran, kas jau drīzumā papildinās vācu kompānijas piedāvājumu Āzijas tirgū."/>
  </head>
  <body>
    <article>
      <h1>Volkswagen piedāvājumu papildinās 5,3 m garš minivens (+ FOTO)</h1>
      <address><time datetime="2019-11-23T05:39:00+00:00">23 Nov 2019, 05:39</time> by <a rel="author">iAuto</a></address>
      <p>Ķīnas pilsētā Guandžou notiekošajā motoršovā Volkswagen prezentējis 5,3 m garu minivenu Viloran, kas jau drīzumā papildinās vācu kompānijas piedāvājumu Āzijas tirgū.</p>
      <p>Volkswagen parādījis minivena Viloran pirmssērijas versiju, kas kļūs par pašu lielāko uz universālās platformas MQB izgatavoto modeli. Viloran garums ir 5,3 metri, tas ir 2 m plats un apveltīts ar 3,18 m garenbāzi. Salona konfigurējums atbilst formulai 2+2+3, turklāt vidējā rindā iebūvēti divi atsevišķi un elektriski regulējami sēdekļi ar izbīdāmiem kāju balstiem.</p>
      <p>Pasažieru rīcībā ir panorāmas jumts un trīs zonu klimata kontrole. Aprīkojuma sarakstā arī adaptīvā kruīza kontrole, 360 grādu apkārtskata kameras un palīgsistēma braukšanai blīvā pilsētas satiksmē.</p>
      <p>Piebildīsim, ka garumā Viloran pārspēj arī pie mums labi pazīstamo Sharan par veselu pusmetru.</p>
      <p>Izstādes eksponātam ir pirmsražošanas prototipa statuss, tādēļ pagaidām nav informācijas par motoru piedāvājumu. Tiek pieņemts, ka minivenu komplektēs ar divu litru benzīna turbo motoru, kas attīstīs 220 Zs jaudu un 350 Nm griezes momentu. Dzinējs darbosies kopā ar septiņu pakāpju divsajūgu robotizēto pārnesumkārbu.</p>
      <figure>
        <img src="https://iauto.lv/_mm/i/20191122/33300_06b1f334fe5.jpg"/>
      </figure>
      <figure>
        <img src="https://iauto.lv/_mm/i/20191122/33300_1391312adb5.jpg"/>
      </figure>
      <figure>
        <img src="https://iauto.lv/_mm/i/20191122/33300_222485ebaf2.jpg"/>
      </figure>
      <figure>
        <img src="https://iauto.lv/_mm/i/20191122/33300_31f8bdad263.jpg"/>
      </figure>
      <figure>
        <img src="https://iauto.lv/_mm/i/20191122/33300_45a3dd69335.jpg"/>
      </figure>
      <figure>
        <img src="https://iauto.lv/_mm/i/20191122/33300_6de28744a78.jpg"/>
      </figure>
    </article>
  </body>
</html>