<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.to10.gr/ten-files/epikerotita/777338/erchete-o-giryonis-kategides-thyellodis-anemous-ke-ptosi-tis-thermokrasias/"/>
    <meta property="og:site_name" content="to10.gr"/>
    <meta property="article:published_time" content="2019-11-23T05:36:18+00:00"/>
    <meta property="og:title" content="Έρχεται ο «Γηρυόνης» με καταιγίδες, θυελλώδεις ανέμους και πτώση της θερμοκρασίας"/>
    <meta property="og:description" content="Πού θα χτυπήσει από την Κυριακή..."/>
  </head>
  <body>
    <article>
      <h1>Έρχεται ο «Γηρυόνης» με καταιγίδες, θυελλώδεις ανέμους και πτώση της θερμοκρασίας</h1>
      <h2>Πού θα χτυπήσει από την Κυριακή...</h2>
      <address><time datetime="2019-11-23T05:36:18+00:00">23 Nov 2019, 05:36</time> by <a rel="author">to10.gr</a></address>
      <p>Μετά τη «Βικτώρια» που σάρωσε την χώρα, έρχεται ο «Γηρυόνης», το νέο κύμα κακοκαιρίας που αναμένεται να πλήξει την Ελλάδα τις βραδινές ώρες της Κυριακής.</p>
      <p>
        <b>Κύρια χαρακτηριστικά της νέας κακοκαιρίας</b>
      </p>
      <p>Κύρια χαρακτηριστικά του θα είναι οι ισχυρές βροχές και καταιγίδες και οι πολύ θυελλώδεις άνεμοι νοτιοανατολικών διευθύνσεων.</p>
      <p>
        <a href="https://www.to10.gr/anonymous/776889/o-achilleas-milai-gia-stimena-ke-panionios-ntinamo-estile-16-chronia-fylaki-ton-sapina-vids/">
          <i>Ο Μπέος μιλάει για στημένα και το Πανιώνιος – Ντιναμό έστειλε 16 χρόνια φυλακή τον Σάπινα</i>
        </a>
      </p>
      <p>Σύμφωνα με τα στοιχεία του meteo, τη Δευτέρα από την κακοκαιρία θα επηρεαστεί το σύνολο της χώρας και την Τρίτη κυρίως τα ανατολικά και νότια τμήματα, ενώ συνολικά θα πέσουν σημαντικές ποσότητες βροχής ικανές να δημιουργήσουν κατά τόπους προβλήματα.</p>
      <p>Στον χάρτη απεικονίζεται το βαρομετρικό χαμηλό που θα προξενήσει την κακοκαιρία «Γηρυόνης» καθώς θα προσεγγίζει τη χώρα μας τη νύχτα της Κυριακής.</p>
      <figure>
        <img src="https://www.in.gr/wp-content/uploads/2019/11/GIRIONIS.jpg"/>
      </figure>
      <h3>Αναλυτική πρόγνωση από τον meteo</h3>
      <p>Το Σάββατο, σύμφωνα με την πρόγνωση του meteo, αναμένονται κατά περιόδους αυξημένες νεφώσεις σε ολόκληρη σχεδόν τη χώρα, με λίγες βροχές τοπικού χαρακτήρα, κυρίως στα δυτικά, στα βόρεια και στο Ανατολικό Αιγαίο, καθώς επίσης πιθανές μεμονωμένες καταιγίδες κυρίως πάνω από τη θάλασσα. Τις νυκτερινές και πρώτες πρωινές ώρες, η ορατότητα σε πολλές περιοχές θα είναι περιορισμένη και θα σχηματιστούν τοπικές ομίχλες.</p>
      <p>Η θερμοκρασία θα κυμανθεί στη Δυτική Μακεδονία από 2 έως 13 βαθμούς, στη Βόρεια Ελλάδα από 5 έως 15, στην Ήπειρο από 7 έως 19 βαθμούς, στην Κεντρική Ελλάδα από 6 έως 18, στη Δυτική και Νότια Ελλάδα από 10 έως 19 βαθμούς, στα υπόλοιπα ηπειρωτικά από 8 έως 20, στα νησιά του Ιονίου από 12 έως 19 βαθμούς, και στα νησιά του Αιγαίου και στην Κρήτη από 11 έως 21 βαθμούς Κελσίου.</p>
      <p>Οι άνεμοι στο Αιγαίο θα πνέουν από διάφορες διευθύνσεις με εντάσεις έως 4 μποφόρ, ενώ στα βορειότερα πελάγη θα επικρατήσουν ανατολικοί βορειοανατολικοί άνεμοι εντάσεων 4 έως 5 μποφόρ. Στο Ιόνιο οι άνεμοι θα πνέουν νοτιοανατολικοί ασθενείς έως μέτριοι, 3 με 5 μποφόρ, και από τις βραδινές ώρες ισχυροί 6 μποφόρ, με περαιτέρω σημαντική ενίσχυση τη νύχτα προς Κυριακή.</p>
      <h3>Στην Αττική</h3>
      <p>Στην Αττική αναμένονται κατά περιόδους αυξημένες νεφώσεις με πιθανότητα πρόσκαιρων ασθενών βροχών. Οι άνεμοι θα πνέουν ανατολικοί βορειοανατολικοί με εντάσεις έως 4 μποφόρ. Η θερμοκρασία στην πόλη της Αθήνας θα κυμανθεί από 12 έως 18 βαθμούς.</p>
      <h3>Στη Θεσσαλονίκη</h3>
      <p>Στη Θεσσαλονίκη αναμένονται νεφώσεις με ασθενείς τοπικές βροχές, κυρίως τις πρωινές ώρες. Τη νύκτα και νωρίς το πρωί η ορατότητα θα είναι περιορισμένη. Οι άνεμοι θα πνέουν από ανατολικές διευθύνσεις ασθενείς έως σχεδόν μέτριοι, 3 με 4 μποφόρ. Η θερμοκρασία στο κέντρο της πόλης θα κυμανθεί από 9 έως 14 βαθμούς.</p>
      <h3>Ποιος ήταν ο Γηρυόνης</h3>
      <p>Στην ελληνική μυθολογία ο Γηρυόνης (από το ρήμα γηρύω = φωνάζω, σκούζω) ήταν ένας τρισώματος ή τρικέφαλος γίγαντας, γιος του Χρυσάωρα ή του θεού Ποσειδώνα και της Καλλιρρόης, κόρης του Ωκεανού. Και στις δύο εκδοχές, είναι εγγονός της Μέδουσας Γοργώς. Είναι επίσης γνωστός με τα ονόματα Γηρυονέας, Γηρυονεύς και Γηρυών.</p>
      <p>Ο Γηρυόνης κατοικούσε στη νήσο Ερύθεια, στην ομιχλώδη Δύση, στα πέρατα του Ωκεανού. Είχε πλούσια κοπάδια βοδιών, που τα έβοσκε ο Ευρυτίων και ο δικέφαλος σκύλος Όρθρος ή Όρθος, κοντά στο μέρος όπου ο Μενοίτιος έβοσκε τα κοπάδια του Άδη. Με διαταγή του Ευρυσθέα ο Ηρακλής ήρθε στην Ερύθεια για να πάρει τα βόδια του Γηρυόνη στον ομώνυμο άθλο του, τον δέκατο κατά σειρά. Ο Ηρακλής σκότωσε τελικά τότε τον Γηρυόνη, κοντά στον ποταμό Ανθεμούντα, όπου συναντήθηκαν και αναμετρήθηκαν.</p>
      <figure>
        <img src="https://www.in.gr/wp-content/uploads/2019/11/girionis-1.jpg"/>
      </figure>
      <h3>Πώς ερμήνευσαν οι αρχαίοι τον μύθο του</h3>
      <p>Οι αρχαίοι προσπάθησαν να ερμηνεύσουν ποικιλότροπα τον μύθο του τρισώματου Γηρυόνη, λέγοντας ότι στην πραγματικότητα ήταν οι τρεις γιοί του Χρυσάορα, που εξεστράτευσαν κατά του Ηρακλή, είτε ότι ο Γηρυόνης εκφράζει τις τρεις χρονικές κατηγορίες (παρελθόν – παρόν – μέλλον). Επιστημονικότερος, ο Θουκυδίδης ερμηνεύει τον μύθο ως ανάμνηση της παλαιότερης εποχής, κατά την οποία οι ληστείες ήταν συχνές, αλλά δεν θεωρούνταν επίμεμπτη πράξη. Ο Παλαίφατος, στο βιβλίο του «Περί Απίστων», αναφέρει πως ο Γηρυόνης καταγόταν από την πόλη Τρικαρηνία (κάρα = κρανίο) κι έτσι από παρανόηση, όταν αναφέρονταν στον Γηρυόνη τον Τρικάρηνο, νόμιζαν πως είχε τρία κεφάλια.</p>
      <p>Η πάλη του Ηρακλή με τον Γηρυόνη απεικονιζόταν κατά τον Παυσανία στη Λάρνακα του Κυψέλου στην Ολυμπία. Επίσης, η πάλη αυτή παριστανόταν στη μετόπη του «θησαυρού» των Αθηναίων στους Δελφούς, στη μετόπη του ναού του Δία στην Ολυμπία, στις δύο μετόπες του ναού του Ηφαίστου στην Αθήνα (το γνωστό «Θησείο»), σε πολλά αρχαϊκά αγγεία, ιδίως χαλκιδικά, καθώς και σε αττικά μελανόμορφα και ερυθρόμορφα αγγεία. Από τα μελανόμορφα το πιο αξιόλογο θεωρείται ο αμφορέας του Εξηκία (σήμερα στο Λούβρο), ενώ από τα ερυθρόμορφα η κύλιξ του Ευφρονίου.</p>
      <p>
        <b>
          <a href="https://www.to10.gr/ten-files/epikerotita/777338/erchete-o-giryonis-kategides-thyellodis-anemous-ke-ptosi-tis-thermokrasias/#dcomments">
            <b>ΓΡΑΨΤΕ ΤΟ ΣΧΟΛΙΟ ΣΑΣ...</b>
          </a>
        </b>
      </p>
    </article>
  </body>
</html>