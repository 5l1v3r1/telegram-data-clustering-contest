<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3058156_hazkutatas-casting-csotores--ket-honap-mulva-derul-ki-hogy-ki-lesz-borkai-utodja"/>
    <meta property="og:site_name" content="Népszava"/>
    <meta property="article:published_time" content="2019-11-23T05:45:00+00:00"/>
    <meta property="og:title" content="Házkutatás, casting, csőtörés – Két hónap múlva derül ki, hogy ki lesz Borkai utódja"/>
    <meta property="og:description" content="Az ellenzékiek nem zárják ki, hogy az idő rövidsége ellenére előválasztás írnak ki, de közben próbálnak olyan jelöltet is találni, akit minden párt elfogad."/>
  </head>
  <body>
    <article>
      <h1>Házkutatás, casting, csőtörés – Két hónap múlva derül ki, hogy ki lesz Borkai utódja</h1>
      <address><time datetime="2019-11-23T05:45:00+00:00">23 Nov 2019, 05:45</time> by <a rel="author" href="https://nepszava.hu/szerzo/boda-andras/" target="_blank">Boda András, Zoltai Ákos</a></address>
      <p>
        <b>Az ellenzékiek nem zárják ki, hogy az idő rövidsége ellenére előválasztás írnak ki, de közben próbálnak olyan jelöltet is találni, akit minden párt elfogad.</b>
      </p>
      <p>Elsősorban a szex- és korrupciós botrány következtében indult rendőrségi vizsgálatok miatt irányul nagy figyelem Győrre, de közben az ellenzék felpörgette a felkészülést a Borkai Zsolt fideszes polgármester lemondása nyomán január 26-ra kiírt időközi választásra. Lapunk információi szerint most még két forgatókönyv létezik: nem zárják ki, hogy az idő rövidsége ellenére előválasztás írnak ki, de közben próbálnak olyan jelöltet is találni, akit minden párt elfogad. Úgy tudjuk, így keresték fel a győri László Zoltánt, a Vasas Szakszervezeti Szövetség alelnökét is, aki megerősítette, felkérte őt a közös ellenzék arra, hogy induljon el az időközi polgármester-választáson. – Rövid gondolkodás után, tisztelettel visszautasítottam a felkérést – mondta lapunknak László Zoltán. Döntését egyebek mellett azzal indokolta: éppen tegnap választották meg újra a Vasas szakszervezet alelnökének. Pénteken egyébként újra összeültek az ellenzéki pártok győri vezetői, hogy megtalálják a kihívóját a kormánypárti polgármester-jelöltnek, aki vélhetően Dézsi Csaba András kardiológus lesz.</p>
      <p>Közben újabb részletek derültek ki Borkai korrupciós-botránya miatti vizsgálatokról. Arról már tegnap is írtunk, hogy – bár a vesztegetés gyanúja miatt tett párbeszédes feljelentést elutasította az ügyészség – a hivatali visszaélés, hűtlen kezelés ügyében írt bejelentések alapján nyomozás indult. Ezekben pedig már érdemi lépések is történtek a Magyar Hang szerint: a lap úgy értesült, hogy gazdasági ügyek miatt tartottak házkutatást két, Borkai érdekköréhez tartozó vállalkozónál, Szabó Ervinnél és Neumann Zoltánnál, és mindkettőjüket Budapestre szállították gyanúsítotti kihallgatásra.</p>
      <p>Mint arról többször írtunk, a nyilvánosságra került szexvideón Borkai mellett látható barátja, az ügyvéd Rákosfalvy Zoltán és – ruhában – a győri étterem tulajdonos, Szabó Ervin is. Neumann nem látható a videón, őt a Borkai érdekkör meghatározó háttéremberének tartják. Szabó Ervin kegyelt helyzetben volt Győrben, hiszen – mint arról az Index írt – a városban közpénzből rendezett Európai Ifjúsági Olimpiai Fesztiválon például a vesztes ajánlatnál négyszer drágábban, 896 millió forintért nyerte el az étkeztetés feladatait. Azt már lapunk szúrta ki, hogy Borkai lánya 2014-ben vett Szabótól egy céget, amelynek bejelentett címe a most kihallgatott vállalkozó lakhelye. Csak emlékeztetőül: Borkai fia Rákosfalvynak köszönhet sokat, az ő érdekeltségébe tartozó, lényegében bevétel nélküli cégnél dolgozott havi egymilliós fizetésért. Rákosfalvy kapcsán a Magyar Hang azt írta: különös módon nemrég csőtörés volt irodájában, aminek következtében dokumentumok semmisültek meg.</p>
      <p>A gazdasági ügyekben indult nyomozások során – a 24.hu és a Magyar Hang értesülései szerint is – iratokat, dokumentumokat foglaltak le.</p>
    </article>
  </body>
</html>