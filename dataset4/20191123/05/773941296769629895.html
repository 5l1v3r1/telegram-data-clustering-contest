<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://economico.gr/thriler-me-tin-psifo-ton-ellinon-toy-exoterikoy-neos-taktikismos-apo-ton-syriza-sto-para-pente-tis-psifoforias/"/>
    <meta property="og:site_name" content="economico.gr"/>
    <meta property="article:published_time" content="2019-11-23T05:10:20+00:00"/>
    <meta property="og:title" content="Θρίλερ με την ψήφο των Ελλήνων του εξωτερικού. Νέος τακτικισμός από τον ΣΥΡΙΖΑ στο παρά πέντε της ψηφοφορίας"/>
    <meta property="og:description" content="Διαστάσεις θρίλερ, κυριολεκτικά στο παρά πέντε, λαμβάνει η υπόθεση της ψήφου των αποδήμων παρά τις μέχρι πρότινος ενδείξεις ότι η συνταγματική κατοχύρωση του εκλογικού δικαιώματος των Ελλήνων του εξωτερικού, θα υπερψηφιζόταν κι από τους «300» βουλευτές."/>
  </head>
  <body>
    <article>
      <h1>Θρίλερ με την ψήφο των Ελλήνων του εξωτερικού. Νέος τακτικισμός από τον ΣΥΡΙΖΑ στο παρά πέντε της ψηφοφορίας</h1>
      <address><time datetime="2019-11-23T05:10:20+00:00">23 Nov 2019, 05:10</time> by <a rel="author">Έλλη Τριανταφύλλου</a></address>
      <p><b>Διαστάσεις θρίλερ</b>, κυριολεκτικά στο παρά πέντε, λαμβάνει η υπόθεση της<b> ψήφου των αποδήμων</b> παρά τις μέχρι πρότινος ενδείξεις ότι η συνταγματική κατοχύρωση του εκλογικού δικαιώματος των Ελλήνων του εξωτερικού, θα υπερψηφιζόταν κι από τους «300» βουλευτές.</p>
      <p>Αν και η ενσωμάτωση της φράσης που ζητούσαν<b> ΚΚΕ</b> και <b>ΣΥΡΙΖΑ</b> για τον «πραγματικό δεσμό» με τη χώρα έγινε αποδεκτός από την πλειοψηφία, η αξιωματική αντιπολίτευση, στη χθεσινή, τελευταία συνεδρίαση πριν την ψήφιση της Αναθέωρησης του Συντάγματος τη Δευτέρα,  διατύπωσε ενστάσεις επί της πρότασης που έφερε η ΝΔ.</p>
      <p>Πηγές από τον <b>ΣΥΡΙΖΑ</b> ανέφεραν πως δεν τους καλύπτει η νέα διατύπωση, ενώ ο γενικός εισηγητής<b> Γιώργος Κατρούγκαλος</b> άφησε ανοιχτά όλα τα ενδεχόμενα. Σε ερωτήσεις των δημοσιογράφων τι θα πράξει ο ΣΥΡΙΖΑ αν δεν γίνουν δεκτές οι παρατηρήσεις του, ή εάν η στάση του στο επίμαχο άρθρο του Συντάγματος, θα συμπαρασύρει και τη στάση του στην ψήφιση του εφαρμοστικού νόμου, ο κ. Κατρούγκαλος απάντησε:«Θα δούμε».</p>
      <p>Νωρίτερα, στην Ολομέλεια, στη συζήτηση για την<b> αναθεώρηση του Συντάγματος,</b> ανέφερε μεν ότι έγιναν δεκτές παρατηρήσεις του ΣΥΡΙΖΑ, ωστόσο, υπάρχουν ζητήματα που δεν έχουν ρυθμιστεί. Πρόσθεσε δε, πως σύμφωνα με την πρόταση της ΝΔ, προβλέπονται τρεις διαφορετικές πλειοψηφίες στο νόμο που θα ρυθμίσει την ψήφο των αποδήμων, ενώ αφήνεται στη διακριτική ευχέρεια του νομοθέτη το δικαίωμα του εκλέγεσθαι στους απόδημους. Επί της ουσίας, στη φράση «μπορεί να ορίζεται οτι ορισμένες θέσεις του ψηφοδελτίου επικράτειας κάθε κόμματος καταλαμβάνονται υποχρεωτικά απο απόδημους Έλληνες», ο ΣΥΡΙΖΑ ζητεί να κατοχυρωθεί δεσμευτικά και όχι δυνητικά το δικαίωμα του εκλέγεσθαι των αποδήμων με δικούς τους υποψήφιους.</p>
      <p>Ενστάσεις επί των τριών διαφορετικών πλειοψηφιών, εξέφρασε κι ο<b> Ανδρέας Λοβέρδος</b> από το ΚΙΝΑΛ.</p>
      <p>Στο παρασκήνιο οι ζυμώσεις μέχρι και τη Δευτέρα που θα ξεκινήσει η σχετική ψηφοφορία είναι συνεχείς, καθώς αλλαγές στη διατύπωση μπορούν να γίνουν μέχρι και την ύστατη ώρα.</p>
      <p>Χθες το βράδυ από τη Νίκαια, ο <b>Αλέξης Τσίπρας</b> κατηγόρησε τη ΝΔ για εμπαιγμό των ομογενών, καλώντας την κυβέρνηση να επανεξετάσει τη στάση της.</p>
      <p>«Τους καλώ να το ξανασκεφθούν, να ξανασκεφθούν την πρότασή μας. Η πρότασή μας είναι τεκμηριωμένη, αφορά την ομογένεια. Όσοι μας ακούν ή θα μας ακούσουνε ομογενείς συμπολίτες μας στην Αμερική στην Αυστραλία, να καταλάβουν ότι τους κοροϊδέψανε ψιλό γαζί», είπε.</p>
    </article>
  </body>
</html>