<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/politiki/protopapas-to-pasok-protagonistei-gia-ischyro-kinima-allagis/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-23T05:19:16+00:00"/>
    <meta property="og:title" content="Πρωτόπαπας: Το ΠΑΣΟΚ πρωταγωνιστεί για ισχυρό Κίνημα Αλλαγής"/>
    <meta property="og:description" content="Ο Χρήστος Πρωτόπαπας, πρώην υπουργός του ΠΑΣΟΚ και νυν στενός συνεργάτης της Φώφης Γεννηματά, μιλάει για το έκτακτο συνέδριο του ΠΑΣΟΚ"/>
  </head>
  <body>
    <article>
      <h1>Πρωτόπαπας: Το ΠΑΣΟΚ πρωταγωνιστεί για ισχυρό Κίνημα Αλλαγής</h1>
      <address>
        <time datetime="2019-11-23T05:19:16+00:00">23 Nov 2019, 05:19</time>
      </address>
      <p>Ο <a href="https://neaselida.gr/tag/christos-protopapas/">Χρήστος Πρωτόπαπας</a>, πρώην υπουργός του <a href="https://neaselida.gr/tag/pasok/">ΠΑΣΟΚ</a> και νυν στενός συνεργάτης της <a href="https://neaselida.gr/tag/fofi-gennimata/">Φώφης Γεννηματά</a>, μιλάει στο Αθηναϊκό/Μακεδονικό Πρακτορείο Ειδήσεων για το έκτακτο συνέδριο του <a href="https://neaselida.gr/tag/pasok/">ΠΑΣΟΚ</a>, που ξεκινάει το απόγευμα στο Στάδιο Ειρήνης και Φιλίας. «<b>Το ΠΑΣΟΚ παραμένει ζωντανό,</b> πρωταγωνιστής μέσα στο <a href="https://neaselida.gr/tag/kinal/">Κίνημα Αλλαγής</a>», τονίζει και υποστηρίζει ότι υλοποιείται η απόφαση του 2015 για τη μετεξέλιξή του σε ευρύτερο πολιτικό φορέα για να εκφράσει το σύνολο των δυνάμεων της Κεντροαριστεράς.</p>
      <p><b>«Οι αρχές και οι αξίες του ΠΑΣΟΚ αποτελούν τον οδηγό μας</b> για τη δουλειά μας μέσα στο Κίνημα Αλλαγής», αναφέρει ο κ. Πρωτόπαπας και επισημαίνει ότι βασικός στόχος της παράταξης είναι «να γίνει το Κίνημα Αλλαγής πλειοψηφικό και κοινωνικό ρεύμα. Η πραγματική κυβερνώσα Αριστερά».</p>
      <p><b>Αντικρούει την κριτική που ασκείται στην Φώφη Γεννηματά</b> πως το Κίνημα Αλλαγής παραμένει καθηλωμένο καλώντας όλα τα στελέχη να στηρίξουν και να εγγυηθούν «την Αναγεννητική πορεία που έχει ανάγκη η χώρα και ο λαός μας».</p>
      <p>Ο στενός συνεργάτης της Φώφης Γεννηματά υπογραμμίζει κατηγορηματικά ότι το Κίνημα Αλλαγής θα πορεύεται ως αυτόνομος φορέας<b> χωρίς συμπράξεις με τον ΣΥΡΙΖΑ</b> ο οποίος σημειώνει «δεν μπορεί ούτε έχει σχέση με τις αρχές και τις αξίες του ΠΑΣΟΚ και ευρύτερα της προοδευτικής παράταξης» και «ως κυβέρνηση επέλεξε τον συντηρητικό δρόμο, τον δρόμο του πρόθυμου στις επιταγές των ισχυρών της Ευρώπης. Αποτέλεσε τον μέγα χορηγό για την επιστροφή της δεξιάς».</p>
      <p>Ξεκαθαρίζει, επίσης, πως και με τη ΝΔ δεν υπάρχει στρατηγική συμπόρευση αφού «μας χωρίζουν μεγάλες και αγεφύρωτες ιδεολογικές, πολιτικές και προγραμματικές διαφορές», όπως λέει.</p>
      <p>Επισημαίνει ακόμη ότι η Συνδιάσκεψη του Κινήματος Αλλαγής, τον Φεβρουάριο, θα σηματοδοτήσει το ιδεολογικό και προγραμματικό του ως σύγχρονη Σοσιαλδημοκρατία.</p>
      <p>
        <b>Το πλήρες κείμενο της συνέντευξης του Χρήστου Πρωτόπαπα στον Μιχάλη Μιχαήλ για το Αθηναϊκό/Μακεδονικό Πρακτορείο Ειδήσεων είναι το εξής:</b>
      </p>
      <p>
        <b>Ποιο είναι, κύριε Πρωτόπαπα, το πολιτικό νόημα του 11ου Συνεδρίου του ΠΑΣΟΚ; Τι σηματοδοτεί;</b>
      </p>
      <p>Το συνέδριο πρέπει να κάνει πράξη τις αποφάσεις του Συνεδρίου του ΠΑΣΟΚ του 2015. Για την μετεξέλιξη του σε κόμμα που ενώνει και εκφράζει το σύνολο των δυνάμεων της Κεντροαριστεράς. Το Συνέδριο πρέπει να προχωρήσει στις απαιτούμενες καταστατικές αλλαγές, που αντιστοιχούν την λειτουργία του ΠΑΣΟΚ με αυτή του Κινήματος Αλλαγής.</p>
      <p>Αυτή είναι στάση ευθύνης απέναντι στους 220.000 πολίτες που επικύρωσαν την απόφασή μας για την ενοποίηση της δημοκρατικής προοδευτικής παράταξης και την Ίδρυση του Κινήματος Αλλαγής.</p>
      <p>
        <b>Πρόκειται για συνέδριο-επίλογος των 45 χρόνων πολιτικής δράσης του ΠΑΣΟΚ; Κοινώς κλείνει ο κύκλος του; Ή για την έγκριση του μετασχηματισμού του στο Κίνημα Αλλαγής. Τι ισχύει απ τα δύο;</b>
      </p>
      <p>Το ΠΑΣΟΚ παραμένει ζωντανό, πρωταγωνιστής μέσα στο Κίνημα Αλλαγής. Οι αρχές και οι αξίες του ΠΑΣΟΚ αποτελούν τον οδηγό μας για την δουλειά μας μέσα στο Κίνημα Αλλαγής. Και για τις απαντήσεις που αυτό θα δώσει στα κρίσιμα ζητήματα της πολιτικής περιόδου που διανύουμε. Εφαρμόζουμε βέβαια την ομόφωνη απόφαση του πρόσφατου δημοκρατικού Συνεδρίου του Κινήματος Αλλαγής. Ότι προχωράμε μπροστά και τα κόμματα που το απαρτίζουν κάνουν ένα βήμα πίσω.</p>
      <p>
        <b>Αναβίωση του ΠΑΣΟΚ είναι εφικτή και με ποιες προϋποθέσεις;</b>
      </p>
      <p>Θέλουμε μια έφοδο στο μέλλον. Να γίνει το Κίνημα Αλλαγής πλειοψηφικό και κοινωνικό ρεύμα. Η πραγματική κυβερνώσα Αριστερά. Αυτό δεν μπορεί να γίνει χωρίς την ενεργή συμμετοχή και στήριξη του ΠΑΣΟΚ και όλων των μελών και στελεχών του. Το ΠΑΣΟΚ είναι εδώ και πρωταγωνιστεί στην γέννηση του καινούργιου.</p>
      <p>
        <b>Πολλά στελέχη και φίλοι της παράταξης αποδίδουν στη Φώφη Γεννηματά και τη σημερινή ηγεσία την ευθύνη για καθήλωση της προοπτικής της, με τον ΣΥΡΙΖΑ να διεκδικεί να γίνει το νέο ΠΑΣΟΚ. Τι απαντάτε; Υπάρχει θέμα ηγεσίας;</b>
      </p>
      <p>Δεν έχει καμία σχέση ο ΣΥΡΙΖΑ με τις αρχές και τις αξίες του ΠΑΣΟΚ και ευρύτερα της προοδευτικής παράταξης. Ως κυβέρνηση επέλεξε τον συντηρητικό δρόμο, τον δρόμο του πρόθυμου στις επιταγές των ισχυρών της Ευρώπης. Αποτέλεσε τον μέγα χορηγό για την επιστροφή της Δεξιάς.</p>
      <p>Η παράταξή μας δεν αρκείται βέβαια στα σημερινά ποσοστά της. Στοχεύουμε ψηλά σε πρωταγωνιστικό ρόλο. Και η φάση που περνάει πολιτική μας ζωή μας προσφέρει δυνατότητες. Να αποτελέσουμε εμείς τόσο με την αντιπολίτευση μας στην Δεξιά, όσο και με την ανάδειξη των πολιτικών προτάσεων μας, την εναλλακτική λύση για το αύριο του τόπου. Να εγγυηθούμε την Αναγεννητική πορεία που έχει ανάγκη η χώρα και ο λαός μας.</p>
      <p>Η Φώφη Γεννηματά εξελέγη με την ψήφο και την εμπιστοσύνη των εκατοντάδων χιλιάδων πολιτών για να φέρει εις πέρας αυτό το έργο και θα κριθεί για αυτό στην λήξη της θητείας της μετά από δύο χρόνια. Οφείλουμε τώρα που δίνεται ο αγώνας να την στηρίξουμε με όλες τις δυνάμεις.</p>
      <p>
        <b>Το Κίνημα Αλλαγής τι κατά τη γνώμη σας πρέπει να προτάξει ώστε να αποκτήσει προοπτική εξουσίας; Ποιο είναι το αφήγημά του; Τι πρωτοβουλίες χρειάζονται;</b>
      </p>
      <p>Συνεχίζουμε στο δρόμο της αυτόνομης πορείας. Ασκούμε μαχητική, αλλά υπεύθυνη και προγραμματική αντιπολίτευση. Σφυρηλατούμε την σχέση μας με την Αυτοδιοίκηση και τα μαζικά κινήματα. Ολοκληρώνουμε την συγκρότηση του Κινήματος Αλλαγής ως ένα σύγχρονο, δυναμικό, μεταρρυθμιστικό, βαθιά προοδευτικό κόμμα.</p>
      <p>Με τους νέους ανθρώπους στην πρώτη γραμμή. Και με τις πολιτικές πρωτοβουλίες μας στη Βουλή και στην κοινωνία αναδεικνύουμε το περιεχόμενο του προοδευτικού δρόμου, της αναγεννητικής προσπάθειας που επαγγελλόμαστε.</p>
      <p>Η Συνδιάσκεψη μας τον Φλεβάρη θα βάλει την σφραγίδα της σοσιαλιστικής ταυτότητάς μας και θα δώσει τις δικές μας απαντήσεις στις σύγχρονες προκλήσεις της εποχής.</p>
      <p>
        <b>Συναίνεση με τη ΝΔ όπου χρειάζεται ή αντιδεξιά πολιτική σε κάθε περίπτωση και συνεργασία με τον ΣΥΡΙΖΑ; Ποιος είναι ο ενδεδειγμένος δρόμος;</b>
      </p>
      <p>Με την ΝΔ μας χωρίζουν μεγάλες και αγεφύρωτες ιδεολογικές, πολιτικές και προγραμματικές διαφορές. Δεν συμφωνούμε με τις αντιλήψεις της για το κοινωνικό κράτος, τα δικαιώματα των εργαζομένων, την λογική της που στηρίζει μόνο τους μεγάλους και ισχυρούς, την ασυδοσία της αγοράς.</p>
      <p>Όμως δεν ετεροκαθοριζόμαστε. Τα ΝΑΙ και τα ΟΧΙ μας στα νομοσχέδια έχουν να κάνουν μόνο με την αντιστοίχιση τους με τις δικές μας απόψεις. Είπαμε ΝΑΙ για την ψήφο των απόδημων, για μια σειρά αλλαγές στο ποινικό κώδικα, για την μείωση του ΕΝΦΙΑ. Είπαμε ΟΧΙ στο «αυτοκρατορικό» κράτος, στην υπονόμευση των συλλογικών συμβάσεων, στις ωμές παρεμβάσεις στην Αυτοδιοίκηση. Ασκήσαμε σκληρή κριτική στις ενέργειες της ΝΔ για το προσφυγικό/μεταναστευτικό και στην εμμονή της να το αντιμετωπίζει ως μόνο εθνικό πρόβλημα, απαλλάσσοντας την ΕΕ για τις ευθύνες της.</p>
      <p>Και έτσι θα συνεχίσουμε. Στον δρόμο που επιβάλλουν τα συμφέροντα του ελληνικού λαού. Που δεν είναι αυτός του ΣΥΡΙΖΑ, ούτε της ΝΔ.</p>
      <related>
        <a href="https://neaselida.gr/politiki/voyli-oloklirothike-i-syzitisi-gia-tin-anatheorisi-toy-syntagmatos/"/>
      </related>
    </article>
  </body>
</html>