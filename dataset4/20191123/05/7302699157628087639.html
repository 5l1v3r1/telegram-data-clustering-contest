<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000112450"/>
    <meta property="og:site_name" content="MGR Online"/>
    <meta property="article:published_time" content="2019-11-23T05:37:00+00:00"/>
    <meta property="og:title" content="(ชมคลิป)มักคัก!ชาวอุดรฯรวมพลเดินวิ่งปั่นร้องเต้นฉลองอุโมงค์ทางลอดสวยสุดในไทย"/>
    <meta property="og:description" content="อุดรธานี-ชาวอุดรกว่า3,000คนร่วมกิจกรรมเดิน วิ่ง ปั่น ถ่ายรูปเซลฟี่ ร้องเพลงเต้นรำภายในอุโมงค์แห่งใหม่ยาวเกือบ 1 กิโลฯ ก่อนกรมทางหลวงเปิดทดลองระบบใช้จริงในวันพรุ่งนี้(24พ.ย.)ด้านนายกเล็กเผยเป็นอุโมงค์สวยสุดในไทย ชาวอุดรออนซอนหลาย"/>
  </head>
  <body>
    <article>
      <h1>(ชมคลิป)มักคัก!ชาวอุดรฯรวมพลเดินวิ่งปั่นร้องเต้นฉลองอุโมงค์ทางลอดสวยสุดในไทย</h1>
      <address><time datetime="2019-11-23T05:37:00+00:00">23 Nov 2019, 05:37</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011633201.JPEG"/>
      </figure>
      <p>ชาวอุดรกว่า3,000คนร่วมกิจกรรมเดิน วิ่ง ปั่น ถ่ายรูปเซลฟี่ ร้องเพลงเต้นรำภายในอุโมงค์แห่งใหม่ยาวเกือบ 1 กิโลฯ ก่อนที่กรมทางหลวงเปิดทดลองระบบใช้จริงในวันพรุ่งนี้(24พ.ย.)ด้านนายกเล็กเผยเป็นอุโมงค์สวยสุดในไทย ชาวอุดรออนซอนหลายมักคักอุโมงค์อุดรสู่อินโดจีน</p>
      <figure>
        <iframe src="https://www.youtube.com/embed/7NBsZL-txfU" width="560" height="315" data-service="Youtube" scrolling="no"/>
      </figure>
      <p>ผู้สื่อข่าวรายงานว่า วันนี้ (23 พ.ย. 62) ที่ บริเวณแยกต่างระดับจุดตัดทางหลวงหมายเลข 2 กับวงแหวนรอบเมืองอุดรธานี (โครงการทางแยกต่างระดับอุดร-หนองคาย) กลุ่มพลังมวลชน ผู้นำท้องถิ่นและชาวอุดรธานีกว่า 3,000 คน ได้พร้อมใจร่วมทำกิจกรรม เดิน-วิ่ง-ปั่น เพื่อบันทึกความทรงจำว่าอุดรธานีมีทางแยก 3 ระดับแบบพื้นระดับ แบบอุโมงค์และแบบทางข้าม เป็นแห่งแรกซึ่งสวยและโดดเด่นเป็นเอกลักษณ์ของเมืองอุดรธานี ภายใต้ชื่อ “ชาวอุดรออนซอนหลายที่ได้สะพาน ชื่นบานมักคักอุโมงค์อุดร สู่อินโดจีน” ซึ่งจัดโดยเทศบาลนครอุดรธานี โดยอุโมงค์มีความยาวประมาณ 990 เมตร</p>
      <figure>
        <img src="https://mpics.mgronline.com/pics/Images/562000011633202.JPEG"/>
      </figure>
      <figure>
        <img src="https://mpics.mgronline.com/pics/Images/562000011633203.JPEG"/>
      </figure>
      <p>กิจกรรมในครั้งนี้ ประกอบด้วย การแปลอักษรปากทางเข้าออกอุโมงค์ เป็นรูปตัวหนังสือภาษาอังกฤษตัว UD ซึ่งเป็นชื่อย่อจังหวัด และรูปหัวใจโดยผู้มาร่วมกิจกรรม ต่อด้วยการเดิน-วิ่ง และปั่นจักรยานเข้าอุโมงค์ทางลอด นอกจากนี้ยังมีการแสดงดนตรีจากนักเรียนโรงเรียนเทศบาล 6 , การขับร้องประสานเสียงจากนักเรียนโรงเรียนเทศบาล 11 หนองหิน, การเต้นประกอบเพลงของตัวแทนชุมชนในเขตเทศบาล การให้ความรู้ และให้โอกาสผู้รวมกิจกรรมได้ถ่ายภาพเพื่อเก็บไว้เป็นที่ระลึกภายในอุโมงค์</p>
      <figure>
        <img src="https://mpics.mgronline.com/pics/Images/562000011633204.JPEG"/>
      </figure>
      <p>นายอิทธิพนธ์ ตรีวัฒนสุวรรณ นายกเทศมนตรีเทศบาลนครอุดรธานี กล่าวว่า วันนี้ชาวอุดรธานีทุกคนรู้สึกถึงความเป็นเจ้าของอุโมงค์ ถึงแม้ว่า 2-3 วันที่ผ่านมากระแสโซเชียลออกนำเสนอไปทางลบก็ตาม แต่วันนี้แสดงออกให้เห็นว่าคนอุดรธานีพร้อมที่จะร่วมกันเป็นส่วนหนึ่งของการพัฒนาเมืองอุดรธานี เดินทางมาร่วมงานอย่างมากมาย ทุกเพศทุกวัย ตนเชื่อว่าความสุขของอุดรธานีคือการร่วมกิจกรรมและการแสดงออกถึงความสามัคคีและร่วมกันในการที่จะมาสร้างความทรงจำในอุโมงค์แห่งนี้ ถึงแม้ยังไม่เปิดเป็นทางการ <br/><br/>“ พรุ่งนี้จะมีการเปิดให้รถเข้ามาทดลองระบบ “ส่วนตัวแล้วก็รู้สึกว่าอุโมงค์แห่งนี้เป็นอุโมงค์ที่สวยที่สุดในประเทศไทย เนื่องจากการก่อสร้างมีความสมบูรณ์แบบและรายละเอียดพูดถึงอัตลักษณ์ของความเป็นอุดรธานี และการออกแบบการก่อสร้างมีความประณีต ขอฝากขอบคุณไปถึงอธิบดีกรมทางหลวง ที่ได้มอบอุโมงค์แห่งนี้ให้ให้เช่าอุดรธานีได้ใช้”นายอิทธิพนธ์กล่าวอย่างภาคภูมิใจ</p>
      <figure>
        <img src="https://mpics.mgronline.com/pics/Images/562000011633205.JPEG"/>
      </figure>
      <p>อย่างไรก็ตามการจัดกิจกรรมครั้งนี้ หากดูจากกิจกรรมและสถานที่จัดงาน สังเกตได้ว่า ไม่มีกิจกรรมอะไรที่จะส่งเสริมปลูกฝังให้ความรู้ให้กับผู้ร่วมงานหรือประชาชน ในเรื่องการใช้รถใช้ถนนให้ถูกต้อง ถูกกฎและระเบียบ ที่จะนำไปสู่การป้องกันและลดอุบัติเหตุทางถนนได้ในอนาคต นอกจากความบันเทิงและสนุกสนาน ทั้งนี้จากข้อมูลรายงานอุบัติเหตุทางถนนจังหวัดอุดรธานี พบว่า จังหวัดอุดรธานีมีคนเสียชีวิตจากอุบัติเหตุทางถนนวันละ 1 คน</p>
      <figure>
        <img src="https://mpics.mgronline.com/pics/Images/562000011633206.JPEG"/>
      </figure>
      <figure>
        <img src="https://mpics.mgronline.com/pics/Images/562000011633207.JPEG"/>
      </figure>
      <p>ด้านนายสุเทพ บุญตะโก วิศวกรควบคุมโครงการ กรมทางหลวง เปิดเผยว่า วันนี้ได้มีโอกาสชี้แจงประชาชน ที่เดินทางมาร่วมกิจกรรม ซึ่งจะเปิด “อุโมงค์” ใช้งานเช้าวันพรุ่งนี้ (24 พ.ย.) หลังจากที่ติดตั้งและทดสอบระบบแล้ว การเปิดให้ใช้งานจะได้ทดสอบระบบจริงๆ ตั้งแต่ป้ายสัญญาไฟก่อนเข้าอุโมงค์ ที่จะห้ามเข้าเมื่อเปิดปัญหา และป้ายห้ามจักรยาน 2 ล้อ , จักรยานยนต์ และสามล้อใช้งาน</p>
      <figure>
        <img src="https://mpics.mgronline.com/pics/Images/562000011633208.JPEG"/>
      </figure>
      <p>ระบบไฟกลางวัน ระบบไฟกลางคืน ที่มีความเข้มต่างกัน เพื่อช่วยการปรับสายตา เวลารถวิ่งเข้าวิ่งออก, ระบบตรวจวัดความร้อนเมื่อเปิดอุบัติเหตุจนเพลิงไหม้, ระบบตรวจจับคาร์บอนไดออกไซด์ เมื่อเกินระดับเครื่องดูดอากาศจะทำงานอัตโนมัติ เมื่อรับไม่ไหวสัญญาไฟจะแจ้งห้ามเข้า , ระบบสูบน้ำอัตโนมัติ , กล้องวงจรปิด , โทรศัพท์สายตรงห้องควบคุม , ห้องควบคุม และระบบไฟฟ้าสำรอง เครื่องปั่นกระแสไฟฟ้า ”<br/><br/>วิศวกรควบคุมโครงการ กรมทางหลวง กล่าวต่อว่า ข้อแนะนำการใช้อุโมงค์ ผู้ขับขี่จะต้องลดความเร็วทั้งเข้า-ออก เพื่อให้ดวงตาปรับการมอง , รถที่ขับช้าให้ใช้เลนซ้าย และไม่ควรเปลี่ยนเลนในอุโมงค์, ห้ามจดรถในอุโมงค์เด็ดขาด หากรถเสียหรือเกิดอุบัติเหตุ ให้นำรถชิดซ้าย เปิดสัญญาณไฟฉุกเฉิน ให้เข้าไปอยู่หลังแบริเออร์ และโทรศัพท์ภายในแจ้งห้องควบคุม สำหรับโอเวอร์พาต 4 ช่องจราจร จะเปิดใช้งานเร็วๆนี้ เพราะคอนกรีตบริเวณช่วงต่อยังไม่เซ็ตตัว...</p>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000112450"/>
      </related>
    </article>
  </body>
</html>