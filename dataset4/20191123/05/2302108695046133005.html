<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/campania-electorala-s-a-incheiat-sambata-dimineata-continuarea-propagandei-electorale-se-sanctioneaza-cu-amenda.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-23T05:53:17+00:00"/>
    <meta property="og:title" content="Campania electorală s-a încheiat sâmbătă dimineață. Continuarea propagandei electorale se sancționează cu amendă"/>
    <meta property="og:description" content="Campania electorală pentru al doilea tur al alegerilor prezidenţiale s-a încheiat, sâmbătă, la ora 7.00, iar continuarea propagandei electorale constituie"/>
  </head>
  <body>
    <article>
      <h1> Campania electorală s-a încheiat sâmbătă dimineață. Continuarea propagandei electorale se sancționează cu amendă </h1>
      <address><time datetime="2019-11-23T05:53:17+00:00">23 Nov 2019, 05:53</time> by <a rel="author">Redacția</a></address>
      <p>Campania electorală pentru al doilea tur al alegerilor prezidenţiale s-a încheiat, sâmbătă, la ora 7.00, iar continuarea propagandei electorale constituie contravenţie şi se sancţionează cu amendă. Este interzisă difuzarea de mesaje audio, video sau mixte cu conţinut electoral, dar şi prezentarea de sondaje.</p>
      <p>Potrivit legislaţiei, constituie contravenţie „continuarea propagandei electorale după încheierea acesteia, precum şi sfătuirea în ziua votării a alegătorilor la sediul secţiilor de votare să voteze sau să nu voteze un anumit candidat”. Fapta se sancţionează cu amendă de la 1.500 lei la 4.500 lei.</p>
      <p>Astfel, este interzisă difuzarea de mesaje electorale în locuri publice ori private, precum şi prin intermediul unor vehicule special amenajate. În plus, este interzisă prezentarea de sondaje.</p>
      <p>De asemenea, se sancţionează cu amendă „purtarea pe durata votării de către membrii birourilor electorale ale secţiilor de votare, persoanele însărcinate cu paza, persoanele acreditate sau de către operatorii de sondaj ai institutelor de sondare a opiniei publice sau ai societăţilor comerciale ori ai organizaţiilor neguvernamentale de ecusoane, insigne ori alte însemne de propagandă electoral”. în acest caz, amenda este cuprinsă între 1.000 şi 2.500 de lei.</p>
      <p>În al doilea tur al alegerilor prezidențiale s-au calificat Klaus Iohannis (PNL) și Viorica Dăncilă (PSD).</p>
      <p>Votarea în țară are loc duminică, între orele 7.00 și 21.00. În diaspora, se votează timp ce trei zile, vineri, sâmbătă și duminică.</p>
      <p>
        <i>Sursa Foto: Colaj G4Media.ro/ Inquam Photos</i>
      </p>
    </article>
  </body>
</html>