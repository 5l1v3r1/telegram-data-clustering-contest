<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/komu-golodomor-a-komu-ikra-rokovini-golodomoru-novini-ukrajini-50055206.html"/>
    <meta property="og:site_name" content="НВ"/>
    <meta property="article:published_time" content="2019-11-23T05:18:00+00:00"/>
    <meta property="og:title" content="Кому — Голодомор, а кому — ікра: як експрем'єра Франції у Харкові частували у 1933"/>
    <meta property="og:description" content="Візит Едуарда Ерріо в Україну у серпні-вересні 1933 року донині вважається одним із чинників, який вплинув на ставлення багатьох західних країн до подій, пов’язаних з Голодомором."/>
  </head>
  <body>
    <article>
      <h1>Кому — Голодомор, а кому — ікра: як експрем'єра Франції у Харкові частували у 1933</h1>
      <h2>Візит Едуарда Ерріо в Україну у серпні-вересні 1933 року донині вважається одним із чинників, який вплинув на ставлення багатьох західних країн до подій, пов’язаних з Голодомором.</h2>
      <address>
        <time datetime="2019-11-23T05:18:00+00:00">23 Nov 2019, 05:18</time>
      </address>
      <p>Візит французького політика-важковаговика, колишнього голови уряду Франції Едуарда Ерріо в Україну у серпні-вересні 1933 року донині вважається одним із суттєвих чинників, який вплинув не лише на позицію офіційного Парижа, а й ставлення багатьох західних країн до подій, пов’язаних з Голодомором.</p>
      <p>«Залізна завіса» з інформаційним вакуумом у межах і поза СРСР залишила багато таємниць навколо візиту, розвіяти які можуть публікації французьких і радянських газет.</p>
      <p>Питання допомоги голодуючим в радянській Україні восени 1933 року розглядала Ліга Націй, але так і не підтвердила очевидного, переадресувавши справу до міжнародного Червоного Хреста.</p>
      <p>Підтримати голодну Україну готові були Ірландія, Італія, Норвегія і навіть Німеччина з новопризначеним райхсканцлером Адольфом Гітлером, який переслідував свої цілі, підкреслюючи негативне ставлення до комунізму.</p>
      <p>Втім доступ комісіям міжнародних організацій, які були впевнені у катастрофі й лише намагалися з’ясувати її масштаби, був закритий. Пояснень і оцінок очікували від візитів до СРСР політиків, громадських діячів та офіційних осіб.</p>
      <ul>
        <li>
          <a href="https://www.bbc.com/ukrainian/blog-history-46276618?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Блог історика: чи справді світ не знав про Голодомор?</a>
        </li>
        <li>
          <a href="https://www.bbc.com/ukrainian/news-47199236?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">Голодомор у кіно. Про що фільм «Гарет Джонс», який показали в Берліні</a>
        </li>
      </ul>
      <p>Програма великої поїздки Ерріо передбачала відвідини Туреччини, Болгарії, СРСР і Литви. Він планував проїхати Україну з півдня на схід, а також відвідати російський Ростов-на-Дону, а звідти на Москву, де й завершувався візит. Газети зазначали, що «цій поїздці, хоча вона й не має офіційного характеру, в усіх країнах надають великого політичного значення».</p>
      <p>Напередодні окремі французькі газети повідомляли про голод у СРСР, виділяючи радянську Україну, яка найбільше постраждала.</p>
      <p>Прихильник радянсько-французької дружби Едуард Ерріо як експрем'єр цілком зосередився на зустрічі, яку влаштували йому в Одесі.</p>
      <p>«Сподіваюся, що моя подорож буде корисна для справи миру», — цей аргумент неодноразово спливав із вуст Ерріо вранці 26 серпня 1933 року.</p>
      <p>Він перекликався з позицією Сталіна: «Ми укладаємо мирні угоди про зміцнення мирних взаємин з усіма державами, які на це йдуть, і зі свого боку робимо все, щоб ці угоди не були порожніми папірцями, яких чимало знає історія, а наповнювалися життєвим сенсом та служили справі миру, господарським і культурним зв’язкам між усіма народами».</p>
      <p>Прагнення до миру виявлялося в поведінці господарів аж надто гарячково і афективно, з переодяганням підгодованих двірників, запальними заготовленими промовами і відвертою демонстрацією добробуту населення.</p>
      <p>Здається, Едуард Ерріо перебував у паралельній реальності. «Я мав втіху безпосередньо стикатися з народом, розмовляти з чоловіками, жінками та дітьми. Для цих дітей ми повинні працювати, щоб вони не страждали, як довелося страждати нам», — наводила його слова «Пролетарська правда».</p>
      <p>Різного роду містифікації, політичні та комерційні, супроводжували поїздку Едуарда Ерріо.</p>
      <p>Головний редактор впливового консервативного видання «Journal des Debats Politiques et Litteraires», відомий під псевдонімом Verax (Правдивий), у матеріалі «Ерріо та більшовики» навів спогади інженера з Великої Британії, який був присутній на вокзалі при зустрічі французької делегації. Залізничну платформу заповнили охайно одягнені «люди в білому».</p>
      <p>З навантаженими найсмачнішою їжею візками, вони вдавали крамників, які зазвичай поспішають нагодувати транзитників. Нереально великі цінники демонстрували найнижчі ціни, які лише можна уявити: «Вони були значно нижчими за ціни на ринках і в кооперативах, і навіть крамницях «торгзінів! (Всесоюзна контора торгівлі з іноземцями — <i>Ред</i> .)».</p>
      <p>Свідок наблизився до одного з продавців. Здивований такою зухвалістю та маючи негласну заборону на торгівлю і наказ звертатися в ДПУ (Державне політичне управління — спецслужбу при НКВС — <i>Ред</i> .), той пошепки порадив негайно забиратися геть.</p>
      <p>Епізод міг би здатися химерою, якби не інше свідчення. Маловідому історію навів у автобіографічному творі «Смертельною дорогою: Події нашого часу» Олесь Гай-Головко, який у 1933 році працював у Харківському радіокомітеті й часописі «Червоний шлях».</p>
      <p>Сталася вона під час візиту Ерріо до харківського «торгзіну» — центральної крамниці торговельної мережі, створеної для обслуговування іноземців, яку під час Голодомору влада використала для «викачування побутового золота», цінностей і валюти у голодного населення.</p>
      <p>На крамниці, яка притягувала увагу делікатесами у сяючих вітринах, працівники ДПУ змінили вивіску «Торгзін» на «Торгзкол». Поспіхом намагаючись «приховати апокаліптичну дійсність в Україні від ока Ерріо», розшифрували гостеві назву як «торгівля з колгоспниками».</p>
      <p>Вражений суцільним достатком, той купив на згадку сувеніри: кілька пачок найдорожчих цигарок і бляшанок чорного та червоного кав’яру.</p>
      <p>Фокус із вивіскою «Торгзіну» вдався, хоча про відвідування крамниці та ще їдальні ВУЦВК (Всеукраїнський центральний виконавчий комітет — <i>Ред</i> .) не повідомили центральні газети, у яких висвітлювався кожний крок Ерріо українською землею. Натомість навели враження: «Якщо хтось звернеться до мене: хочу побачити модернове місто, я, мер Ліона, відправив би його до Харкова!»</p>
      <ul>
        <li>
          <a href="https://www.bbc.com/ukrainian/features-38069137?xtor=AL-73-%5Bpartner%5D-%5Bnv.ua%5D-%5Blink%5D-%5Bukrainian%5D-%5Bbizdev%5D-%5Bisapi%5D">10 книг про Голодомор</a>
        </li>
      </ul>
      <p>Французів, як і світову спільноту, цікавило інше. На банкеті, влаштованому радикал-соціалістами у містечку Ле-Блан, Ерріо розповів півтори тисячній аудиторії про результати поїздки. «Щодо України, яку я об'їхав, казали, що вона спустошена голодом і водночас пропонували колонізувати її… Сьогодні я перед французьким народом, і я кажу йому: — «Хіба ви не щасливі, що заради миру й спокою ваших родин і ваших дітей ми намагаємося домовитися з великим народом?».</p>
      <p>На питання журналіста, що найбільше його вразило під час поїздки, Ерріо коротко відповів: «Сукупність всього побаченого», наголосивши на особливій ролі Йосипа Сталіна. І це мало сенс. В організації штучних гулянок проглядалася ведуча роль режисера-диктатора. З початком «великого терору» свідків майже не залишилося.</p>
      <p>Через шість років СРСР уклав секретний протокол пакту Молотова-Ріббентропа з фашистською Німеччиною, поділивши на сфери впливу мапу Північної та Східної Європи.</p>
      <p>Початок Другої Світової війни змусив забути про політичні реверанси навколо зусиль із встановлення миру, а вітання Сталіна Гітлеру щодо взяття Парижу — «Справедливої перемоги над французьким імперіалізмом» — тому підтвердження.</p>
      <p><i>Хочете отримувати найважливіші новини в месенджер? Підписуйтеся на наш</i> <a href="https://t.me/bbcukrainian">Telegram</a> <i>або</i> <a href="https://invite.viber.com/?g2=AQAYCiHrGU3SlUeR%2FZaHRAQ4%2FGdXWGFgaUOXbMnWlHpIli4mBJEfTyN%2FHRPjb7GW&amp;lang=uk">Viber!</a></p>
    </article>
  </body>
</html>