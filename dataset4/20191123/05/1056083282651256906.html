<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090200394/%D8%A2%D9%85%D8%A7%D8%AF%DA%AF%DB%8C-%DA%A9%D9%88%DB%8C%D8%AA-%D8%A8%D8%B1%D8%A7%DB%8C-%D9%85%DB%8C%D8%B2%D8%A8%D8%A7%D9%86%DB%8C-%D8%A7%D8%B2-%D9%85%D8%B0%D8%A7%DA%A9%D8%B1%D8%A7%D8%AA-%DB%8C%D9%85%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-23T05:55:36+00:00"/>
    <meta property="og:title" content="آمادگی کویت برای میزبانی از مذاکرات یمن"/>
    <meta property="og:description" content="کویت آمادگی خود را برای میزبانی از مذاکرات طرف‌های یمنی با نظارت سازمان ملل اعلام کرد."/>
  </head>
  <body>
    <article>
      <h1>آمادگی کویت برای میزبانی از مذاکرات یمن</h1>
      <address><time datetime="2019-11-23T05:55:36+00:00">23 Nov 2019, 05:55</time> by <a rel="author">زینب غلامی</a></address>
      <p>کویت آمادگی خود را برای میزبانی از مذاکرات طرف‌های یمنی با نظارت سازمان ملل اعلام کرد.</p>
      <p>به گزارش ایسنا، به نقل از روزنامه الوطن کویت، منصور العتیبی، نماینده دائم کویت در سازمان ملل در جلسه شورای امنیت درباره یمن گفت: ما امروز اینجا جمع شده‌ایم درحالی که نشانه‌های مثبتی از روند حل بحران یمن را می‌بینیم. یکی از این نشانه‌ها توافق دولت یمن و شورای انتقالی جنوب یمن برای پایان درگیری است.</p>
      <p>وی گفت: امضای توافق ریاض و اجرای اولین بندهای آن از طریق ازسرگیری فعالیت دولت یمن در عدن دلیل واضحی بر تمایل عربستان و کشورهای ائتلاف عربی برای کنترل دولت یمن بر مناطق این کشور و برقراری امنیت و ثبات در آنجا است.</p>
      <p>وی ابراز امیدواری کرد که این توافق پایه و اساسی برای اعتمادسازی و حامی اصلی برای اجرای توافق استکهلم و حل و فصل سیاسی بحران یمن براساس اصول سه‌گانه طرح شورای همکاری خلیج فارس، نتایج مذاکرات ملی و قطعنامه‌های شورای امنیت باشد.</p>
      <p>وی از کاهش فعالیت‌های نظامی در شهر الحدیده که مقدمه‌ای برای مذاکره سازنده است استقبال کرد.</p>
      <p>العتیبی مجددا بر آمادگی کویت برای میزبانی از مذاکرات طرف‌های یمنی جهت رسیدن به توافق صلح نهایی و فراگیر تأکید کرد.</p>
      <p>العتیبی با تأکید بر اینکه بحران یمن راهکار نظامی ندارد از طرف‌های یمنی خواست توافق استکهلم را به طور کامل اجرا کنند.</p>
      <p>وی تأکید کرد که راهکار سیاسی باید برپایه اصول سه‌گانه و حفظ استقلال، حاکمیت و تمامیت ارضی یمن باشد.</p>
      <p>انتهای پیام</p>
    </article>
  </body>
</html>