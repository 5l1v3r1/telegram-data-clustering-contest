<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3159155_1.html"/>
    <meta property="og:site_name" content="Novsport"/>
    <meta property="article:published_time" content="2019-11-23T05:36:00+00:00"/>
    <meta property="og:title" content="ЦСКА загрява във Враца за Лудогорец"/>
    <meta property="og:description" content="19-годишният Антов титуляр в 5-и пореден мач, Сухия връща Златински в дебюта си"/>
  </head>
  <body>
    <article>
      <h1>ЦСКА загрява във Враца за Лудогорец</h1>
      <address><time datetime="2019-11-23T05:36:00+00:00">23 Nov 2019, 05:36</time> by <a rel="author">"Тема спорт"</a></address>
      <p>ЦСКА ще загрее за домакинството си срещу Лудогорец със сблъсък във Враца днес. Армейците гостуват на Ботев от 15:00 часа.<br/> <br/>Червените ще се опитат да затвърдят възхода си като резултати. Те се намират в серия от 3 успеха без допуснат гол. Въпреки това ЦСКА още не убеждава с играта си и в тази насока има много какво да се подобрява.<br/> <br/>Именно Ботев бе един от тимовете, които затрудниха доста армейците по-рано през сезона. Червените едва пречупиха врачани с 1:0 в Борисовата градина. Днешният сблъсък ще е и генерална репетиция за ЦСКА преди дуела с Лудогорец на 1 декември в София. По трибуните във Враца се очакват около 5000 зрители, но лошото време в града ще повлияе на посещаемостта. Цената на билетите е 5 лева. Снощи във Враца валя първият сняг за сезона, но днес би трябвало условията да са по-добри.<br/> <br/>Армейците са в оптимален състав. Опорният халф Валентин Антов ще попадне за 5-и пореден път сред титулярите. Той е бил сред 11-те във всеки от досегашните двубои под ръководството на Милош Крушчич и това няма да се промени. Интересното е дали Малинов ще се върне сред титулярите, или ще е извън 11-те в 4-та поредна среща. За последно националът стартира при 0:1 от Локо Пд на 20 октомври, след това беше извън групата с Етър заради вирус, а с Черно море и Славия се включи като резерва. Малинов вкара за 1:0 над варненци (2:0 краен). Ако Малинов попадне сред титулярите, той ще замени Пинто или Тиаго.<br/> <br/>Известна дилема има и за дясната зона на отбраната. Турицов беше контузен известно време и като негов заместник на прилично ниво се представяше Гълъбов. В последния кръг обаче Гълъбов беше извън групата заради вирус и Турицов стартира. Сега вече и двамата са здрави и ще е интересно да се види кой ще получи доверие от първата минута. По фланговете и на върха на атаката не се очакват промени. Крила пак ще са Евандро и Отабор, a Coy ще е централен нападател.<br/> <br/>Трети престой начело на Ботев Враца пък ще започне Антони Здравков. Сухия беше треньор на тима на два пъти в периода 2011-2013 г. За последно Здравков изведе Ботев срещу ЦСКА във Враца на 7 април 2013-а при загубата с 3:4. Тогава Сухия взе картоните от рефера Александър Костадинов и му вдигна червения цвят след спорно отсъждане.<br/> <br/>Здравков има проблеми около комплектоването на състава. Заради контузии и тази среща ще пропуснат крилата Даниел Генов и Давид Рибейро, който е преотстъпен от Лудогорец. Добрата новина за Сухия е, че на линия отново е халфът Христо Златински. Дори има голяма възможност той да е титуляр, но трудно ще изкара пълни 90 минути.<br/> <br/>Според информация на "Тема спорт" врачани вече са разтрогнали договора на бранителя Апостол Попов. Ще бъде скъсан контрактът и на хърватския защитник Филип Ждерич - това ще се случи официално в понеделник. Така през зимата врачани ще търсят сериозно подсилване в отбранителния вал.<br/> <br/>С картони в ЦСКА виси единствено Евандро. Той има 4 и ако види жълтия цвят днес, ще пропусне сблъсъка с Лудогорец. Армейците пуснаха билетите за мача по-рано през седмицата, като цената им е по 6, 8 и 12 лева. Главен съдия на двубоя във Враца днес пък е Никола Попов. Под негово ръководство този сезон ЦСКА се издъни с Дунав в Русе -1:1.</p>
      <p> </p>
    </article>
  </body>
</html>