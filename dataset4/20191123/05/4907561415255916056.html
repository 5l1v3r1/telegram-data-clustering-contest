<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/fazla-kilo-sikayetleri-artirir-2221298"/>
    <meta property="og:site_name" content="Posta"/>
    <meta property="article:published_time" content="2019-11-23T05:01:47+00:00"/>
    <meta property="og:title" content="Fazla kilo şikayetleri artırır"/>
    <meta property="og:description" content="Polikistik over sendromu yaşayan kadınların verilen tedavinin yanında mutlaka fazla kilosunu vermesi ve spor yapması gerekiyor. Çünkü bu rahatsızlıkta kilo arttıkça şikayetler de artıyor, sorunlar büyüyor."/>
  </head>
  <body>
    <article>
      <h1>Fazla kilo şikayetleri artırır</h1>
      <address><time datetime="2019-11-23T05:01:47+00:00">23 Nov 2019, 05:01</time> by <a rel="author">Opr. Dr. Hande Akbaş</a></address>
      <p>
        <i>Polikistik over sendromu yaşayan kadınların verilen tedavinin yanında mutlaka fazla kilosunu vermesi ve spor yapması gerekiyor. Çünkü bu rahatsızlıkta kilo arttıkça şikayetler de artıyor, sorunlar büyüyor.</i>
      </p>
      <p>
        <b>Erken menopozmuş</b>
      </p>
      <p>27 yaşındayım ve bekarım. 3 yıldır adet düzensizliği var. FSH yüksek çıktı, erken menopoz tanısı kondu. Bu durumda ileride çocuk sahibi olamayacak mıyım?</p>
      <p>
        <b>CEVAP</b>
      </p>
      <p>Sevgili okuyucum, yaşınız bu kadar gençken yumurtalık yetersizliği başlamasının altında yatan en önemli etken genetiktir. Muhtemelen ailenizde birilerinde de geçmişte erken menopoz hikayesi vardır. Size yardımcı olabilmek için FSH ve AMH değerlerinizi bilinmeli ve ultrasonda yumurtalıklarınızda taslak yumurta kalmış mı bakılmalı.</p>
      <p>Bunlarla bir ümit varsa size önerim en azından tamamen menopoza girmeden önce yumurtalarınızdan dondurabildiğimiz kadarını dondurmaktır. İleride evlendiğinizde menopoza girmiş olsanız bile tüp bebek yöntemiyle dondurduğunuz yumurtalarınızı kullanarak gebe kalabilme ihtimaliniz olur.</p>
      <p>
        <b>Kist görülmedi</b>
      </p>
      <p>21 yaşındayım. Adet düzenliği için doktora gittim. Yumurtalıklarımda 5 mm’lik kist görüldü. Polikistik over denilip doğum kontrol hapı verildi. Yan etkileri olunca doktor ilacı değiştirdi ama kilo alıyorum. Bu ilaçları kullanmak istemiyorum. 5 mm kist için bu ilaçlara gerek var mı? Başlayalı 3 ay oldu ve son kontrollerde kist görülmedi.</p>
      <p>
        <b>CEVAP</b>
      </p>
      <p>Sevgili okuyucum, polikistik over sendromu hem genetik hem de bazı çevresel faktörler sonucu ortaya çıkar. Dolayısıyla ultrasonda doktorunuzun 5mm’lik gördüğü minik kistler bu sendromun ultrason bulgusudur. Eğer tanı kesinse sizin ömür boyu yaşayacağınız bir durumdur.</p>
      <p>Sizi en çok ne rahatsız ediyorsa ona yönelik tedavi uygulanır. Çünkü polikistik over sendromunu yok etmek ne yazık ki mümkün değildir. Adet düzensizliği varsa bunun için doğum kontrol ilaçları kullanılabilir. Ama tüylenmede artış olmadıkça ben size önerilen kadar yüksek doz ilaçları tercih etmiyorum.</p>
      <p>Kilo almanız ilaçlardan çok polikistik over sendromunun sebep olduğu insülin direncine bağlı ortaya çıkmaktadır. Bu nedenle size önerim kesinlikle diyete girmeniz ve düzenli spor yapmanız. Kilo almaya devam ettikçe şikayetleriniz daha da artacaktır.</p>
      <p>
        <b>Adet döneminde artıyor, neden?</b>
      </p>
      <p>İlişki sırasında kokulu, beyaz bir sıvı geliyor. Bu koku beni ve partnerimi çok rahatsız ediyor. Bu akıntı adet dönemlerime yakın daha da artıyor. Neden kaynaklanıyor? Nasıl yok edebilirim?</p>
      <p>
        <b>CEVAP</b>
      </p>
      <p>Sevgili okuyucum, kokulu akıntının normalde olmaması gerekir. Sadece yumurtlama zamanlarında görülen şeffaf sümükümsü, kokusuz akıntıyı normal sayarız. Kokulu ve renkli olan akıntınız için mutlaka bir kadın hastalıkları ve doğum uzmanına başvurmanız gerekir.</p>
      <p>Gerekirse vajinal kültür alınmalı ve üreyen bakteri cinsine göre hem size hem de partnerinize tedavi başlanmalıdır. Genital enfeksiyonların çoğu partnerli tedavi edilir. Aksi taktirde sizde nüks etme olasılığı çok yüksektir.</p>
    </article>
  </body>
</html>