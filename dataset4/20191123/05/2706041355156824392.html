<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportky.zoznam.sk/c/220803/slovensko-sa-uz-tesi-na-popredne-umiestnenia-fialkova-otvara-sezonu-vlhova-v-oblubenom-slalome"/>
    <meta property="og:site_name" content="Športky.sk"/>
    <meta property="article:published_time" content="2019-11-23T05:50:00+00:00"/>
    <meta property="og:title" content="Slovensko sa už teší na popredné umiestnenia: Fialková otvára sezónu, Vlhová v obľúbenom slalome"/>
    <meta property="og:description" content="BRATISLAVA - S blížiacim sa záverom jesene a príchodom zimy sa pomaly ale isto začínajú jednotlivé seriály Svetového pohára v zimných športoch. Prvými lastovičkami boli už na prelome augusta a ..."/>
  </head>
  <body>
    <article>
      <h1>Slovensko sa už teší na popredné umiestnenia: Fialková otvára sezónu, Vlhová v obľúbenom slalome</h1>
      <address>
        <time datetime="2019-11-23T05:50:00+00:00">23 Nov 2019, 05:50</time>
      </address>
      <p>BRATISLAVA - S blížiacim sa záverom jesene a príchodom zimy sa pomaly ale isto začínajú jednotlivé seriály Svetového pohára v zimných športoch. Prvými lastovičkami boli už na prelome augusta a septembra súťaže v snoubordingu či akrobatickom lyžovaní na južnej pologuli v novozélandskej Cardrone, v závere októbra prišiel na rad tradičný obrovský slalom zjazdárov a zjazdárok v rakúskom Söldene.</p>
      <p>S príchodom novembra sa všetko zintenzívnilo a aktuálne sa rozbiehajú aj súťaže v skokoch na lyžiach. O týždeň prídu na rad severská kombinácia, beh na lyžiach a na Slovensku po fanúšikovskej stránke aktuálne veľmi obľúbený biatlon. A vo väčšine odvetví nechýbajú ani slovenskí športovci. Viacerí z nich sú navyše ašpiranti na kvalitné umiestnenia, nezriedka aj na pódium.</p>
      <p>V zjazdovom lyžovaní po 14. mieste v spomenutom "obráku" v Söldene čaká už v sobotu slalom vo fínskom Levi na Petru Vlhovú. Liptáčka sa v ostatnom období pripravovala na severe Európy. <b><i>"Ak bude schopná dostať sa na stupne víťazov bez ohľadu na pozíciu, náš tím bude veľmi šťastný,"</i></b> prezradil pre agentúru SITA stály člen jej trénerského tímu Matteo Baldissarutti. Seriál SP v zjazdovom lyžovaní sa naplno rozbehne práve v Levi, súťaže sú naplánované v rýchlom slede až do marca.</p>
      <p>Biatlonové súboje odštartujú počas nasledujúceho víkendu zastávkou vo švédskom Östersunde a v hre bude okrem iných aj Paulína Fialková. <b><i>"Do nedele sme vo švajčiarskom Lenzerheide. Je to v poradí tretie sústredenie sestier Fialkových na snehu. Predtým sme boli dvakrát v Rakúsku v Ramsau am Dachstein, kde sme prípravu ešte kombinovali s kolieskovými lyžami. Teraz sa pripravujeme len na snehu už 17 dní. Máme dvojkilometrový okruh spojený so strelnicou. Dochádzame aj do Davosu na vytrvalostný tréning na 16 km okruhu. Podmienky máme veľmi dobré. Na začiatku budúceho týždňa pobudneme dva dni doma a pokračujeme na sever Európy do Švédska na prvé preteky Svetového pohára,"</i></b> povedal pre agentúru SITA Martin Bajčičák, kondičný a bežecký tréner sestier Fialkových.</p>
      <figure>
        <img src="https://sportky.zoznam.sk/cacheImg/obr/1200px/paulina-fialkova-493627.jpg"/>
        <figcaption>Na snímke slovenská biatlonistka Paulína Fialková na trati v šprinte žien na 7,5 km počas<cite><b>Zdroj:</b> TASR - Michal Svítok</cite></figcaption>
      </figure>
      <p>Ambíciu bojovať o popredné pozície má aj snoubordistka Klaudia Medlová. V behu na lyžiach by rada atakovala vyššie priečky skúsená Alena Procházková, ktorú čaká v SP už šestnásta sezóna. Na zimnú časť sezóny sa naladila v lete, keď sa tretíkrát v kariére stala celkovou víťazkou Svetového pohára v behu na kolieskových lyžiach.</p>
      <p>V akrobatickom lyžovaní bude absentovať slovenská jednotka ostatných sezón Zuzana Stromková, ktorá sa v októbri stala mamou. V druhej polovici decembra sa rozbehne aj Svetový pohár v skialpinizme a v ňom šanca pre Mariannu Jagerčíkovú na ďalšie kvalitné umiestnenia. V minulej sezóne sa stala vicemajsterkou sveta v šprinte a pridala k tomu aj niekoľko umiestnení v SP v elitnej desiatke vrátane triumfu v šprinte v Madonne di Campiglio. V skokoch na lyžiach Slovensko nemá zastúpenie.</p>
      <p>Spomedzi zimných športov už pomaly vrcholí seriál ISU Grand Prix v krasokorčuľovaní bez slovenskej účasti, Slováci neštartujú ani vo Svetovom pohári v rýchlokorčuľovaní, severskej kombinácii, boboch či skeletone. O kvalitné umiestnenia však súťažia v SP na saniach aj v rýchlokorčuľovaní na krátkej dráhe.</p>
      <footer><b>Zdroj:</b> SITA<br/><b>Foto:</b> TASR/AP/Robert Henriksson</footer>
      <related>
        <h4>SÚVISIACE ČLÁNKY</h4>
        <a href="https://sportky.zoznam.sk/c/220785/vlhova-sa-pusta-do-premieroveho-slalomu-sezony-budeme-stastni-ak-sa-dostane-na-podium"/>
        <a href="https://sportky.zoznam.sk/c/220713/slovensky-biatlon-znovu-o-stupienok-vyssie-musime-drzat-krok-so-svetovou-elitou"/>
        <a href="https://sportky.zoznam.sk/c/220511/sportky-dna-slovensky-biatlon-sa-otriasa-v-zakladoch-slovaci-budu-sledovat-zapasy-v-trnave-a-walese"/>
        <a href="https://sportky.zoznam.sk/c/220437/horuce-chvile-slovenskeho-biatlonu-tesne-pred-sezonou-padali-hlavy-najvyssich-toto-su-nahrady"/>
      </related>
    </article>
  </body>
</html>