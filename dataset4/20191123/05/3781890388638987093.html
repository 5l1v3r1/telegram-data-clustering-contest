<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/743168"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T05:06:00+00:00"/>
    <meta property="og:title" content="โป๊บฟรังซิสและนโยบาย &quot;การทูตทางอากาศ&quot;"/>
    <meta property="og:description" content="สมเด็จพระสันตะปาปาฟรังซิสทรงส่งข้อความโทรเลขถึงผู้นำจีนที่แม้ไม่มีความสัมพันธ์ทางการทูตต่อกัน หัวหน้าคณะผู้บริหารฮ่องกง และประธานาธิบดีไต้หวัน ซึ่งเป็นหนึ่งใน 'จุดร้อนทางการเมือง' ของเอเชียตะวันออก ระหว่างเสด็จฯผ่านโดยเครื่องบินพระที่นั่งจากไทยไปยังญี่ปุ่น"/>
  </head>
  <body>
    <article>
      <h1>โป๊บฟรังซิสและนโยบาย "การทูตทางอากาศ"</h1>
      <address>
        <time datetime="2019-11-23T05:06:00+00:00">23 Nov 2019, 05:06</time>
      </address>
      <p>
        <b>สมเด็จพระสันตะปาปาฟรังซิสทรงส่งข้อความโทรเลขถึงผู้นำจีนที่แม้ไม่มีความสัมพันธ์ทางการทูตต่อกัน หัวหน้าคณะผู้บริหารฮ่องกง และประธานาธิบดีไต้หวัน ซึ่งเป็นหนึ่งใน "จุดร้อนทางการเมือง" ของเอเชียตะวันออก ระหว่างเสด็จฯผ่านโดยเครื่องบินพระที่นั่งจากไทยไปยังญี่ปุ่น</b>
      </p>
      <p>สำนักข่าวต่างประเทศรายงานจากกรุงโตเกียว ประเทศญี่ปุ่น เมื่อวันที่ 23 พ.ย. ว่าสมเด็จพระสันตะปาปาฟรังซิสทรงส่งข้อความโทรเลขถึงประธานาธิบดีจีน หัวหน้าคณะผู้บริหารฮ่องกง และประธานาธิบดีไต้หวัน ระหว่างเดินทางผ่านน่านฟ้าจากไทยไปยังกรุงโตเกียว เมืองหลวงของญี่ปุ่น ซึ่งเป็นจุดหมายที่ 2 และลำดับสุดท้ายในการเสด็จพระราชดำเนินเยือนเอเชียเป็นเวลา 1 สัปดาห์<br/> </p>
      <figure>
        <iframe data-src="https://twitter.com/inesanma/status/1198068840829087744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ การส่งโทรเลขทักทายผู้นำประเทศและดินแดนที่เครื่องบินพระที่นั่งขอผ่านน่านฟ้า ถือเป็นธรรมเนียมปฏิบัติทางการทูตซึ่งทางวาติกันปฏิบัติมาเป็นระยะเวลานานแล้ว อย่างไรก็ตาม เนื้อหาในโทรเลขซึ่งสมเด็จพระสันตะปาปาฟรังซิสทรงพระอักษรถึงผู้นำจีน ฮ่องกง และไต้หวัน เป็นที่สนใจและจับตาเป็นพิเศษจากหลายฝ่าย เนื่องจากถือเป็นหนึ่งใน "ภูมิภาคร้อนทางการเมือง" ของเอเชียตะวันออก โดยในโทรเลขที่พระองค์ทรงส่งถึงประธานาธิบดีสี จิ้นผิง มีสาระสำคัญทรงทักทายด้วยไมตรีจิตถึงผู้นำจีน ซึ่งพระองค์ทรงอธิษฐานถึงพร้อมกับทรงคำนึงถึงชาวจีนทุกคน ขอให้มีความสุข สันติภาพและความรุ่งเรือง<br/> </p>
      <figure>
        <iframe data-src="https://twitter.com/VaticanNews/status/1197832104689700864?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>อนึ่ง นครรัฐวาติกันและจีน "บรรลุข้อตกลงเบื้องต้น" กับจีน เมื่อเดือนก.ย. 2561 เกี่ยวกับการแต่งตั้งบาทหลวงให้ดำรงสมณศักดิ์บิชอป โดยตลอดระยะเวลาที่ผ่านมา รัฐบาลปักกิ่งยืนกรานต้องเป็นผู้อนุมัติตำแหน่งบิชอปเอง จากความขัดแย้งภายในประเทศระหว่างสมาคมทางศาสนาซึ่งเป็นพันธมิตรกับวาติกันแต่ยังไม่ได้รับการรับรองจากรัฐบาลปักกิ่ง ที่กล่าวหาสมาคมแห่งนี้เป็น "องค์กรใต้ดิน" กับสมาคมโบสถ์คาทอลิกซึ่งได้รับการรองรองจากรัฐบาลปักกิ่ง  ในขณะที่วาติกันยืนยันว่าตำแหน่งบิชอปต้องมาจากการทรงแต่งตั้งโดยสมเด็จพระสันตะปาปาเท่านั้น ประเด็นดังกล่าวส่งผลกระทบต่อความสัมพันธ์ระหว่างทั้งสองฝ่าย ซึ่งยุติความสัมพันธ์ทางการทูตตั้งแต่ปี 2494<br/> <br/>ความเคลื่อนไหวดังกล่าวสร้างความกังวลให้กับไต้หวัน ว่ารัฐบาลปักกิ่งและวาติกันจะกลับมาฟื้นฟูความสัมพันธ์ทางการทูตอีกครั้ง หลังยุติไปเมื่อปี 2494 โดยปัจจุบันวาติกันถือเป็นรัฐเอกราชแห่งเดียวในยุโรป จากทั้งหมด 15 ประเทศที่รับรอง "การมีตัวตน" ของไต้หวัน อย่างไรก็ดี สมเด็จพระสันตะปาปาฟรังซิสทรงเลี่ยงไม่เอ่ยถึงประเด็นนี้ ในข้อความโทรเลขที่ส่งถึงประธานาธิบดีไช่ อิง-เหวิน ผู้นำไต้หวัน <br/><br/>ส่วนสาระสำคัญในข้อความโทรเลขที่สมเด็จพระสันตะปาปาฟรังซิสทรงส่งถึงนางแคร์รี แลม หัวหน้าคณะผู้บริหารฮ่องกง ที่เผชิญกับสถานการณ์ประท้วงยาวนาน 6 เดือนแล้ว พระองค์ทรงขอให้สันติภาพและความเป็นอยู่ที่ดีกลับคืนสู่ฮ่องกงโดยเร็ว.<br/><br/><b>เครดิตภาพ : REUTERS</b></p>
    </article>
  </body>
</html>