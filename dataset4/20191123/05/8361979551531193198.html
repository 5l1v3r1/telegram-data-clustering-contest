<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/zakonoproyekt-pro-kontrol-zmi-ta-blogeriv-yak-vin-pracyuvatime-50055220.html"/>
    <meta property="og:site_name" content="НВ"/>
    <meta property="article:published_time" content="2019-11-23T05:23:00+00:00"/>
    <meta property="og:title" content="Штрафи за фейки. Як в Україні планують регулювати діяльність блогерів"/>
    <meta property="og:description" content="У новому законопроєкті про регулювання медіа в Україні йдеться про оподаткування соціальних мереж, боротьбу з дезінформацією та відповідальність блогерів за контент."/>
  </head>
  <body>
    <article>
      <h1>Штрафи за фейки. Як в Україні планують регулювати діяльність блогерів</h1>
      <h2>У новому законопроєкті про регулювання медіа в Україні йдеться про оподаткування соціальних мереж, боротьбу з дезінформацією та відповідальність блогерів за контент.</h2>
      <address>
        <time datetime="2019-11-23T05:23:00+00:00">23 Nov 2019, 05:23</time>
      </address>
      <p>Нову модель регулювання онлайн ЗМІ напередодні презентував керівник парламентського комітету з питань гуманітарної та інформаційної політики <a href="https://nv.ua/biz/economics/v-ukraine-budut-regulirovat-media-blogerov-i-socseti-tkachenko-50054885.html">Олександр Ткаченко</a>, повідомило видання Ліга.нет.</p>
      <p>У комітеті поки не визначилися, якою має бути аудиторія блогерів, щоб їх можна було прирівняти до ЗМІ. За словами Ткаченка, податковий комітет вже розробляє зміни до Податкового кодексу щодо соціальних мереж. Онлайн-ресурси можна буде штрафувати і блокувати за рішенням суду.</p>
      <h3>Що передбачає законопроєкт</h3>
      <p>У законопроєкті йдеться, що Національна рада з питань телебачення та радіомовлення буде універсальним регулятором. Нацрада опікуватиметься усіма суб'єктами медіаринку, а також цифровими платформами, що працюють в Україні.</p>
      <p>За інформацією Ліга.нет, Верховна Рада має розглянути новий закон Про медіа до кінця року. Втім досі залишається під питанням оподаткування онлайн-ЗМІ і соціальних мереж. Якщо блогерів прирівняють до засобів масової інформації, то постане питання не лише оподаткування, але і контенту.</p>
      <p>Водночас поки не відомо, як регулюватимуть діяльність блогерів, які націлені на Україну, але фізично тут не знаходяться. Також у новому законі хочуть запровадити принцип чесної гри, за якими дохід медіа не повинен бути меншим, ніж обсяг фінансової підтримки від власника. Законотворці хочуть запровадити посаду медійного омбудсмена, який разом із громадськими організаціями відслідковуватиме дезинформацію та звертатиметься до суду.</p>
      <p>За одноразове поширення дезинформації хочуть запровадити адміністративну відповідальність, а за систематичне — кримінальну.</p>
      <h3>Хто визначатиме фейки</h3>
      <p>Багато онлайн-ресурсів вже працюють як юридичні особи, а парламентським законопроектом намагаються під один стандарт зарегулювати і новинні сайти, і блогерів. Таку думку у коментарі Радіо НВ висловив редактор ЛІГА.Tech Стаc Юрасов.</p>
      <p>Напередодні він відвідав зустріч у парламентському комітеті. Юрасов уточнив, законопроєкт, що стосуватиметься дезінформації, розробляє Міністерство культури, молоді та спорту. Але хто і яким чином визначатиме викривлення, маніпуляції і фейки — незрозуміло, каже журналіст.</p>
      <p>«Хто у нас буде такий розумний, щоб за дезінформацію відловлювати, а ще потім за неї штрафувати, а ще потім хтось понесе кримінальну відповідальність? Хотілося б подивитися на цей орган. Це вже більше схоже на цензуру. У законі Ткаченко йдеться про Наглядову раду, якій приписують нові повноваження, в тому числі і регулювання всіх онлайн-платформ», — наголосив Юрасов.</p>
      <h3>Інформаційна війна</h3>
      <p>В умовах гібридної війни потрібно встановити нові правила існування інформаційного ринку. Про це в інтерв'ю журналу НВ заявив міністр культури, молоді та спорту Володимир Бородянський.</p>
      <p>У законодавче поле також хочуть ввести поняття «небезпечна інформація». Бородянський запевнив — під кримінальну відповідальність не підпадатимуть журналістські розслідування.</p>
      <p>Статтю про кримінальну відповідальність потрібно виписати так, щоб нею не зловживали, зауважив міністр. Але потрібно захистити українців від дезінформаційного продукту і вжити превентивних заходів.</p>
      <p>«Є люди, які беруть інформацію, усвідомлено створюють з неї продукт, який є дезінформацією, і маніпулюють громадською свідомістю. Причому це маніпуляція вже національними інтересами України. Ми не можемо сказати: Ні, цього явища немає. Його багато, і воно буде збільшуватися. Тому ми як країна, що знаходиться на передовій цієї інформаційної війни, ми тут виробляємо ті рішення, які потім буде застосовувати світ. Коли нам кажуть, що якихось норм немає в світі, в світі немає таких викликів як у нас», — зазначив Бородянський.</p>
      <h3>Розпорошене законодавство</h3>
      <p>Новий закон про медіа потрібен, адже зараз законодавство про ЗМІ розпорошене і часом не узгоджене, пояснив в ефірі Радіо НВ медіаюрист Інституту масової інформації Алі Сафаров. Водночас Інституту масової інформації поки не вдалося надати свої ідеї щодо нового законопроекту, розповів він.</p>
      <p>Сафаров також наголосив, що в чинному законодавстві є норми, які передбачають відповідальність за недостовірну інформацію. Але в Україні часто переписують закон, замість того, щоб з’ясувати, чому не виконують той, що вже існує, каже медіаюрист.</p>
      <p>«Фейк, дезинформація будуть різними за своїми наслідками для суспільства. За те, що дуже шкідливо для суспільства, вже передбачається відповідальність, але вона не застосовується. Виникають проблеми зі складанням протоколів, тобто треба працювати, працювати не хочеться, не можеться, немає людей, немає часу. У результаті у нас не виконується чинний закон, і є припущення, що новий закон також не буде виконуватися», — зазначив Сафаров.</p>
      <p>Нагадаємо, президент доручив Кабінету міністрів до кінця року розробити законопроєкт щодо врегулювання медіа в Україні. У тексті президентського указу йдеться, що необхідно передбачити запобігання недостовірній та викривленій інформації, а також розробити механізми її спростування. Російські фізичні та юридичні особи не повинні володіти або фінансувати медіа в Україні, йдеться в документі.</p>
    </article>
  </body>
</html>