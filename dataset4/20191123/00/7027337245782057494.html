<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699586/%D8%A7%D8%B3%D9%85%D8%A7%D8%B9%DB%8C%D9%84-%D8%AD%D9%84%D8%A7%D9%84%DB%8C-%D9%86%D8%A8%D8%A7%DB%8C%D8%AF-%D8%A8%D8%A7-%D8%B4%D8%B9%D8%A7%D8%B1-%DA%A9%D8%A7%D9%84%D8%AF%D8%B1%D9%88%D9%86-%D8%B1%D8%A7-%D8%A8%D8%B1%DA%A9%D9%86%D8%A7%D8%B1-%DA%A9%D8%B1%D8%AF%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A8%D9%87-%D8%A8%D9%86%E2%80%8C%D8%A8%D8%B3%D8%AA-%D8%AA%D8%A7%DA%A9%D8%AA%DB%8C%DA%A9%DB%8C-%D8%AE%D9%88%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="اسماعیل حلالی: نباید با شعار کالدرون را برکنار کرد/پرسپولیس به بن‌بست تاکتیکی خورده است"/>
    <meta property="og:description" content="ترکیبی که کالدرون می‌گذارد، ترکیب استادیوم آزادی نیست؛ یعنی ترکیبی نیست که بتوانیم تیمی را ببریم. محمد انصاری و نادری را وسط زمین می‌گذاریم، در حالی که هر جفت‌شان یک کارایی دارند. 20 دقیقه آخر با آمدن عبدی و عالیشاه تهاجمی کار کردیم."/>
  </head>
  <body>
    <article>
      <h1>اسماعیل حلالی: نباید با شعار کالدرون را برکنار کرد/پرسپولیس به بن‌بست تاکتیکی خورده است</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>ترکیبی که کالدرون می‌گذارد، ترکیب استادیوم آزادی نیست؛ یعنی ترکیبی نیست که بتوانیم تیمی را ببریم. محمد انصاری و نادری را وسط زمین می‌گذاریم، در حالی که هر جفت‌شان یک کارایی دارند. 20 دقیقه آخر با آمدن عبدی و عالیشاه تهاجمی کار کردیم.</b>
      </p>
      <figure>
        <img src="https://cdn.asriran.com/files/fa/news/1398/9/2/1039500_257.jpg"/>
      </figure>
      <p>پیشکسوت باشگاه پرسپولیس گفت: ترکیب کالدرون ترکیبی نیست که بتوانیم تیمی را در آزادی ببریم.</p>
      <p>اسماعیل حلالی در گفت‌وگو با  فارس، در خصوص شکست پرسپولیس مقابل نفت مسجدسلیمان و شعار هواداران مبنی بر برکناری کالدرون اظهار داشت: من اصلا نمی‌خواهم در این خصوص صحبت کنم. ما الان باید رو به جلو برویم و از تیم و سرمربی حمایت کنیم. وقتی یک مربی می‌آوریم باید برای انتخاب آن زمان بگذاریم. وقتی انتخاب کردیم، باید حمایت کنیم. ما هنوز پول برانکو را نداده‌ایم، مربی جدید هم قرارداد دارد، چه کسی باید این پرداخت‌ها را انجام دهد؟ باشگاه جز اسپانسر درآمدی ندارد. به همین دلیل این مشکل هم به مشکلات قبلی اضافه می‌شود. نمی‌شود با شعار چهار نفر که گفته‌اند کالدرون برود، او را برکنار کنیم.</p>
      <p>وی ایراد اصلی را در خصوص نتایج پرسپولیس ترکیب کالدرون دانست و خاطرنشان کرد: ترکیبی که کالدرون می‌گذارد، ترکیب استادیوم آزادی نیست؛ یعنی ترکیبی نیست که بتوانیم تیمی را ببریم. محمد انصاری و نادری را وسط زمین می‌گذاریم، در حالی که هر جفت‌شان یک کارایی دارند. 20 دقیقه آخر با آمدن عبدی و عالیشاه تهاجمی کار کردیم. از اول باید آنها را وارد زمین کنیم نه اینکه به بن‌بست بخوریم و بعد آنها را وارد زمین کنیم.</p>
      <p>حلالی یادآور شد: ما 4-3 موقعیت صد درصد به حریف دادیم که آنها می‌توانستند از این فرصت‌ها استفاده کنند. موقعیتی که نفت گل کرد، شاید 10 درصد شرایط گلزنی فراهم بود. من فکر می‌کنم روند آماده‌سازی پرسپولیس در هفته‌های اخیر خوب نبوده، حالا یا زمین مهیا نبود یا تعطیلی‌ای که به وجود آمد باعث شد تیم خوب شکل نگیرد. ما در بازی با نفت موقعیت‌هایی ایجاد کردیم هرچند زیاد نبود، اما احساس می‌کنم چابکی‌ که قبلا در بازیکنان دیده بودیم، در این بازی دیده نشد. احساس می‌کنم به بن‌بست تاکتیکی خورده‌ایم. همه می‌دانند تیم‌ها در آزادی بسته بازی می‌کنند، ما هم باید راهکار داشته باشیم.</p>
      <p>پیشکسوت باشگاه پرسپولیس با اشاره به اینکه سرخپوشان در نیمه اول بازی مقابل نفت سردرگم بودند، عنوان کرد: در نیمه دوم با تعویض‌هایی که پرسپولیس داشت بازیکنان نفت عقب‌تر رفتند و فاصله بین دفاع و هافبک باعث شد بازیکنان پرسپولیس صاحب موقعیت شوند، اما از آن استفاده نکردند. به نظرم باید روی مسائل تاکتیکی بیشتر کار کنیم. بازیکنان پرسپولیس مانند بازی‌های قبل سرحال نبودند، حالا نمی‌دانم علت باران بود یا برف چون من داخل تیم نیستم، اما روند رو به بالایی که داشتیم، در این بازی آن را شاهد نبودیم.</p>
      <p>حلالی در ادامه صحبت‌هایش با اشاره به اینکه باخت تیم ملی مقابل عراق هم در این بازی دخیل بوده، گفت: بازیکنان ملی‌پوش پرسپولیس بعد از بازی مقابل عراق، شرایط روحی خوبی نداشتند و این مزید بر علت شد. وقتی تیم ملی ببرد، روحیه بازیکنان بالا می‌رود اما وقتی ببازد نتیجه عکس دارد. شاید یکی از معدود بازی‌های ضعیفی که از نوراللهی دیدم، این بازی بود. او قبل از دیدار با عراق بهتر بازی کرده بود. فوتبال همین است، یک روز برد دارد و یک روز باخت، اما ما باید حامی تیم‌مان باشیم.</p>
    </article>
  </body>
</html>