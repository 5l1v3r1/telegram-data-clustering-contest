<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200569"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="৯/১১-এর পর যুদ্ধের পেছনেই আমেরিকার ব্যয় ৬ লাখ কোটি ডলার"/>
    <meta property="og:description" content="কুখ্যাত নাইন-ইলেভেন বোমা হামলার পর মধ্যপ্রাচ্য ও এশিয়াজুড়ে যুদ্ধ আর সামরিক পদক্ষেপের পেছনে ৬.৪ ট্রিলিয়ন বা ৬ লাখ ৪০ হাজার কোটি ডলার খরচ করেছে যুক্তরাষ্ট্র। এই অর্থ এসেছে করদাতাদের পকেট থেকেই। এই অর্থ ২০১৯ সালে যুক্তরাষ্ট্রের কেন্দ্রীয় সরকার যত অর্থ ব্যয় করেছে, তার চেয়েও ২ লাখ কোটি ডলার বেশি। ব্রাউন বিশ্ববিদ্যালয়ের ওয়াটসন ইন্সটিটিউট অব ইন্টারন্যাশনাল অ্যান্ড পাবলিক অ্যাফেয়ার্স-এর করা গবেষণায় যুদ্ধের পেছনে আমেরিকার এই বিপুল ব্যয়ের চিত্র ফুটে উঠেছে। এ খবর দিয়েছে সিএনবিসি।গবেষণায় উঠে এসেছে যে, এসব যুদ্ধ-বিগ্রহের কারণে ৮ লাখেরও বেশি মানুষ নিহত হয়েছে। এছাড়া সহিংসতার কারণে বাস্তুচ্যুত হয়েছে ২ কোটি ১০ লাখ মানুষ। যুদ্ধ বিধ্বস্ত সিরিয়া থেকে মার্কিন সামরিক উপস্থিতি প্রত্যাহারের প্রস্তুতি চলার মধ্যেই এই প্রতিবেদন প্রকাশিত হলো। প্রতিবেদনে বলা হয়, ৬ লাখ ৪০ হাজার কোটি ডলারের এই ব্যয় হয়েছে কেন্দ্রীয় সরকারের বিভিন্ন বিভাগ থেকে। যুদ্ধের ব্যয় শুধু প্রতিরক্ষা মন্ত্রণালয়ই বহন করে না।গবেষক নেতা ক্রফোর্ড বলেন, ৯/১১ পরবর্তী ইরাক, আফগান যুদ্ধ, পাকিস্তান ও সিরিয়ায় সামরিক সংঘাত প্রায় ৮০টি দেশকে নানাভাবে আক্রান্ত করেছে। এসব যুদ্ধ যতই প্রলম্বিত…"/>
  </head>
  <body>
    <article>
      <h1>৯/১১-এর পর যুদ্ধের পেছনেই আমেরিকার ব্যয় ৬ লাখ কোটি ডলার</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">মানবজমিন ডেস্ক</a></address>
      <p>কুখ্যাত নাইন-ইলেভেন বোমা হামলার পর মধ্যপ্রাচ্য ও এশিয়াজুড়ে যুদ্ধ আর সামরিক পদক্ষেপের পেছনে ৬.৪ ট্রিলিয়ন বা ৬ লাখ ৪০ হাজার কোটি ডলার খরচ করেছে যুক্তরাষ্ট্র। এই অর্থ এসেছে করদাতাদের পকেট থেকেই। এই অর্থ ২০১৯ সালে যুক্তরাষ্ট্রের কেন্দ্রীয় সরকার যত অর্থ ব্যয় করেছে, তার চেয়েও ২ লাখ কোটি ডলার বেশি। ব্রাউন বিশ্ববিদ্যালয়ের ওয়াটসন ইন্সটিটিউট অব ইন্টারন্যাশনাল অ্যান্ড পাবলিক অ্যাফেয়ার্স-এর করা গবেষণায় যুদ্ধের পেছনে আমেরিকার এই বিপুল ব্যয়ের চিত্র ফুটে উঠেছে। এ খবর দিয়েছে সিএনবিসি।</p>
      <p>গবেষণায় উঠে এসেছে যে, এসব যুদ্ধ-বিগ্রহের কারণে ৮ লাখেরও বেশি মানুষ নিহত হয়েছে। এছাড়া সহিংসতার কারণে বাস্তুচ্যুত হয়েছে ২ কোটি ১০ লাখ মানুষ। যুদ্ধ বিধ্বস্ত সিরিয়া থেকে মার্কিন সামরিক উপস্থিতি প্রত্যাহারের প্রস্তুতি চলার মধ্যেই এই প্রতিবেদন প্রকাশিত হলো। প্রতিবেদনে বলা হয়, ৬ লাখ ৪০ হাজার কোটি ডলারের এই ব্যয় হয়েছে কেন্দ্রীয় সরকারের বিভিন্ন বিভাগ থেকে।</p>
      <p>যুদ্ধের ব্যয় শুধু প্রতিরক্ষা মন্ত্রণালয়ই বহন করে না।</p>
      <p>গবেষক নেতা ক্রফোর্ড বলেন, ৯/১১ পরবর্তী ইরাক, আফগান যুদ্ধ, পাকিস্তান ও সিরিয়ায় সামরিক সংঘাত প্রায় ৮০টি দেশকে নানাভাবে আক্রান্ত করেছে। এসব যুদ্ধ যতই প্রলম্বিত হয়, ততই বেশি সংখ্যক সেনা সদস্য অবসরপরবর্তী বা যুদ্ধাহত ভাতা পাওয়ার দাবিদার হন। ক্রফোর্ড লিখেছেন, ‘যুক্তরাষ্ট্র যদি ২০২০ অর্থ বছরের মধ্যেও সকল বৃহৎ যুদ্ধক্ষেত্র থেকে সৈন্য প্রত্যাহার করে ও সন্ত্রাসবাদ বিরোধী বৈশ্বিক যুদ্ধ স্থগিত করে, ফিলিপাইন ও আফ্রিকায়, তারপরও এই যুদ্ধের ব্যয় বাড়তেই থাকবে। কারণ, যুদ্ধাহত ও যুদ্ধে অংশগ্রহণকারী সেনাদের পেছনে ব্যয় বাড়তে থাকবে। এছাড়া যুদ্ধের জন্য নেয়া ঋণের সুদও বাড়তে থাকবে।’ মার্চে মার্কিন প্রতিরক্ষা বিভাগ পেন্টাগন হিসাব কষে দেখিয়েছে যে, মাথাপিছু প্রত্যেক আয়করদাতার পকেট থেকে গড়ে ৭৬২৩ ডলার ব্যয় হয়েছে আফগানিস্তান, ইরাক ও সিরিয়ার যুদ্ধের ব্যয় বহনের পেছনে।</p>
      <p>এই বিভাগের সর্বাধিক পঠিত</p>
    </article>
  </body>
</html>