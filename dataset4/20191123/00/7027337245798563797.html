<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699627/%D9%85%D8%B9%D8%A7%D8%B1%D9%81%D9%87-%D8%B1%D8%A6%DB%8C%D8%B3-%D9%88%D8%A7%D9%84%DB%8C%D8%A8%D8%A7%D9%84-%D8%A8%D8%B1%DA%AF%D8%B2%D8%A7%D8%B1-%D8%B4%D8%AF-%D8%AF%D8%A7%D9%88%D8%B1%D8%B2%D9%86%DB%8C-%D8%AE%D9%88%D9%86-%D8%AF%D9%84-%D9%85%DB%8C%E2%80%8C%D8%AE%D9%88%D8%B1%D8%AF%D9%85-%DA%A9%D8%A7%D8%B1-%D8%A7%D8%B2-%D8%AF%D8%B3%D8%AA-%D9%87%D9%85%D9%87-%D8%AF%D8%B1-%D8%B1%D9%81%D8%AA%D9%87-%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="معارفه رئیس والیبال برگزار شد/ داورزنی: خون دل می‌خوردم؛ کار از دست همه در رفته بود"/>
    <meta property="og:description" content="مقام معظم رهبری از شخص داورزنی سوال کرده بودند که حواستان به والیبال هست یا نه؟ این سوال نشان می‌دهد که مقام معظم رهبری نگران آینده این رشته ورزشی بودند. در ادامه این مراسم متن حکم داورزنی توسط احمدی قرائت شد."/>
  </head>
  <body>
    <article>
      <h1>معارفه رئیس والیبال برگزار شد/ داورزنی: خون دل می‌خوردم؛ کار از دست همه در رفته بود</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>مقام معظم رهبری از شخص داورزنی سوال کرده بودند که حواستان به والیبال هست یا نه؟ این سوال نشان می‌دهد که مقام معظم رهبری نگران آینده این رشته ورزشی بودند. در ادامه این مراسم متن حکم داورزنی توسط احمدی قرائت شد.</b>
      </p>
      <figure>
        <img src="https://cdn.asriran.com/files/fa/news/1398/9/2/1039571_354.jpg"/>
      </figure>
      <p>مراسم معارفه رئیس فدراسیون والیبال در محل این فدراسیون برگزار شد.<br/><br/>به گزارش  فارس، محمدرضا داورزنی هفته گذشته با کسب ٢۶ رای از مجمع انتخاباتی این فدراسیون به عنوان رئیس انتخاب شد.</p>
      <p>مراسم معارفه داورزنی امروز با حضور احمدی، اسبقیان، مستجاب‌الدعوه، افشاردوست، فتاحی، پیمان اکبری، خوش‌خبر، پورحسن، علی‌نژاد، سهرابیان، تعدادی از مربیان و پیشکسوتان والیبال در محل این فدراسیون برگزار شد.<br/><br/><b>*احمدی: نتوانستیم داورزنی را از والیبال جدا کنیم</b></p>
      <p>عبدالحمید احمدی در این مراسم اظهار داشت: در این مدت نتوانستیم داورزنی را از والیبال جدا کنیم. برخلاف میل وزارتخانه که به حضور داورزنی نیاز داشت، داورزنی در انتخابات حضور پیدا کرد تا بتواند انتظارات مردم را نسبت به این رشته برآورده کند.</p>
      <p>وی ادامه داد: مقام معظم رهبری از شخص داورزنی سوال کرده بودند که حواستان به والیبال هست یا نه؟ این سوال نشان می‌دهد که مقام معظم رهبری نگران آینده این رشته ورزشی بودند.<br/>در ادامه این مراسم متن حکم داورزنی توسط احمدی قرائت شد.</p>
      <p>*داورزنی: احساس تکلیف کردم تا برگردم<br/>داورزنی هم در این مراسم عنوان کرد: از همه دوستانم که در این مراسم حضور دارند تشکر و قدردانی می‌کنم. برای من سخت است که بعد از سه سال مجبور شدم به والیبال برگردم. ای کاش شرایط اینگونه نمی‌شد و مجبور نبودم بازگردم. می‌توانستیم شاهد وضعیت بهتری در والیبال باشیم.</p>
      <p>وی ادامه داد: زحمات زیادی کشیده شد، اما آن چیزی که باید اتفاق می‌افتاد در والیبال رخ نداد. نمی‌خواستم در امور والیبال دخالت کنم؛ غیر از حضور تیم ملی در جاکارتا در هیچ موضوع دیگری دخالت نکردم؛ چون همه انتظار طلا داشتند.<br/><br/>رئیس فدراسیون والیبال گفت: شرایط به گونه ای شد که احساس تکلیف کردم تا برگردم. نگرانی‌هایی وجود داشت و من بین معاونت وزارت و فدراسیون والیبال تصمیم گرفتم در انتخابات حاضر شوم. در گذشته فضا فضایی شده بود که مسیر رشد والیبال پله به پله اتفاق افتاد. با کمک جامعه والیبال به تک تک اهداف خود رسیدیم.</p>
      <p>داورزنی خاطرنشان کرد: از باغبان و آشپز فدراسیون در رشد این رشته نقش داشتند. شخصیتی که باید بین مردم و والیبال حفظ می‌شد، آسیب دیده بود. فضا به نحوی شده بود تا برخی ها بتوانند اظهارنظر کنند و شأن والیبال را زیر سوال ببرند.</p>
      <p>وی افزود: منطق می گوید کسی معاونت وزارت ورزش را رها نکرده و به والیبال نمی آید. ٢ سال واقعا اذیت شدم؛ باید کنار می ماندم و خون دل می خوردم. سال گذشته مقام معظم رهبری تذکر دادند، البته این به این معنا نیست که فقط من می توانم به این رشته سروسامان دهم.</p>
      <p>رئیس فدراسیون والیبال گفت: برخی جاها کار از دست همه در رفته بود. آمدم تا برخی از امور را بازسازی کنم تا شرایط بهتر شود. بازهم از همه دوستانم که در این مدت زحمت کشیدند، تشکر می کنم. امیدوارم با کمک همه دلسوزان والیبال شرایط این رشته را بهتر کنیم.</p>
      <p>وی ادامه داد: اولویت اول انتخابی المپیک است. چند روز پیش به من خبر دادند که پای قائمی شکسته است. کارمان سخت است و اولویت اول فدراسیون مسابقات انتخابی المپیک است؛ اگر این رقابت ها را از دست بدهیم ضایع بزرگی برای والیبال خواهد بود.</p>
      <p>داورزنی عنوان کرد: پس از انتخابی المپیک زمان داریم تا در مورد برنامه‌های آینده صحبت کنیم. الان هیچ چیزی مهمتر از انتخابی المپیک نیست؛ این مسابقات حتی از لیگ برتر هم مهمتر است و اگر نیاز باشد، یک ماه لیگ را تعطیل می‌کنیم.</p>
      <p>وی افزود: انتخابی المپیک از خود المپیک مهمتر است. ظرفیت خوبی داریم و باید با انسجام رو به جلو برویم. بحث های انتخاباتی تمام شده است؛ همه باید کمک کنند که والیبال در المپیک باشد.</p>
      <p><b>*درخشنده: گراسا به من گفت در والیبال ایران چه خبر است؟</b><br/><br/>سعید درخشنده، مدیر سابق رویدادهای بین‌المللی فدراسیون والیبال در این جلسه گفت: والیبال از بعد بین‌المللی داشت ضربه می خورد. در چند سال اخیر سه نفر را به عنوان رئیس به فدراسیون جهانی معرفی کردیم.<br/><br/>وی افزود: گراسا، رئیس فدراسیون جهانی والیبال به من گفت در والیبال ایران چه خبر است؟ در هیچ جای دنیا سرپرست برای فدراسیون تعیین نمی‌کنند، اما در ایران مجبوریم سرپرست داشته باشیم و وی را به عنوان رئیس معرفی کنیم.</p>
      <p>درخشنده خاطرنشان کرد: گراسا به من گفت دفعه بعدی که به فدراسیون جهانی می آیید تغییراتی نخواهید داشت؟ من به وی پاسخ دادم انشالله داورزنی بازخواهد گشت. پس از انتخاب داورزنی هم وقتی خبر را مخابره کردیم گراسا اعلام کرد این بهترین خبری بود که می توانستید به ما بدهید.</p>
      <p><b>*علی نژاد: داورزنی در وزارت یک نعمت بود</b><br/><br/>همچنین علی‌نژاد، رییس فدراسیون ووشو هم گفت: از حضور در این جلسه ناراحتم چون حضور داورزنی در وزارت یک نعمت بود. خوش به حال جامعه والیبال که داورزنی را دارند. به نمایندگی از روسای فدراسیون ها به داورزنی تبریک می گویم. امیدوارم یک انتخاب خوب هم در وزارتخانه رخ دهد تا راهی که داورزنی در پیش گرفته بود، ادامه پیدا کند.</p>
    </article>
  </body>
</html>