<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774287,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="השאלות הבוערות בעקבות כתב האישום נגד נתניהו"/>
    <meta property="og:description" content="האם נתניהו יכול להקים ועדת חקירה נגד המשטרה והפרקליטות, והאם חברי הכנסת יכולים להמליץ עליו לראשות הממשלה? כל השאלות הבוערות וכל התשובות האפשריות - בעקבות כתב האישום נגד רה&quot;מ"/>
  </head>
  <body>
    <article>
      <h1>השאלות הבוערות בעקבות כתב האישום נגד נתניהו</h1>
      <h2>האם נתניהו יכול להקים ועדת חקירה נגד המשטרה והפרקליטות, והאם חברי הכנסת יכולים להמליץ עליו לראשות הממשלה? כל השאלות הבוערות וכל התשובות האפשריות - בעקבות כתב האישום נגד רה"מ</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">צבי זרחיה</a></address>
      <p>
        <b>האם חברי כנסת יכולים להמליץ על נאשם בפלילים לראשות ממשלה?</b>
      </p>
      <p>חוק יסוד הממשלה קובע שראש ממשלה יכול לכהן בתפקידו גם לאחר הגשת כתב אישום ועד לפסק דין חלוט בבית המשפט. אבל המחוקק לא צפה את האפשרות שלפיה הוחלט להגיש כתב אישום נגד מי שצפוי להיות מועמד לראשות הממשלה. במקרה שח”כים ימליצו על נתניהו להרכבת ממשלה, נשיא המדינה ראובן ריבלין יבקש את עמדתו של היועמ”ש אביחי מנדלבליט שיצטרך לקבוע עמדה בעניין זה. סביר להניח שעמדה זו תצטרך לעמוד במבחן בג”ץ בעקבות עתירות שיוגשו בנושא.</p>
      <p>
        <b>לצפייה בכתב האישום המלא <a href="https://z.calcalist.co.il/assets/pickerul/7e065ea1-9291-4b53-b666-06aac8be1ac5.pdf">לחצו כאן</a></b>
      </p>
      <p>
        <b>לצפייה בתמלילי החקירות בתיק 4000 <a href="https://www.calcalist.co.il/local/home/0,7340,L-5671,00.html">לחצו כאן</a></b>
      </p>
      <p>
        <b>עד מתי יוכל נתניהו לאחוז בתיקי הממשלה שבידיו?</b>
      </p>
      <p>שר שכנגדו הוגש כתב אישום מחוייב להתפטר מתפקידו, כפי שעשה באחרונה שר העבודה והרווחה חיים כץ. מנדלבליט יצטרך להחליט כבר כעת עד מתי לאפשר לנתניהו להחזיק בתיקי הבריאות, הרווחה, התפוצות והחקלאות שבידיו.</p>
      <figure>
        <img src="https://images1.calcalist.co.il/PicServer3/2019/01/20/878039/2S.jpg"/>
        <figcaption>ראש הממשלה בנימין נתניהו <br/>צילום: Ariel Schalit</figcaption>
      </figure>
      <p>
        <b>איזה צעדים יכולים לנקוט בתוך הליכוד?</b>
      </p>
      <p>בכירים בליכוד בודקים הצעה לדרישה מנתניהו להתפטר מתפקידו בשבועיים הקרובים, וכן לגיוס 61 חברי כנסת שיתמכו בממשלה שלא בראשות נתניהו. אבל הדבר תלוי באומץ של הבכירים לצאת נגד נתניהו ובכך שתושג הסכמה בין הבכירים על מועמד אחד שיחליף אותו.</p>
      <p>
        <b>מתי ניתן להקים ועדת כנסת כדי שתוכל לדון בחסינות של נתניהו?</b>
      </p>
      <p>נתניהו יכול להגיש עד 21.12.19 בקשה לקבל חסינות מהכנסת, אבל במידה והבחירות יוקדמו תיגרם דחייה לפחות עד חודש יוני 2020 בהגשת כתב האישום נגד נתניהו. בינתיים, נתניהו יוכל להמשיך ולכהן בתפקידו אם לא תתקבל החלטה אחרת על ידי בג”ץ. הסיבה: מאז אפריל 2019, שבו התפזרה הכנסת ה־20, לא הקימה הכנסת את ועדת הכנסת. מסיבה זו, נדחתה הגשת כתב אישום נגד שר הרווחה חיים כץ המבקש אף הוא לקבל חסינות מהכנסת מפני הגשת כתב אישום כנגדו. כיום, אין רוב לנתניהו בועדת הכנסת אם תוקם כעת לפי תוצאות הבחירות בספטמבר 2019.</p>
      <p>
        <b>האם ניתן להקים ועדת כנסת עתה כדי שתוכל לדון בבקשת החסינות של נתניהו?</b>
      </p>
      <p>היועץ המשפטי של הכנסת עו”ד איל ינון יביע את עמדתו בעניין. כל החלטה שלו בעניין צפויה לעבור להכרעת בג”ץ. מאחר שהוועדה הזו לא הוקמה עבור חיים כץ יתכן שגם לא תוקם כעת עבור נתניהו. תרחיש אפשרי שני הוא הרכבת ממשלה בלא שנתניהו עומד בראשה: אחד מחברי הכנסת מודיע שהוא יכול להרכיב ממשלה, מגיש 61 חתימות לנשיא, אשר מטיל עליו את מלאכת ההרכבה.</p>
      <p>
        <b>האם נתניהו יכול להקים ועדת חקירה נגד המשטרה והפרקליטות?</b>
      </p>
      <p>הסיכויים להקמתה כעת של ועדת חקירה ממלכתית או פרלמנטרית אינם גבוהים. הכנסת יכולה להקים ועדת חקירה פרלמנטרית בדומה ל”ועדת כבל”־ למתן אשראי לטייקונים שהוקמה בכנסת ה־20. אלא שהכנסת ה־21 צפויה להתפזר בקרוב ואין בה רוב להקמתה של ועדת חקירה פרלמנטרית לחקור את עבודת הפרקליטות והמשטרה. הממשלה מוסמכת להקים ועדת חקירה ממלכתית. אולם, לא סביר שממשלה יוצאת יכולה להקים ועדת חקירה ממלכתית. אם תתקבל החלטה כזו על ידי הממשלה היוצאת יתבקש בג”ץ לפסול אותה. </p>
    </article>
  </body>
</html>