<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/343248/sport:/title:kokoskov-kaminski-je-potencijalni-reprezentativac-srbije"/>
    <meta property="og:site_name" content="MozzartSport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Kokoškov: Kaminski je potencijalni reprezentativac Srbije"/>
    <meta property="og:description" content="Šta mislite o ovome?"/>
  </head>
  <body>
    <article>
      <h1>Kokoškov: Kaminski je potencijalni reprezentativac Srbije</h1>
      <h2>Šta mislite o ovome?</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>Imao je <b>Aleksandar Đorđević </b>pravilo da ne želi strance u reprezentaciji, ali i dok je on sedeo na klupi pominjalo se ime <b>Frenka Kaminskog </b>kao opcija da obuče dres Orlova. A sada je ta ideja dodatno podgrejana kada je stigao <b>Igor Kokoškov</b>. O tome je i sam selektor pričao u razgovoru za <b><a href="https://kosmagazin.com/igor-kokoskov-za-kos-magazin-kaminski-potencijalni-reprezentativac/?fbclid=IwAR14i5rtvEZ0ZGmz8yygO3vnt-LSjzUsiZs8Fz1-DzRZdX03FfdsUbb2Hfg">Koš magazin</a></b>.<br/><br/>Podsetimo da postoje preduslovi da <b>Kaminski </b>dobije srpski pasoš postoje pošto mu je deda s majčine strane poreklom sa ovih prostora. </p>
      <p>Kokoškov je za Koš magazin otkrio da razmišlja o <b>Kaminskom</b>.<br/>"<b>Baš sam ga spominjao jednoj novinarki Kingsa i drago mi je da ste to pomenuli. Znam da Kaminski ima delom i srpske korene, pretpostavljam sa majčine strane</b>".</p>
      <figure>
        <img src="https://mozzartsport.com/upload/CKEditor/23.11.2019/70934291_653120548514455_2279287097573507072_n.png"/>
      </figure>
      <p>Nastavio je da obrazlaže ovu ideju...<br/>"<b>Ne znam tačno detalje, baš ću to da podelim sa kolegama u svlačionici. Ako govorimo o tom širem spisku, svako ko ima takav potencijal ima pravo i da bude uzet u obzir. Kaminski je NBA igrač, razmatraćemo, videćemo, on je “stretch 5”, ima dobru sezonu, Finiks Sans igraju dobro</b>", rekao je <b>Kokoškov</b>, upravo bivši trener Finiksa</p>
      <p><b>Kaminski </b>ove sezone igra u proseku 24 minuta i ima 10,9 poena po meču i 5,6 skokova.</p>
      <figure>
        <iframe src="https://www.youtube.com/embed/EfBWWxmWoyQ" width="425" height="349" data-service="Youtube" scrolling="no"/>
      </figure>
      <p>Kokoškov je ranije u intervjuu dopisnicima RTS-a iz Čikaga najavio da će biti razmatran veliki broj igrača.<br/>"<b>Taj spisak će biti glomazan, veliki, najvažnije je da ne propustimo nikog. Najvažnije je da nekog ne zaboravim, biće imena koja već reprezentuju srpsku košarku u NBA. Svi će biti ravnopravni. Nadam se da postoji entuzijazam, želja, ambicija kao i do sada da se reprezentuje svoja zemlja"</b>, rekao je <b>Kokoškov</b>.</p>
      <p>Navodno je i sam <b>Frenk </b>imao želju da zaigra za Srbiju. On je odbio pozive Poljske s obzirom da vuče i njihovo poreklo. Dok je bio srednjoškolac redovno je igrao na turnirima najvećeg srpskog udruženja u Americi (SNF) i 2008. godine je bio član Serbijan Iglsa.</p>
      <figure>
        <img src="https://mozzartsport.com/upload/CKEditor/23.11.2019/14.%20Milion%20razloga%20NURDOR.png"/>
      </figure>
      <figure>
        <img src="https://mozzartsport.com/upload/CKEditor/23.11.2019/74409243_2598294986926447_6296020158666244096_n.jpg"/>
      </figure>
    </article>
  </body>
</html>