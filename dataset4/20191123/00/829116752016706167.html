<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.origo.hu/gazdasag/20191121-uj-orszag-szulethet-egy-brutalis-erteku-aranyteleren.html"/>
    <meta property="og:site_name" content="Origo"/>
    <meta property="article:published_time" content="2019-11-23T00:29:00+00:00"/>
    <meta property="og:title" content="Új ország születhet egy gigantikus értékű aranyérclelőhelyen"/>
    <meta property="og:description" content="Egy távoli állam szegény tartománya függetlenné válna. 60 milliárd dollárnyi okuk van rá rézben és aranyban."/>
  </head>
  <body>
    <article>
      <h1>Új ország születhet egy gigantikus értékű aranyérclelőhelyen</h1>
      <address><time datetime="2019-11-23T00:29:00+00:00">23 Nov 2019, 00:29</time> by <a rel="author">Origo</a></address>
      <p>
        <b>Akár néhány héten belül eldőlhet, lesz-e új, független állama a Földnek. Legalábbis ha a most kezdődő, és 14 napon át, december 7-ig tartó választáson az elszakadás pártiak győznek Bougainville szigetén. Az Európától távol fekvő földdarabon rendezett referendum ugyan nem kötelező érvényű, annak eredményéhez Pápua Új-Guineának is lesz majd szava, vagyis az országnak, melynek a sziget és környékének kisebb földdarabjai, most hivatalosan tartományát képezik. A szavazásnak ugyanakkor nagy jelentősége van a nem is olyan régen még véres polgárháborúval sújtott szigeten, mely ugyan jelenleg koldusszegény régiónak számít, de van valamilye, amire jövőbeni boldogulását alapozhatja: 60 milliárd dollárnyi réz- és aranyérc-tartaléka.</b>
      </p>
      <p>Az előzetes várakozások szerint a voksolók legalább háromnegyede, más becslések szerint, akár 90 százaléka is a Pápua Új-Guineától való függetlenné válás mellett szavaz majd Bougainville-n és a hozzá tartozó kis, dél-csendes-óceáni szigeteken a most kezdődő, két hétig tartó népszavazáson. A jelenlegi információk szerint a december 7-én záruló referendum hivatalos eredményét december 20-án hozzák nyilvánosságra. S ugyan ez még egyáltalán nem biztos - ahogy a <a href="https://www.mining.com/web/a-60-billion-mine-propels-bougainvilles-independence-vote/">Mining.com</a> alapos összeállítása bemutatja -, de könnyen lehet, hogy ha az elszakadás-pártiak győznek, hamarosan új államot kell fölvenni a világ szuverén országainak listájára.</p>
      <figure>
        <iframe data-src="https://www.google.com/maps/embed?pb=!1m18!1m12!1m3!1d9386620.484603472!2d153.4940258841861!3d-6.2513433731424195!2m3!1f0!2f0!3f0!3m2!1i1024!2i768!4f13.1!3m3!1m2!1s0x68cedd368a18f199%3A0x99cab5ed068067c!2sBougainville!5e0!3m2!1shu!2shu!4v1574347429558!5m2!1shu!2shu" data-embed-type="--simple-iframe" width="600" height="450" data-service="GoogleMaps" scrolling="no"/>
      </figure>
      <h3>Sziget a gyarmati félmúlt árnyékában</h3>
      <p>Bougainville szigete szinte élő példája annak, milyen keservesen megfizethető ára van annak, hogy a nem is olyan régen még gyarmati-félgyarmati sorban lévő, elmaradott, a világ többi részétől földrajzilag elzárt térségek bekapcsolódhassanak a globális gazdasági és politikai vérkeringésbe. A főszigetet és a hozzá tartozó további kisebb szigeteket 1915 és 1975 között Ausztrália igazgatta, úgy, hogy területileg és jogilag már akkor Pápua Új-Guineához tartoztak. Bougainville-t aztán nem is olyan sokára véres, kegyetlen incidensekkel járó polgárháború dúlta: az erőszakos cselekmények 1989-ben kezdődtek, és tíz éven át tartottak. Középpontjukban pedig egy különösen értékes nyersanyag-lelőhely, a Panguna állt, melynek a tulajdonjogi és fenntarthatósági kérdései körüli egyet nem értés vezetett a sok életet követelő harcokhoz.</p>
      <figure>
        <img src="https://cdn.nwmgroups.hu/s/img/i/1911/20191121bougainville-panguna2.jpg?w=644&amp;h=442"/>
        <figcaption>Archív felvétel Panguna-telephelyről<cite>Forrás: Wikimedia Commons</cite></figcaption>
      </figure>
      <p> A Panguna nemcsak Pápua Új-guinea, hanem</p>
      <p>
        <mark>a világ egyik legfontosabb bányájává vált 1972-es megnyitása után.</mark>
      </p>
      <p>Az akkor a világ legnagyobb külszíni fejtésű lelőhelye egészen elképesztő módon jelentette a gazdasági áldást és átkot: egy időben</p>
      <aside>az ország teljes exportbevételének 45 százaléka a bánya működéséhez volt köthető, ami persze kiszolgáltatottá tette a mindenkori kormányt is az ott folyó termelőmunka felé.</aside>
      <p>A bányában az állam 20 százalék körüli tulajdonrészt birtokolt csak, a sziget ugyanakkor továbbra is az ország legszegényebb régiói közé tartozott és tartozik. A bánya működésének éveiben a bevétel alig 1 százalékát kapta a tartomány, minek - és más termelőágak hiányának - köszönhetően fejlődése gyakorlatilag elakadt, a szegénység állandósult. </p>
      <aside>Az egy főre jutó GDP napjainkban sem haladja meg az 1100 dollárt (kb. 330 ezer forint).</aside>
      <p>A régióban a várható élettartam 59 év, és az öt év alattiak körében a halálozási ráta 1000 főre vetítve 74, ami rosszabb más, alacsony jövedelmű országok 68-as átlagánál. A lakosságon belül csekély számban vannak azok, akik stabil villamos energia szolgáltatáshoz, illetve állandó úthálózathoz férnek hozzá.</p>
      <figure>
        <img src="https://cdn.nwmgroups.hu/s/img/i/1811/20181114apec-csucstalalkozo1.jpg?w=644&amp;h=428"/>
        <figcaption>Kínai munkások dolgoznak 2018 novemberében Port Moresby-ben a kínai elnök érkezését megelőzően<cite>Forrás: AFP/Saeed Khan</cite></figcaption>
      </figure>
      <p>A bánya körüli múltbéli konfliktusoknak hosszú <a href="https://www.aljazeera.com/news/2019/11/bougainville-vote-world-newest-country-191120052528346.html">történetük</a> van, melyben az állami tulajdonrész aránya körüli viták és a más országrészekből odatelepülők, és az őket nem befogadó helyiek közötti súrlódások, egyaránt szerepet játszottak. Elég az hozzá, hogy 1988-ra vészesen elmérgesedett a helyzet, ami a következő évre fegyveres összecsapásokba torkollt. A helyi, törzsi alapon szerveződő közösségek blokádot vontak a kitermelési terület köré, melyre a szövetségi kormány fegyveres akcióval válaszolt.</p>
      <aside>A pápuai kormányerők és a sziget magukat Forradalmi Hadseregének hívó fegyveres alakulatai és más kisebb csoportok között zajló vérontást többen a térség 1945 utáni legbrutálisabb konfliktusának tartják, melyben a becslések szerint 15-20 ezren vesztették életüket.</aside>
      <p>Bár a térségben most viszonylagos nyugalom van - békemegállapodást a felek 2001-ben, a harcok korábbi 1998-as beszüntetése után kötöttek -, a Panguna most is fontos szerepet játszik a referendumban.</p>
      <figure>
        <img src="https://cdn.nwmgroups.hu/s/img/i/1911/20191121bougainville-panguna.jpg?w=644&amp;h=444"/>
        <figcaption>Archív felvétel a bányáról<cite>Forrás: Wikimedia Commons</cite></figcaption>
      </figure>
      <p>Bougainville szigete az elmúlt húsz évben is nagyjából maradt, ami volt: a világtól elzárt, alapvetően a szövetségi kormány pénzétől függő tartomány, mely kulturális elzártságán túl, érdemi gazdasági potenciált nem tudott felmutatni. A most kezdődő referendumban a Port Moresby-i kormány és a tartomány vezetése ugyan már korábban megállapodott, de azt többször is halasztani kellett: </p>
      <aside>Bougainville-nek ugyanis nem volt rá pénze, a szövetségi kormánytól pedig csak nem akart megérkezni az ígért támogatás.</aside>
      <p>Bárhogy is, a mostani referendumon az ott élő nagyjából 300 ezer helyi vagy betelepült lakos közül - ez kevesebb, mint Pittsburgh népessége - körülbelül 200 ezren járulhatnak urnákhoz. Pontosabban, sokszor az urna járul majd a polgárokhoz. A népszavazás ugyanis azért tart két hétig, mert a hegyes, nehéz terepet jelentő szigeteken a mintegy 50 százalékban írástudatlan lakosság jelentős része falvakban él, igen korlátozott mobilitással, így mozgóurnákkal biztosítják sokak számára a véleménynyilvánítás lehetőségét.</p>
      <figure>
        <img src="https://cdn.nwmgroups.hu/s/img/i/1811/20181114azsiai-es-csendesoceani-gazdasagi-egyuttmukodes6.jpg?w=644&amp;h=429"/>
        <figcaption>Táncos az Ázsiai és Csendes-óceáni Gazdasági Együttműködés, az APEC szervezetének évente rendezett csúcstalálkozójának otthont adó Port Moresby-ban, Pápua Új-Guinea fővárosában, 2018 novemberében<cite>Forrás: MTI/EPA/Fazry Ismail</cite></figcaption>
      </figure>
      <h3>Egy lelőhely mind felett</h3>
      <p>Bár évtizedek teltek el megnyitása óta, úgy tűnik, a Panguna annyira értékes, hogy jelentőségét a sziget jövője szempontjából, nem lehet túlbecsülni. Ebben minden bizonnyal szerepet játszik az, hogy mikor a polgárháborús konfliktusok elharapództak, a termelést leállították, és ott most is jelentős rézlerakódás és aranyérc-készlet várja azt, ami az ilyen tartalékokkal általában történni szokott: a kitermelést és a világpiacra kerülést. </p>
      <p>További bonyolítja a helyzetet, hogy egyes források szerint a bánya körüli jogi kérdések még most sincsenek megnyugtatóan rendezve, és amíg ez meg nem történik, addig - papíron - egy lapátnyi földet nem lehet ott megmozdítani. A területet most törzsi alapon szerveződött lokális kormányzat felügyeli, a korábbi forradalmi gárdából át- illetve megszervezett védelmi erőkre támaszkodva.</p>
      <aside>S hogy mit ígér a bánya a jövőnek?</aside>
      <p>Egészen elképesztő tartalékokat: 5,3 millió tonnát rézben és 19,3 millió unciát aranyban, legalábbis az egykor az üzemeltetést ellátó vállalat szerint.</p>
      <p>
        <mark>Ez pedig mai piaci árakon 60 milliárd dollárt, azaz több mint 1800 milliárd forintot ér.</mark>
      </p>
      <p>Nem csoda, hogy a hírek szerint Kína és az USA is szoros diplomáciai pillantásokkal figyeli a fejleményeket, és azt, mi lesz a referendum eredménye. A voksolásra egyébként több ország delegál megfigyelőket, a rendre pedig a hírek szerint egy külön e feladatokra kiképzett új-zélandi kontingens vigyáz majd.</p>
      <p>S persze van egy másik vonatkozás is: Bougainville a Csendes-óceán és Délkelet-Ázsia fontos térségében fekszik, félúton Brisbane és az amerikai katonai bázisnak helyt adó Guam szigete között. Érthető, ha stratégiai elhelyezkedése okán mind a nemzetközi bányavállalatok, mint a politikai érdeklődést magáénak tudhatja ez az egyébként mindentől elzárt, a globális nívóhoz képest fejletlen sziget.</p>
      <blockquote><a href="https://cdn6.nzgeo.com/2000/04/46_wound_sidebar01-1300x875.jpg">null<br/></a>null</blockquote>
      <h3>Meg tudják fizetni a függetlenség árát?</h3>
      <p>Záruljon bármilyen eredménnyel is a referendum, a kommentárok egyet értenek abban, hogy a térség sorsára döntő hatással lesz.</p>
      <p>Az biztosnak látszik, hogy Pápua Új-Guinea vezetésének nem áll érdekében a tartomány függetlensége, és ennek csak egyik oka, hogy azzal elveszítenék közvetlen hozzáférésüket a sziget értékes nyersanyagforrásaihoz. Az ország a Föld legelmaradottabb helyei közé tartozik, amely ugyanakkor sehol máshol nem tapasztalható nyelvi és kulturális sokszínűséget őriz - Pápua Új-Guinea országában összesen 800 különböző nyelvet és nyelvjárást használnak.</p>
      <aside>Ha egy tartomány most függetlenné válik, az más térségek autonómia törekvéseinek is lendületet adhat.</aside>
      <p>Nem véletlen, hogy James Marape, a szövetségi kormány miniszterelnöke idén szeptemberben egy helyi lapnak azt nyilatkozta, a kormány kész tárgyalni arról, hogy a sziget jóval nagyobb gazdasági önállóságot kapjon úgy, hogy közben megőrizzék az ország egységét. Árulkodó, hogy Marape a Pangunával kapcsolatban megígérte: a kormány "segít újraépíteni és működésbe hozni a helyet."</p>
      <figure>
        <img src="https://cdn.nwmgroups.hu/s/img/i/1911/20191121bougainville-panguna1.jpg?w=644&amp;h=443"/>
        <figcaption>Archív felvétel a bányáról<cite>Forrás: Wikimedia Commons</cite></figcaption>
      </figure>
      <p>A kormány engedékeny hangneme mögött ott állhat az is, amiről november közepén a Sydney Morning Herald cikkezett. Eszerint egy lehetséges függetlenedéskor, az új nemzet elnöki címére a leginkább az egykori Forradalmi Hadsereg tábornoka, Sam Kauona az esélyes. Az ausztrál lap úgy tudja, Kauona már meg is kezdte az egyeztetéseket Kínával a továbbiakról, aminek keretében Peking ugyanazt csinálná ott, mint a régió más országaiban: <br/><mark>kikötőt, hidakat, utakat és repülőteret építene, és ezzel gazdaságilag magához láncolná az új országot.</mark></p>
      <p>A lap meg nem nevezett forrásai szerint a szigeten annyira erősek a függetlenségpárti hangok, hogy ha a szövetségi kormány halogatná a referendum eredményének ratifikálását vagy elutasítná azt, Bougainville egyoldalúan kikiáltja elszakadását, amit várhatóan Kína azonnal elismerne. A hatályos szabályozás szerint a népszavazás eredményét Pápua Új-Guineának törvényben kell elismernie, ennek elfogadását azonban Port Moresby-ben különböző eszközökkel elhúzhatják.</p>
      <aside>Kérdés persze, mi lesz az ára a függetlenségnek, ha az ezt pártolók kerülnek többségbe?</aside>
      <p>"A status quo fenntartása nem opció, nem is kérdés, hogy a szavazás új irányt ad Bougainville jövőjének" - mondja Kerryn Baker, az Ausztrál Nemzeti Egyetem csendes-óceáni térségének politológus kutatója. Szerinte az igazi kérdés az, hogyan fog a sziget térsége önálló államként térképre kerülni, ha az elszakadás mellett döntenek az ott élők.</p>
      <figure>
        <img src="https://cdn.nwmgroups.hu/s/img/i/1610/20161013arany-tomb1.jpg?w=644&amp;h=429"/>
        <figcaption>Illusztráció<cite>Forrás: AFP/Cultura Creative/GP Kidd/Gp Kidd</cite></figcaption>
      </figure>
      <p>Annmaree O'Keeffe, aki Ausztrália Pápua Új-Guineába irányuló segélyezési programját irányította a polgárháború éveiben és most egy Sydneyben működő kutatóműhely tanácsadója, azt mondja, a szigetnek se emberi, se anyagi erőforrásai nincsenek arra, hogy belátható időn belül sikerre vigye függetlenségét.</p>
      <blockquote>"Függetlenné tenni egy nemzetet költséges dolog: haderőt kell létrehozni, kereskedelmi megállapodásokat kötni, és így tovább. Mindez rengeteg pénzbe kerül, ami nem áll rendelkezésre.</blockquote>
      <p>A szakértő szerint, az igazi kihívás azonban az, hogy</p>
      <aside>a sziget ott marad a töméntelen értékes arannyal, rézzel, más nyersanyagokkal, anélkül, hogy tudnák, hogyan használják fel azt</aside>
      <p>- itt a szakértő egyértelműen a Panguna-bányára utal.</p>
      <p>Csakhogy egy másik kommentár szerint, a nyugati vállalatok egyelőre nem mozdultak rá arra, hogy ott lehessenek, amikor újra kitárul az aranybánya kapuja. A szigetre jellemző körülmények miatt, még a kínai vállalatoknak is különösen kemény dió lenne ott a termelést megkezdni, pedig a kínai cégek egyáltalán nem válogatósak, és bárhova elmennek, ahol üzletet szimatolnak.</p>
      <p>Más értékelhető gazdasági potenciálja viszont nincs Bougainville-nek. Az Új-dél-walesi Egyetem közgazdász professzora, Satish Chand, <a href="https://www.theguardian.com/world/2019/nov/20/birth-of-a-nation-bougainvilles-referendum-explained">összeszedte</a>, hogy a tartományi kormány milyen összegeket tudott begyűjteni társasági adókból, vámokból és más járulékokból. Eszerint 2016-ban 705 ezer dollárt szedtek be - ehhez képest a szövetségi kormánytól ugyanekkor 12,1 millió dollárt kaptak támogatásként. A professzor szerint a szigetnek az önfinanszírozási képessége alig éri el a "néhány százalékot."</p>
      <p>A helyszíni beszámolokból azonban kitűnik, sokan a helyiek közül úgy vélik, a tartománynak igenis megvan a képessége az önállóságra. Függetlenné válás esetén ami megépült már ott, az övéké marad, és visszatérhet a polgárháborús időszak előtti évek aranykora.</p>
      <related>
        <h4>KAPCSOLÓDÓ CIKK:</h4>
        <a href="https://www.origo.hu/gazdasag/20190315-hatalmas-autooalya-papuaujguinea-indonezia.html"/>
      </related>
    </article>
  </body>
</html>