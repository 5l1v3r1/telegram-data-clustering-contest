<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774116,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="למה לעזאזל חלונות המטוס כל כך קטנים?"/>
    <meta property="og:description" content="יש כמה סיבות טובות לכך שהחלל של תא הנוסעים במטוסים הוא ענק, אבל החלונות קטנים להחריד. אז למה בתא הטייס המצב הפוך והחלון גדול?"/>
  </head>
  <body>
    <article>
      <h1>למה לעזאזל חלונות המטוס כל כך קטנים?</h1>
      <h2>יש כמה סיבות טובות לכך שהחלל של תא הנוסעים במטוסים הוא ענק, אבל החלונות קטנים להחריד. אז למה בתא הטייס המצב הפוך והחלון גדול?</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">שירות כלכליסט</a></address>
      <p>שמתם פעם לב לכך שחלל הפנים של מטוסים הוא ענק אבל החלונות שלהם קטנטנים? למה? ובכן, יש לכך כמה סיבות.  </p>
      <h3>חוזק מבני</h3>
      <p>המתכת שמרכיבה את גוף המטוס חזקה במיוחד ומיועדת לעמוד בשינויי לחץ קיצוניים, למשל כשהמטוס עובר מגובה אפס לגובה עשרה ק"מ. ככל שהחלונות גדולים יותר, הם תופסים את מקומה של המתכת ששומרת על מעטפת המטוס חזקה ועמידה בפני שינויי הלחץ. כמובן שהחלונות אטומים היטב, אך כל הפרעה ברצף החומר של מעטפת המטוס מחלישה אותו. הדבר האחרון שאתם רוצים זה שהמטוס שלכם יתפרק באוויר, לכן החלונות נשארים קטנים כדי לשמור על חוזק מבני מקסימלי של מעטפת המטוס.</p>
      <figure>
        <img src="https://images1.calcalist.co.il/PicServer3/2019/11/20/948714/1_b.jpg"/>
        <figcaption>חלונות קטנים בגוף גדול <br/>צילום: שאטרסטוק</figcaption>
      </figure>
      <h3>משקל</h3>
      <p>החלק שאחראי על התקנת וקיבוע החלונות הוא כבד למדי, ונמצא מעליהם. לכן ככל שהחלונות גדולים יותר צריך יותר מקום ומשקל עבור החלקים שמקבעים אותם. וכולנו יודעים איזה תרגילים ותמרונים עושות חברות התעופה כדי להוריד, לא להעלות, את משקל המטוס.</p>
      <h3>מקרי חירום</h3>
      <p>באפריל 2018 מנוע של מטוס 737-700 של סאות'ווסט איירליינז כשל בגובה 32,000 רגל. רסיס שניתז מהפיצוץ שאירע במנוע המטוס ניפץ חלון, ונוסעת בשם ג'ניפר ריורדן שישבה לצידו כמעט נשאבה החוצה מהמטוס. למרות המאמצים ההירואיים של אנשי הצוות וכמה מהנוסעים, שהצליחו למשוך אותה בחזרה, היא לא שרדה את התקרית. העובדה שהחלון קטן משמעה ששינוי הלחץ הפתאומי בתוך המטוס בעקבות אירוע שכזה הוא ממושך ומתון יותר, מה שמאפשר ליותר חמצן להישאר בתא הנוסעים כדי שאלו יוכלו לשרוד עד שהמטוס מנמיך מספיק לגובה עם רמות חמצן נורמליות. אמנם יש במטוס מסכות חמצן, אך הן יכולות לספק חמצן רק במשך מספר דקות מוגבל. בנוסף, למרות המקאבריות שבדבר, היות החלון קטן גרמה לכך שרק נוסעת אחת נשאבה החוצה ולא יותר.</p>
      <figure>
        <img src="https://images1.calcalist.co.il/PicServer3/2019/11/20/948717/2_l.jpg"/>
        <figcaption>אפילו לילדים החלונות קטנים <br/>צילום: שאטרסטוק</figcaption>
      </figure>
      <h3>ומה לגבי החלון הענק של תא הטייס</h3>
      <p>ובכן, זה כבר סיפור אחר. על הטייסים לראות מה קורה סביבם כך שהחלון שלהם נבנה גדול ככל הניתן. חברות תעופה מוציאות מאות אלפי דולרים על החלונות הגדולים והאולטרה-חזקים האלה – חזקים אף יותר מחלונות מוגני ירי שיש בבנקים. חוץ מהיכולת לעמוד בהבדלי לחץ עצומים, ובהתנגשות אקראית בציפור חסרת מזל, הם מותקנים במסגרות גמישות שיכולות לספוג זעזועים ואת לחצי הטיסה האדירים שמופעלים עליהן. עקרונית אפשר היה להשתמש בהן גם לחלונות הנוסעים, אבל זה היה מייקר את המטוס לבלי הכר.</p>
      <h3>האם יימצא הפתרון לחלונות גדולים?</h3>
      <p>חברת פוקר בשיתוף עם בואינג מפתחת כבר שנים מטוס מנהלים בעל חלונות גדולים. הפתרון הטכנולוגי כבר נמצא וגם האישורים כבר ניתנו, ובכל זאת, למרות הבטחות היצרנים שב-2018 יושק מטוס מנהלים של בואינג עם חלונות רחבים, גם כיום, בשלהי 2019 הוא עדיין לא יצא לשוק. </p>
      <figure>
        <img src="https://images1.calcalist.co.il/PicServer3/2019/11/20/948722/3_b.jpg"/>
        <figcaption>חלון רחב שתוכנן למטוס המנהלים של בואינג <br/>צילום: GKN Aerospace</figcaption>
      </figure>
    </article>
  </body>
</html>