<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/sarec-o-proracunu-pravi-da-ni-se-vsega-konec-drzavni-svetniki-grozijo-z-vetom-742717"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Šarec: Izjava poslanca DeSUS, da je pripravljen z Janšo sodelovati v vladi, bi nas morala bolj skrbeti kot moja odsotnost"/>
    <meta property="og:description" content="Proračun ni namenjen vladi, temveč državi, je v pogovoru za Metino listo dejal premier Marjan Šarec, ki pravi, da pričakuje veto državnega sveta. &quot;Če ga"/>
  </head>
  <body>
    <article>
      <h1>Šarec: Izjava poslanca DeSUS, da je pripravljen z Janšo sodelovati v vladi, bi nas morala bolj skrbeti kot moja odsotnost</h1>
      <h2>
        <b>Proračun ni namenjen vladi, temveč državi, je v pogovoru za Metino listo dejal premier Marjan Šarec, ki pravi, da pričakuje veto državnega sveta. "Če ga ne bo, bom še toliko bolj vesel," je dejal, ob tem pa pojasnil, da ga minulo noč v DZ ni bilo, ker "ni še vsega konec". Poslanec SD Matjaž Nemec je namreč kritiziral Šarčevo odsotnost.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">STA</a></address>
      <p>Šarec je pojasnil, da se je namenoma odločil, da na sejo ne bo šel, "ker včeraj še ni bilo konec. Čaka nas še veto državnega sveta (...) kajti mislim, da veto bo. Če ga ne bo, bom toliko bolj vesel."<br/><br/>Dotaknil se je tudi izjav poslanca DeSUS Roberta Polnarja, ki je ob vztrajanju pri višjih povprečninah v četrtek ob robu seje dejal, da če bi bila v tem mandatu kakršna koli možnost za sodelovanje v drugi vladi, ki bi zmogla več poslanskih mandatov, bi sodeloval, tudi s SDS Janeza Janše. "Menim, da bi nas moralo tisto bolj skrbeti kot pa moja prisotnost ali neprisotnost," je dejal.<br/><br/>Glede dejstva, da je bil proračun potrjen z glasovi SNS, in očitkov Levice na ta račun, je Šarec izpostavil, da so tudi v omenjeni poslanski skupini "mirno izglasovali kar nekaj stvari tako s SDS kot z SNS". Na vprašanje, kje in kdaj pričakuje Jelinčičev račun za podporo proračunu, pa je dejal, da takega računa ne pričakuje. "Tako kot je povedal, država potrebuje proračun. In vsi bi se morali tega zavedati," je dodal.<br/><br/>Prenehanje sporazuma z Levico po Šarčevem mnenju ni nobena katastrofa in se da, tako kot v paru, tudi "brez papirja in prstana" čisto dobro živeti. Ob tem je izpostavil novo stanovanjsko zakonodajo, ki jo pripravljajo, in dodal, da če Levica tega ne bo podprla, "bo pač povedala, da ne dela tako kot govori".</p>
      <p>Šarec je glede predloga za imenovanje Angelike Mlinar za ministrico za kohezijo pojasnil, da ima "toliko nacionalne zavesti", da želi, da "so ministri vsaj dvojni državljani". "Zagotovo je sposobna in tudi ve, kaj se v Bruslju dogaja. Če se bo to uredilo, in verjamem, da se bo, nimam zadržkov," je še dodal.<br/><br/>Šarec še vedno tudi upa, da se bo Banka Slovenije "potegnila nazaj" glede navodila o pogojih kreditiranja prebivalstva. Opozoril je še, da bodo imele tudi banke zaradi tega določen izpad. Upa, da tega izpada ne bodo reševale z uvedbo ležarine za depozite.<br/><br/>Glede ustanovitve nove nacionalne letalske družbe, je dejal, da je vlada doslej le preverjala takšno možnost, in bil kritičen do medijev, ki "skačejo na prvo žogo".<br/><br/>Ob idejah o združevanju strank na levem polu je dejal, da so pripravljeni na sodelovanje in da bi "bilo lepo, če bi se lahko na nek način povezali. Morda sprva z neko pogodbo, saj ni treba, da smo takoj ena stranka. Samo da vidimo, da igramo na isti gol". Na vprašanje, ali ima ambicijo voditi liberalni blok, pa je odgovoril, da "stvari niso vedno samoumevne".</p>
      <p>loading...</p>
    </article>
  </body>
</html>