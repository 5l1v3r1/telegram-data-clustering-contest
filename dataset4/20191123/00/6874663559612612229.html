<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774300,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="בת&quot;א, בי-ם ובקריות: הפגנות בעקבות כתבי האישום נגד נתניהו"/>
    <meta property="og:description" content="סמוך למעונו הרשמי של ראש הממשלה ברחוב בלפור הפגינו תומכיו, הרואים בהגשת כתבי האישום &quot;הפיכה שלטונית&quot;. מולם, מתנגדיו קוראים לו להתפטר. ביוזמת המחנה הדמוקרטי, כ-2,500 הפגינו בכיכר הבימה בתל אביב. בקריית ביאליק הגיעו מאות לתמוך בנתניהו, למרות הודעת המארגנים על ביטול המחאה"/>
  </head>
  <body>
    <article>
      <h1>בת"א, בי-ם ובקריות: הפגנות בעקבות כתבי האישום נגד נתניהו</h1>
      <h2>סמוך למעונו הרשמי של ראש הממשלה ברחוב בלפור הפגינו תומכיו, הרואים בהגשת כתבי האישום "הפיכה שלטונית". מולם, מתנגדיו קוראים לו להתפטר. ביוזמת המחנה הדמוקרטי, כ-2,500 הפגינו בכיכר הבימה בתל אביב. בקריית ביאליק הגיעו מאות לתמוך בנתניהו, למרות הודעת המארגנים על ביטול המחאה</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">ynet</a></address>
      <p>על רקע החלטת היועץ המשפטי לממשלה אביחי מנדלבליט להגיש כתבי אישום נגד ראש הממשלה בנימין נתניהו בתיקי 1000, 2000 ו-4000, התקיימו הערב (שבת) הפגנות בכמה מוקדים ברחבי הארץ. שתי הפגנות נערכו ברחוב בירושלים, סמוך למעון ראש הממשלה ברחוב בלפור - הפגנה של כ-350 מתומכיו של נתניהו הרואים בהגשת כתב האישום "הפיכה שלטונית", לדבריהם, והפגנה מצד כ-100 מתנגדיו שקראו לו להתפטר לאור האישומים החמורים. בכיכר הבימה בתל אביב מחו כ-2,500 בני אדם בהפגנה ביוזמת המחנה הדמוקרטי, תחת הכותרת "ביבי תתפטר". יו"ר המחנה המחנה הדמוקרטי, ניצן הורביץ, קרא לציבור להגיע ולהשתתף במחאה: "מי שידבוק בנאמנות עיוורת לנתניהו, ייזכר כמי שנתן ידו להשחתה החמורה ביותר של הדמוקרטיה הישראלית".</p>
      <p> </p>
      <p> </p>
      <p>בהפגנת התמיכה בבלפור נשאו הפעילים שלטים עם הכיתוב "יום שחור לדמוקרטיה'", "ליכוד מאוחד מאז ולתמיד", "לחקור את החוקרים", ו-"עוצרים את ההפיכה השלטונית". מולם, כעשרה מפגינים נגד רה"מ שקוראים "נתניהו תתפטר" ו-"מושחתים לכלא". </p>
      <p> </p>
      <figure>
        <img src="https://images1.calcalist.co.il/PicServer3/2019/11/23/949391/18_l.jpg"/>
        <figcaption>ההפגנה בכיכר הבימה, הערב <br/>צילום: מוטי קמחי</figcaption>
      </figure>
      <p>בנוסף, כ-200 פעילי ליכוד הפגינו מול בית המשפט בקריות וקראו, בין היתר, "שי ניצן מושחת". בנוסף הם דרשו להעמיד לדין את ניצן ואת הפרקליטה המלווה ליאת בן ארי. מוקדם יותר הודיעו המארגנים על ביטול האירוע בעקבות צפי לאלפי בני אדם. יש לציין כי לצד התארגנות ההפגנות, בימים שמאז פרסום החלטת היועמ"ש הופצו ברשת קריאות הסתה, בעיקר נגד גורמי אכיפת החוק ובראשם היועץ המשפטי אביחי מנדלבליט ופרקליט המדינה שי ניצן.</p>
      <p> </p>
      <p>לקראת ההפגנה בתל אביב מסר יו"ר המחנה הדמוקרטי ניצן הורביץ כי "נתניהו חייב להתפטר. יש להקים ממשלה חדשה. מדינת ישראל נגד בנימין נתניהו. המילים האלו שפותחות את כתב האישום הן כל הסיפור. כל עוד נתניהו מתבצר בבלפור, הוא מכרסם במוסדות המדינה, בתשתית עליה בנויה החברה הישראלית. בגלל זה אנחנו פה, נגד הסכנה הזו ניאבק בכל הכוח. בשקריו מסית נתניהו נגד מוסדות החוק והמשפט. הוא אינו יכול יותר למלא בנאמנות את תפקיד ראש הממשלה. עליו לעזוב מייד את תפקידו.</p>
      <figure>
        <img src="https://images1.calcalist.co.il/PicServer3/2019/11/23/949391/18_l.jpg"/>
        <figcaption>המפגינים בתל אביב <br/>צילום: מוטי קמחי</figcaption>
      </figure>
      <p>"אם לא יתפטר, יש להקים ממשלה חדשה עוד בטרם פיזור הכנסת הנוכחית", המשיך הורביץ, "זאת כדי למנוע ממנו להיאחז בשילטון עוד למשך זמן רב. הנאמנות שלנו, כציבור וכנבחרי ציבור, הוא קודם למדינת ישראל. לשלטון החוק, לדמוקרטיה. לא לקיסר, לא לנאשם בשוחד".</p>
      <p> </p>
      <p>הוא קרא ליריביו הפוליטיים: "חברי וחברות הליכוד, אלה ימי גסיסתו הפוליטית של ראש הממשלה היוצא. יש חיים אחרי נתניהו. מי שידבוק בנאמנות עיוורת אליו, ייזכר כמי שנתן ידו להשחתה החמורה ביותר של הדמוקרטיה הישראלית. אימרו בקול ברור - עד כאן!".</p>
      <p> </p>
      <figure>
        <img src="https://images1.calcalist.co.il/PicServer3/2019/11/23/949393/19_l.jpg"/>
        <figcaption>מפגינים נגד נתניהו בקריית ביאליק, הערב <br/>צילום: אחיה ראב"ד</figcaption>
      </figure>
      <p>במהלך ההפגנה אמרה ח"כ סתיו שפיר: "לפני יומיים הגיע רגע האמת. ההחלטה של מנדלבליט הוכיחה שהמאבק בשחיתות של נתניהו היה המאבק הכי צודק, הכי נחוש והכי דחוף. משטרת ישראל, פרקליטות המדינה והיועץ המשפטי, כל רשויות אכיפת החוק של מדינת ישראל, קבעו לפני יומיים שנתניהו מכר את אזרחי ישראל. הם קבעו שנתניהו לקח שוחד והשחית את התקשורת החופשית במדינת ישראל.</p>
      <p> </p>
      <p>"אז נראה לכם שאנחנו נרכין את הראש ונשתוק?", המשיכה שפיר, "וכל זה כשאפילו לא נחקר למה ראש ממשלה מושחת אישר למכור צוללות מתקדמות למצרים, ופגע בבטחון ישראל, בזמן שבני הדודים שלו גוזרים קופון של מיליונים, אז אנחנו נרכין את הראש ונשתוק? אותו ראש הממשלה במשך שנים, מסית נגד מפכ"ל המשטרה, משתלח בפרקליטות המדינה, מאיים על עדים בכלים בלתי חוקיים, ועכשיו קורא למחאה שלנו "הפיכה שלטונית" ודורש לחקור את החוקרים, באמת נראה לכם שאנחנו נשתוק?". </p>
      <p>שפיר פנתה לאנשי הימין: "זו ההזדמנות שלכם, עם ישראל רוצה ניקוי אורוות. אל תתנו לשחיתות של נתניהו לדבוק בכם ולהכתים את כולכם. אל תעמדו מנגד בזמן שאדם מטורף גורר אותנו למלחמת אחים, שעלולה להיגמר באלימות. תוכיחו שלא איבדתם את המוסר. תוכיחו שלהיות איש ימין - לא אומר להיות מושחת. תוכיחו שלא שכחתם מה זה להיות ציונים, מה זה להיות ישראלים. אני יודעת שזה קשה. אני יודעת שלפעמים הכל נראה חשוך ואפל, אבל אני רוצה להבטיח לכם דבר אחד: ישראל תנצח".</p>
      <p> </p>
      <p>בהפגנה שמתקיימת בתל אביב נאם מזכיר קיבוץ בארי יניב הגי: בהפגנה בכיכר הבימה בתל אביב: "אני הגעתי הנה הערב כדי לדפוק על השולחן, ולהגיד למנהל - די. מספיק. מאז שביבי עלה לשלטון, מדיניות ישראל בעזה היא של ניהול הסכסוך. יש השקעה אדירה בהתמגנות, בהטבות מס, בכיפת ברזל, בחומה מעל ומתחת לקרקע. אני מוקיר תודה על המשאבים, אבל מאז שביבי ראש ממשלה - אין אף יוזמה אסטרטגית לשינוי המצב מיסוד, ואני לא מקבל את המצב כגזירה משמיים.</p>
      <p>"מדינת ישראל היא מעצמה צבאית, כלכלית ומדינית, ואני מאמין שאם ביבי היה שם את פתרון בעיית עזה בראש סדר העדיפות – היינו היום במקום לגמרי אחר. ואני לא נאיבי, אני מבין שזו משימה שהיא כמעט בלתי אפשרית", המשיך הגי, "הגיע הזמן למנהיגות שתצא שוב למסע בלתי אפשרי בדרך לפתרון הסכסוך של ישראל מול שכנותיה, ועומדת לפתחנו הזדמנות כי זמנו של ביבי תם. זו הזדמנות לקבל על עצמנו מנהיגות חדשה: בין אם היא תהיה משמאל, מהמרכז או מימין, שתנהיג לאור ערכים שאותם פוגש מי שמגיע לבקר ביישובים בדרום: ערבות הדדית, עבודה קשה, הגינות יושרה, חזון ציוני ואומץ לעשות את הבלתי אפשרי. ישבנו בשקט זמן רב מדי. לטובת ילדינו, ולטובתינו, הגיע זמן להחלפת המנהל".</p>
      <p> <b>היועמ"ש הכריע: נתניהו יואשם בשוחד</b></p>
      <p> </p>
      <p>היועץ המשפטי לממשלה, אביחי מנדלבליט, החליט ביום חמישי האחרון להגיש כתב אישום נגד ראש הממשלה בגין שוחד, מרמה והפרת אמונים בתיק 4000 (בזק-וואלה). מנדלבליט יגיש כתבי אישום נגד רה"מ בגין מרמה והפרת אמונים בתיקי 1000 ו-2000.</p>
      <p> </p>
      <p>גם בני הזוג שאול ואיריס אלוביץ' יואשמו בעבירות של מתן שוחד, שיבוש מהלכי משפט והדחה בחקירה בתיק וואלה-בזק, ובעל השליטה והעורך האחראי של קבוצת "ידיעות אחרונות", ארנון (נוני) מוזס, יואשם בהצעת שוחד בתיק 2000.</p>
      <p> </p>
      <p>
        <b>כחול לבן ציטטו את נתניהו, עמיר פרץ יעתור לבג"ץ</b>
      </p>
      <p> </p>
      <p>בתגובה להחלטה הדרמטית, הראשונה מסוגה בתולדות ישראל, בכחול לבן בחרו לצטט את דבריו של נתניהו מתקופתו כיו"ר האופוזיציה בזמן כהונתו של אהוד אולמרט, ומסרו: "ראש ממשלה ששקוע עד צוואר בחקירות, אין לו מנדט מוסרי וציבורי לקבוע דברים כל כך גורליים למדינת ישראל. כי קיים חשש, אני חייב להגיד, אמיתי ולא בלתי מבוסס, שהוא יכריע הכרעות על בסיס האינטרס האישי של ההישרדות הפוליטית שלו, ולא לפי האינטרס הלאומי".</p>
      <p>יו"ר העבודה-גשר, עמיר פרץ, הודיע כי בכוונתו לעתור לבג"ץ בדרישה להורות לנתניהו לצאת לנבצרות. "כתבי האישום של נתניהו הם הסיבה שלא קמה בישראל ממשלה", מסר פרץ. "בדמוקרטיה - לא נוכל להשלים עם ראש ממשלה תחת כתב אישום. רק בגלל כתבי האישום נוצר הפלונטר הפוליטי בישראל. אם נצליח למנוע מנתניהו להיאחז בקרנות המזבח, נמנע בחירות בפעם השלישית תוך שנה". </p>
      <p>בגוש הימין תומכים בנתניהו: ח"כ שלמה קרעי מהליכוד מסר כי "היועמ"ש לא הצליח לסתום עם האצבע את שטף הטרלול והניסיון להפיכה שלטונית באמצעות צבא של פרקליטים. צבא המונהג על ידי אדם אחד ששם לו למטרה להדיח ראש ממשלה מכהן. רה"מ חף מפשע עד שיוכח אחרת. הוא ימשיך לכהן כי כך קובע החוק ואף שופט בג"ץ לא יעז להתערב בזה. יש ציבור גדול מאוד שישמור על החוק במקום אלו שאמונים עליו באופן רשמי ומעלו בתפקידם". שר התחבורה בצלאל סמוטריץ' אף קרא לציבור "לצאת לרחובות" נגד הפרקליטות. </p>
      <p>תיקיו הפליליים של נתניהו, שטען לאורך כל הדרך לחפותו, עמדו בשנים האחרונות במרכז השיח הפוליטי והציבורי במדינה, הובילו לעימותים תדירים של תומכיו עם מערכת אכיפת החוק ולהפגנות מול בית היועמ"ש, וקשורים גם לפלונטר הפוליטי חסר התקדים שבו נמצאת ישראל. כתב האישום נגד נתניהו נמסר במקביל לראש הממשלה, לפרקליטיו וליו"ר הכנסת, יולי אדלשטיין. כתב האישום לא הופקד בבית המשפט כנהוג, שכן נתניהו יכול לבקש מהכנסת חסינות מפני העמדה לדין בתוך 30 יום. </p>
      <p>עם זאת, מכיוון שלא הושגו הסכמות בין הסיעות הגדולות על הקמת ועדת הכנסת - היא לא כוננה, ורק אם תקום ממשלה בקרוב ניתן יהיה להקימה. כלומר, אם יתקיימו בחירות שלישיות, ההליכים המשפטיים בתיקי נתניהו צפויים להתעכב בחצי שנה לפחות.</p>
      <p> </p>
      <p>החלטת היועמ"ש מקטינה עוד יותר את הסיכויים להקמת ממשלת אחדות, שכן ראשי כחול לבן הצהירו פעמים רבות שלא יהיו מוכנים לשבת עם ראש ממשלה שיוגש נגדו כתב אישום. בהנחה שיתקיימו בחירות שלישיות, תהיה זו הפעם הראשונה שמועמד להרכבת ממשלת מתמודד עם כתב אישום שהוגש נגדו, ולכן תישאל השאלה האם הנשיא ראובן ריבלין יכול להטיל עליו להקים ממשלה.</p>
    </article>
  </body>
</html>