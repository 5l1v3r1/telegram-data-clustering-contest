<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774283,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="מצרים: ההכנסות מתיירות רשמו שיא היסטורי"/>
    <meta property="og:description" content="מדובר ביותר מ-12.5 מיליארד דולר בשנה הפיסקאלית האחרונה; מספר התיירים הגיע לרמות השיא של 2010 לאחר כמה שנים קשות בעקבות שיפור ביטחוני"/>
  </head>
  <body>
    <article>
      <h1>מצרים: ההכנסות מתיירות רשמו שיא היסטורי</h1>
      <h2>מדובר ביותר מ-12.5 מיליארד דולר בשנה הפיסקאלית האחרונה; מספר התיירים הגיע לרמות השיא של 2010 לאחר כמה שנים קשות בעקבות שיפור ביטחוני</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">שירות כלכליסט</a></address>
      <p>לא רק הישראלים שנוהרים לחצי האי סיני: מספר התיירים המבקרים במצרים חזר לרמות השיא של 2010 לאחר מספר שנים הפכפכות, כך לפי בלומברג. הרשויות מקוות שהדבר יעזור להניע את הצמיחה באחד ממקורות המטבע הזר המרכזיים של המדינה.</p>
      <p>התיירות, שמהווה 15% מכלכלת מצרים, נפגעה קשות לאחר ההפיכה ב-2011 ונפגעה עוד יותר בעקבות סדרת התקפות על תיירים, כולל הפלת מטוס נוסעים רוסי בחצי האי סיני לפני כארבע שנים ומאבק עם אנשי דאעש באזור. אך בינתיים רמת הביטחון השתפרה, והתיירים החלו לחזור. בריטניה, למשל, הסירה באוקטובר את האזהרה שפרסמה לחברות תעופה שטסות לאתרי הנופש המרכזיים בסיני.</p>
      <figure>
        <img src="https://images1.calcalist.co.il/PicServer3/2018/04/23/811988/6726771094094640360no_l.jpg"/>
        <figcaption>אנשי דאעש בחצי האי סיני</figcaption>
      </figure>
      <p>ההכנסות מתיירות עלו על 12.5 מיליארד דולר בשנה הפיסקאלית 2018-19. מדובר ב"ההכנסה הגבוהה ביותר מתיירות בהיסטוריה של מצרים" ואישוש לסטנדרטים החדשים והקפדניים של הרשויות בכל הנוגע לתנאי הארחה וקידום מכירות בעולם, כך אמרה שרת התיירות המצרית ראניה אל-משאט בראיון לבלומברג שלשום (ה').</p>
      <p>לדבריה, מצרים פועלת לפתח גם אפשרויות שמעבר ל"תיירות תרבותית ובילוי בים. התיירים של היום מחפשים חוויות, גיוון ותחושת שייכות לקהילה המקומית". היא ציינה את הפוטנציאל של מסלול הר הים האדום, מסלול הליכה באורך 170 ק"מ שנמצא ליד אתר הנופש הורגדה. "עד דצמבר 2019 נגיע לשיא תיירים במונחי 2010", כך אמרה אל-משאט. פתיחת המוזיאון המצרי הגדול ליד הפירמידות בגיזה שאמורה להתרחש בשנה הבאה תהווה לדבריה מוקד משיכה נוסף לתיירים.</p>
    </article>
  </body>
</html>