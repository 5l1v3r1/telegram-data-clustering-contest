<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/sudamerica/2019/11/23-63728725/gabigol_e_l_eroe_del_flamengo_doppietta_e_trionfo_in_libertadores/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Gabigol è l'eroe del Flamengo, doppietta e trionfo in Libertadores"/>
    <meta property="og:description" content="I due gol (all’89’ e al 92’!) dell’attaccante di proprietà Inter hanno permesso alla squadra di Jorge Jesus di battere 2-1 il River nella straordinaria finale di Lima"/>
  </head>
  <body>
    <article>
      <h1>Gabigol è l'eroe del Flamengo, doppietta e trionfo in Libertadores</h1>
      <h2>I due gol (all’89’ e al 92’!) dell’attaccante di proprietà Inter hanno permesso alla squadra di Jorge Jesus di battere 2-1 il River nella straordinaria finale di Lima</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>La pazzesca finale di Lima la decide l’uomo più atteso. <b>Gabigol</b> ribalta il vantaggio di Santos Borré con una clamorosa doppietta nel recupero che permette al <b>Flamengo</b> di avere la meglio sul<b> River Plate</b> per 2-1: l’attaccante di proprietà Inter latita nel primo tempo, fa lo show nel secondo così come tutta la banda di <b>Jorge Jesus</b>, secondo allenatore europeo della storia a conquistare la massima competizione sudamericana. L’unica pecca per il brasiliano, se così si può dire in un giorno di festa, è il rosso rimediato allo scadere.</p>
      <h3>Gabigol, una doppietta clamorosa</h3>
      <p>River sostanzialmente più organizzato, Flamengo costretto a puntare sull’esuberanza dei suoi talenti che - almeno nel primo tempo - sembrano venire meno. L’ex romanista <b>Gerson</b> è uno dei pochi a tentare qualche guizzo, il capocannoniere Gabigol è troppo isolato e non riesce a impensierire la porta di Armani se non con una conclusione dalla distanza che però non porta al risultato sperato. Il match si sblocca in favore della squadra di Gallardo al 14’ con il bel piattone di <b>Santos Borré</b>, poi al 37’ pochi centimetri negano a Palacios la gioia del raddoppio: la violenta botta da fuori area del centrocampista del River termina fuori di un nulla. Nella ripresa c’è bisogno del miglior <b>Armani</b> per evitare che <b>Everton Ribeiro</b> porti il Flamengo sull’1-1 scatenando la “furia” di Jorge Jesus che corre ai ripari aumentando il peso offensivo dei brasiliani con Diego prima e Vitinho dopo. L’assedio rossonero, complice anche un banale errore del neoentrato <b>Pratto</b>, porta all’1-1 di Gabigol all’89’. Tre minuti più tardi, invece, si consuma il clamoroso epilogo: altro errore della difesa argentina e doppietta dell’attaccante di proprietà Inter che esulta togliendosi la maglia e regalando ai tifosi del Fla presenti allo stadio una gioia indescrivibile.</p>
      <related>
        <a href="https://www.tuttosport.com/foto/calcio/calcio-estero/sudamerica/2019/11/23-63671640/coppa_libertadores_cristo_redentore_con_la_maglia_del_flamengo/"/>
        <a href="https://www.tuttosport.com/calcio/calcio-estero/"/>
        <a href="https://www.tuttosport.com/archivio/calcio/calcio-estero/sudamerica"/>
        <a href="https://www.tuttosport.com/news/calcio/calcio-estero/sudamerica/2019/11/22-63654215/flamengo-river_finale_inedita_prima_volta_a_gara_secca/?related_news"/>
        <a href="https://www.tuttosport.com/news/calcio/calcio-estero/sudamerica/2019/11/21-63624591/maradona_cambia_idea_restera_ancora_sulla_panchina_del_gimnasia_la_plata_/?related_news"/>
        <a href="https://www.tuttosport.com/news/calcio/calcio-estero/sudamerica/2019/11/19-63548772/maradona_si_dimette_da_allenatore_del_gimnasia_la_plata/?related_news"/>
        <a href="https://www.tuttosport.com/news/calcio/calcio-estero/sudamerica/2019/11/16-63437611/battibecco_tra_tite_e_messi_mi_ha_detto_di_stare_zitto_/?related_news"/>
      </related>
    </article>
  </body>
</html>