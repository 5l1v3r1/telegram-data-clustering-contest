<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/aktualis/2019/11/venykoteles-lesz-tobb-fajdalomcsillapito"/>
    <meta property="og:site_name" content="ALON"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Vényköteles lesz több fájdalomcsillapító"/>
    <meta property="og:description" content="Hamarosan vényköteles lesz több fájdalomcsillapító."/>
  </head>
  <body>
    <article>
      <h1>Vényköteles lesz több fájdalomcsillapító</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <b>Hamarosan vényköteles lesz több fájdalomcsillapító.</b>
      </p>
      <p><b>Jövő év május 1-jével vénykötelessé válnak egyes ibuprofén és dexibuprofén tartalmú fájdalomcsillapítók</b> - közölte honlapján a gyógyszerhatóság.</p>
      <p>Az Országos Gyógyszerészeti és Élelmezés-egészségügyi Intézet (OGYÉI) közlése szerint a 600 és 800 milligramm ibuprofént és 300 milligramm dexibuprofént tartalmazó tablettákat érinti a változás.</p>
      <p>A döntés előzménye, hogy az Európai Gyógyszerügynökség (EMA) 2014-ben indított vizsgálata arra a következtetésre jutott, hogy <b>az ibuprofén magas napi összdózisa</b> fokozott <b>szív- és érrendszeri kockázattal jár</b>, ami már orvosi kontrollt igényel - írja a hatóság.</p>
      <p>Az ibuprofén a nem szteroid gyulladáscsökkentők közé tartozik, és csaknem 60 éve van forgalomban a világon. Számos gyógyszerformában (tabletta, szuszpenzió, krém) kapható önmagában vagy kombinációban.</p>
      <p>Magyarországon jelenleg szinte kizárólag vény nélkül érhető el. Alacsonyabb, 1200 milligrammnál kisebb napi dózisban széles körben használják <b>heveny fájdalom, láz, meghűlés enyhítésére</b>, magasabb dózisban<b> reumás betegségek hosszú távú kezelésére ajánlják</b>.</p>
      <p>
        <i>(MTI)</i>
      </p>
    </article>
  </body>
</html>