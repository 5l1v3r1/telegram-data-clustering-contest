<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/me-gemati-faretra-paok-ke-aristi-psichologia"/>
    <meta property="og:site_name" content="Metrosport.gr"/>
    <meta property="article:published_time" content="2019-11-23T00:15:00+00:00"/>
    <meta property="og:title" content="Πρώτη φορά φέτος συμβαίνει στον ΠΑΟΚ"/>
    <meta property="og:description" content="Για πρώτη φορά τη φετινή σεζόν ο Φερέιρα μπορεί να υπολογίζει σε όλα τα βαριά χαρτιά για τη βασική ενδεκάδα"/>
  </head>
  <body>
    <article>
      <h1>Πρώτη φορά φέτος συμβαίνει στον ΠΑΟΚ</h1>
      <h2>Για πρώτη φορά τη φετινή σεζόν ο Φερέιρα μπορεί να υπολογίζει σε όλα τα βαριά χαρτιά για τη βασική ενδεκάδα</h2>
      <address><time datetime="2019-11-23T00:15:00+00:00">23 Nov 2019, 00:15</time> by <a rel="author">Κώστας Πετρωτός</a></address>
      <p>Με εξαίρεση τον τραυματία Ζαμπά (αφού ο απών Βέρνμπλουμ σε λίγες μέρες συμπληρώνει ένα χρόνο απουσίας από τα γήπεδα), ο Αμπέλ Φερέιρα έχει μια γεμάτη φαρέτρα και αυτό συμβαίνει για πρώτη φορά τη φετινή σεζόν.</p>
      <p>Ο Αντελίνο Βιεϊρίνια όπως απέδειξε τον τελευταίο μήνα και πολύ περισσότερο στο ματς με τη Δόξα, είναι έτοιμος για ενενηντάλεπτο. Ο Ζοσέ Μαουρίσιο είναι και αυτός ετοιμοπόλεμος έχοντας αφήσει στην άκρη και το μυικό τραυματισμό μετά από εκείνον στους χιαστούς. Παράλληλα και ο Φερνάντο Βαρέλα πλέον διεκδικεί ξανά θέση βασικού αφού το πρόβλημα στο μηνίσκο μέσω της επέμβασης που είχε κάνει ξεπεράστηκε. Ετσι για πρώτη φορά φέτος ο Πορτογάλος τεχνικός του Δικεφάλου έχει, με την απόλυτη έννοια, τον ευχάριστο πονοκέφαλο για τον καταρτισμό της ενδεκάδας απέναντι στη Λάρισα.</p>
      <p>Αλλά αυτός ο πονοκέφαλος είναι πλέον… διαρκείας και αυτό είναι το πιο σημαντικό στη μάχη που δίνει ο ΠΑΟΚ για να κρατήσει τα κεκτημένα. Για τη μεθαυριανή αναμέτρηση είναι σίγουρο ότι αρκετοί παίκτες διεκδικούν θέση και κάποιοι άλλοι την έχουν “κλειδώσει”. Η σημερινή προπόνηση θα ξεκαθαρίσει τα πάντα. Τις τελευταίες εβδομάδες και μετά από κάθε αγώνα Πρωταθλήματος, ο Φερέιρα είχε αναφερθεί στα οφέλη του συναγωνισμού φέρνοντας ως παράδειγμα τον Ινγκασον, τον Μίσιτς, τον Σφιντέρσκι και τον Ζίβκοβιτς.</p>
      <p>Στην ουσία πλέον για καίριες θέσεις υπάρχει ένας μεγάλος συναγωνισμός όπου ο μεγάλος κερδισμένος είναι ο ΠΑΟΚ και κανείς άλλος. Η ψυχολογία στην ομάδα είναι άριστη, το σημαντικό είναι πως δεν επέστρεψε κανείς από τους διεθνείς τραυματίας αλλά αντιθέτως έφεραν μαζί τους με την επιστροφή τους καλές εμφανίσεις όπως οι Λημνιός, Γιαννούλης αλλά και ο Ινγκασον.</p>
      <p>Φυσικά ο καθρέφτης είναι ο αγωνιστικός χώρος και σε πρώτη φάση στο ματς με τη Λάρισα ο ΠΑΟΚ καλείται να κερδίσει τους τρεις βαθμούς και να στρέψει στη συνέχεια την προσοχή του στο ματς με τον Ολυμπιακό.</p>
      <p>*Από την έντυπη έκδοση της Metrosport (22/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/akomi-den-echi-erthi-episimi-protasi-gia-pekti-tou-paok"/>
        <a href="http://www.metrosport.gr/article/odigies-tis-pae-gia-to-paok-tv"/>
        <a href="http://www.metrosport.gr/article/michai-imaste-paok-ke-prepi-na-kiriarchisoume"/>
        <a href="http://www.metrosport.gr/article/proponisi-me-ikogeniako-diplo-ston-paok-ke-gkolara-vieiriniavd"/>
        <a href="http://www.metrosport.gr/article/apostolidis-gia-ipothesi-gkarsia-epiveveononte-ta-legomena-kokkali"/>
        <a href="http://www.metrosport.gr/article/ekane-thavmata-vieirinia-prepi-na-epistrepsi-prigiovits"/>
      </related>
    </article>
  </body>
</html>