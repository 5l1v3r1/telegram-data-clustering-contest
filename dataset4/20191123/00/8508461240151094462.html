<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/temy/8-najlepsich-smartfonov-do-400-e-pod-tohtorocny-stromcek/"/>
    <meta property="og:site_name" content="TECHBOX"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="8 najlepších smartfónov do 400 € pod tohtoročný stromček"/>
    <meta property="og:description" content="Hľadáte ideálny smartfón pod stromček, ktorý vás nesklame výbavou, no zároveň vás nezruinuje? Vybrali sme pre vás 8 modelov, ktoré by ste nemali prehliadnuť."/>
  </head>
  <body>
    <article>
      <h1>8 najlepších smartfónov do 400 € pod tohtoročný stromček</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Stanislav Vinc</a></address>
      <p>
        <b>Tie najlepšie smartfóny sú čoraz drahšie, no na druhej strane sú lacné smartfóny čoraz lepšie. Aj preto sa stávajú smartfóny v cene do 400 € čoraz lepšou voľbou aj v prípade, že ide o vianočný darček pre náročnejších používateĺov. Vybrali sme pre vás osem modelov, ktoré by určite nemali chýbať vo vašom hľadáčiku.</b>
      </p>
      <p>Ďalšie tipy na produkty z iných oblastí, vrátane herných konzol, robotických pomocníkov či fotoaparátov alebo televízorov nájdete <a href="https://techbox.dennikn.sk/znacka/cps/">v našej vianočnej sekcii Čo pod stromček (ČPS)</a>.</p>
      <h3>Čo vedieť pred kúpou?</h3>
      <p>Výrobcovia smartfónov tento rok chrlia na trh jeden model za druhým, čo má za následok neprehľadnú, no na druhej strane pestrú ponuku a to najmä v nami zvolenej cenovej kategórii. V tomto výbere sme sa nezamerali na najlacnejšie modely na trhu, ale na modely v rozumnej cenovej hladine, ktoré vás výbavou a funkciami rozhodne nesklamú aj napriek tomu, že nejde o vlajkové lode.</p>
      <p>Tak ako v minuloročných výberoch cenovo dostupných smartfónov, aj v tomto prípade samozrejme musíte počítať s tým, že výrobcovia pre dosiahnutie nižšej ceny museli urobiť tu a tam isté kompromisy. Tieto kompromisy však z roka na rok čoraz menej zasahujú priamo do funkcií, ktoré budete používať každý deň.</p>
      <figure>
        <img src="https://techbox.dennikn.sk/wp-content/uploads/2019/11/zena-smartfon-lifestyle.jpg"/>
        <figcaption>
          <cite>ZDROJ | Pixabay</cite>
        </figcaption>
      </figure>
      <p>Vďaka klesajúcej cene vybraných komponentov tak aj v smartfóne do 400 € budete mať k dispozícii kvalitný displej, výkonný hardvér aj prekvapivo kvalitné fotoaparáty (áno, v množnom čísle). Vlajkovým lodiam sa samozrejme vybrané modely stále nevyrovnajú, no ak nepotrebujete mať vo vrecku to najlepšie a najnovšie na trhu, sklamaní určite nebudete.</p>
      <p>Oproti najdrahším smartfónom na trhu vybraným modelom chýbajú niektoré vedľajšie vychytávky, ako napríklad stereo ozvučenie, bezdrôtové nabíjanie alebo odolnosť voči vode a prachu (hoci ani to nie je vždy pravidlom).</p>
      <p>Ak už hovoríme o viacerých fotoaparátoch na zadnej strane, mali by ste myslieť aj na to, že viac fotoaparátov vám nezaručí vyššiu kvalitu bežných fotografií. Dodatočné fotoaparáty sú väčšinou určené iba na tvorbu istých druhov fotografií, napríklad na ultraširokouhlé alebo priblížené zábery a na kvalitu obyčajných fotografií nemajú žiaden vplyv.</p>
      <related>
        <a href="https://techbox.dennikn.sk/temy/13-tipov-na-vianocne-smart-hracky-ktore-vase-deti-potesia-aj-nieco-naucia/"/>
      </related>
      <p>Ak si vyberiete model čo najbližšie k nami zvolenej cenovej hranici, dnes už vám s najväčšou pravdepodobnosťou nehrozí, že by vás mohol pri bežnom používaní brzdiť výkon čipsetu alebo výdrž batérie. Tieto neduhy lacných smartfónov sú už dnes našťastie takmer vo všetkých prípadoch minulosťou.</p>
      <p>O smartfónoch ako takých sa už dnes hovorí, že dospeli a oproti doterajšiemu vývoji pri nich nemôžeme očakávať až tak rapídny pokrok. V praxi to pri výbere nového smartfónu znamená, že takmer všetky smartfóny v jednej cenovej línii sú na takmer rovnakej úrovni, čo dokazuje už len samotný fakt, že sú často postavené na rovnakých čipsetoch a s displejmi a fotoaparátmi od jedného výrobcu.</p>
      <figure>
        <img src="https://techbox.dennikn.sk/wp-content/uploads/2019/11/Vianoce-telefon-phone-christmas-lifestyle.jpg"/>
        <figcaption>
          <cite>ZDROJ | Nietjuh (Pixabay)</cite>
        </figcaption>
      </figure>
      <p>Ako si teda vybrať ten správny? Ako sme spomínali vyššie, výrobcovia niekde pri tejto cene museli urobiť kompromisy a záleží len na vás, čo ste pri cenovej hranici 400 € ochotní obetovať. Ak veľa nefotíte, ale naopak často na smartfóne sledujete filmy či hráte hry, vyberiete si iný model ako niekto, kto potrebuje siahnuť po novom smartfóne hlavne z dôvodu tvorby kvalitnejších fotografií.</p>
      <p>Pri jednotlivých smartfónoch vždy uvádzame ich silné a slabé stránky, ktoré vám pomôžu rozhodnúť sa. Nejde však o recenzie v skratke a pri tvorbe tohto článku sme ani nemali možnosť otestovať všetky vybrané modely osobne. Pred kúpou vám teda odporúčame pozrieť sa aj na plnohodnotné recenzie, či diskusné fóra so skúsenosťami od reálnych majiteľov vybraných modelov.</p>
      <related>
        <a href="https://techbox.dennikn.sk/temy/5-hernych-konzol-na-vianoce-ktore-zabavia-celu-rodinu/"/>
      </related>
      <p>Po softvérovej stránke sa jednotlivé smartfóny (s výnimkou tých od Apple) až tak nelíšia. Samozrejme, jednotliví výrobcovia do nich inštalujú vlastné nadstavby s vlastnými vychytávkami, no v základe ide vždy o ten istý Android, ktorý si v prípade potreby môžete prispôsobiť podľa vašich potrieb.</p>
      <p>Pri výbere konkrétneho modelu to nekončí, mali by ste taktiež myslieť na to, po ktorej pamäťovej verzii siahnete. Ak si pred kúpou vyberiete verziu s príliš malým interným úložiskom, časom si k budete musieť dokúpiť aj microSD kartu. Ak však daný smartfón nemá na takúto kartu slot, s lokálnymi dátami sa budete musieť skôr či neskôr uskromniť. Výber správnej verzie je preto dôležitý a často sa oplatí si za ňu aj priplatiť.</p>
      <figure>
        <img src="https://techbox.dennikn.sk/wp-content/uploads/2019/08/Smartphone-mail-pisanie-lifestyle-ico.jpg"/>
        <figcaption>
          <cite>ZDROJ | rawpixel (Pixabay)</cite>
        </figcaption>
      </figure>
      <p>Keď už sa pre nejaký smartfón rozhodnete, odporúčame vám ešte pred samotnými Vianocami myslieť na presun dát, ktorému sa pri kúpe nového smartfónu nevyhnete. Najjednoduchšou cestou je vytvorenie zálohy na cloud, kde môžete mať zálohované vaše kontakty, správy, aplikácie aj fotografie a videá.</p>
      <p>Po rozbalení nového smartfónu si už doň iba stiahnete zálohu, vďaka čomu si ušetríte množstvo času a nervov. Vlastné cloudové riešenie ponúka takmer každý výrobca smartfónu, takže presný postup závisí od konkrétneho modelu, ktorý si vyberiete.</p>
      <h4>Zhrnutie:</h4>
      <ul>
        <li>V tejto cenovej kategórii sa už príliš nemusíte obávať pomalého hardvéru, hráčom a náročným používateľom však vybrané modely stačiť nemusia,</li>
        <li>bezdrôtové nabíjanie či stereo ozvučenie v týchto smartfónoch väčšinou nenájdete, stále ide o výsadu vlajkových lodí,</li>
        <li>viac fotoaparátov neznamená vyššiu kvalitu fotografií, iba rozmanitejšiu ponuku fotografických režimov,</li>
        <li>pred kúpou zvážte, či vám bude ponúkané interné úložisko stačiť, či by ste nemali radšej siahnuť po drahšej verzii s väčšou pamäťou a či budete môcť časom internú pamäť rozšíriť pomocou microSD karty,</li>
        <li>ešte pred Vianocami si zálohujte dáta vo vašom starom smartfóne, zabezpečíte si tým hladký prechod na nový smartfón.</li>
      </ul>
      <h3>Apple iPhone 6s</h3>
      <p>
        <b>328,00 €</b>
      </p>
      <figure>
        <img src="https://techbox.dennikn.sk/wp-content/uploads/2019/11/Apple-iPhone-6s.jpg"/>
        <figcaption>
          <cite>ZDROJ | Apple</cite>
        </figcaption>
      </figure>
      <h4>Prečo kúpiť?</h4>
      <p>Ak patríte k fanúšikom Apple a najmä k fanúšikom operačného systému iOS, nie je nad čím premýšľať. Štyri roky starý iPhone 6s je jediným modelom tejto značky, ktorý sa už zmestí pod nami zvolenú cenovú hranicu. Táto doba je samozrejme v technologickom ponímaní skutočne dlhá, no iPhone našťastie oproti svojej konkurencii dostáva výrazne dlhšiu softvérovú podporu. Môžeme tak predpokladať, že iPhone 6s by sa po iOS 13 mal dočkať aj aktualizácie na verziu iOS 14, vďaka čomu bude tento model minimálne po softvérovej stránke ešte stále aktuálny aspoň ďalšie 2 roky.</p>
      <h4>Prečo nekúpiť?</h4>
      <p>Po softvérovej stránke ešte iPhone 6s do starého železa určite nepatrí, ho jeho hardvéru už pomaly, ale isto dochádza dych. Je to problém? To záleží iba od toho, na čo ho plánujete používať. Nenáročným používateľom nemusia prekážať pomalšie reakcie systému, slabší fotoaparát alebo slabšia výdrž batérie. Nároční používatelia však urobia lepšie, ak si priplatia za novší model, alebo sa radšej preorientujú na Android, ktorý ponúka cenovo dostupnejšie smartfóny.</p>
      <h3>Honor View 20</h3>
      <p>
        <b>349,00 €</b>
      </p>
      <figure>
        <img src="https://techbox.dennikn.sk/wp-content/uploads/2019/11/Honor-20-View.jpg"/>
        <figcaption>
          <cite>ZDROJ | Honor</cite>
        </figcaption>
      </figure>
      <h4>Prečo kúpiť?</h4>
      <p>To, čo je v prípade iných výrobcov stredná trieda, je v prípade značky Honor vlajková loď a to myslíme v dobrom. Honor View 20 vám za pomerne priaznivú cenu ponúka skutočne výkonný čipset Kirin 980, na ktorom sú postavené aj vlajkové lode značky Huawei, k čomu pridáva 6 GB RAM, priestranný 6,4“ IPS displej s rozlíšením Full HD+ a hlavne 48-Mpx fotoaparát od Sony doplnený o TOF 3D senzor. Honor View 20 dokonca neprišiel ani o obľúbený 3,5-mm jack a infračervený port.</p>
      <h4>Prečo nekúpiť?</h4>
      <p>Honor View 20 si od nás v našej recenzii odniesol priaznivé hodnotenie, no vytkli sme mu nerovnomerné podsvietenie obrazovky, ako aj chýbajúci slot na microSD kartu a chýbajúce bezdrôtové nabíjanie. Posledný nedostatok by sme ešte mohli prehliadnuť, no absencia možnosti rozšírenia internej pamäte o pamäťovú kartu vám môže najmä v 128 GB verzii veľmi rýchlo spôsobiť problémy ukladaním aplikácií a médií.</p>
      <h3>Huawei P30 lite</h3>
      <p>
        <b>329,00 €</b>
      </p>
      <figure>
        <img src="https://techbox.dennikn.sk/wp-content/uploads/2019/11/Huawei-P30-lite.jpg"/>
        <figcaption>
          <cite>ZDROJ | Huawei</cite>
        </figcaption>
      </figure>
      <h4>Prečo kúpiť?</h4>
      <p>Lacnejšia alternatíva vlajkovej lode Huawei P30 ponúka priestranný 6,15“ LCD displej s malým výrezom, v ktorom je umiestnený až 24-Mpx selfie fotoaparát. Na opačnej strane nájdeme trojitý fotoaparát tvorený 48-Mpx objektívom pre zvýšenie ostrosti, širokouhlým 8-Mpx objektívom a 2-Mpx objektívom pre snímanie hĺbky pri tvorbe portrétových fotografií. O plynulý chod systému sa postará pomerne výkonný čipset Kirin 710 s 8-jadrovým procesorom a 4 GB RAM. Batéria s kapacitou 3 340 mAh a podporou rýchleho nabíjania vydrží na jedno nabitie až 1,5 dňa.</p>
      <h4>Prečo nekúpiť?</h4>
      <p>Ak nepotrebujete až tak kvalitný fotoaparát, rýchle nabíjanie a USB-C, za výrazne nižšiu cenu si môžete kúpiť smartfón <a href="https://techbox.dennikn.sk/recenzie/suboj-huawei-p30-lite-vs-honor-20-lite-je-vobec-medzi-nimi-nejaky-rozdiel/">Honor 20 Lite s takmer identickou výbavou</a>. Mínusom tiež môže byť hybridný slot pre Dual SIM a chýbajúca podpora nahrávania videa v 4K UHD rozlíšení.</p>
      <h3>Motorola one zoom</h3>
      <p>
        <b>429,00 €</b>
      </p>
      <figure>
        <img src="https://techbox.dennikn.sk/wp-content/uploads/2019/11/Motorola-one-zoom.jpg"/>
        <figcaption>
          <cite>ZDROJ | Motorola</cite>
        </figcaption>
      </figure>
      <h4>Prečo kúpiť?</h4>
      <p>Zrejme vám neuniklo, že sme s týmto modelom mierne prekročili cenovú hranicu, ktorú sme si sami stanovili. Urobili sme tak z dvoch hlavných dôvodov. Motorola one zoom je v prvom rade oproti ostatným modelom značky výrazne lepšie vybavená a v druhom rade môžeme s istotou predpovedať, že jej cena v najbližších týždňoch, prinajhoršom mesiacoch, klesne pod 400 €.</p>
      <p>Za túto cenu dostanete pomerne čistý Android využívajúci čipset Snapdragon 675 s 8-jadrovým procesorom a 4 GB RAM. Na zadnej strane tentokrát nájdeme až štyri fotoaparáty, ktoré vám umožnia tvoriť kvalitné nočné fotografie, unikátne ultraširokouhlé zábery, priblížené zábery teleobjektívom a napokon aj obľúbené portrétové fotografie s rozmazaným pozadím. Plusom je tiež batéria so štedrou kapacitou 4 000 mAh a samozrejme aj Super AMOLED displej.</p>
      <h4>Prečo nekúpiť?</h4>
      <p>Motorola one zoom síce patrí do rodiny Motorola one, ktorá sa vyznačuje najmä jej previazaním s programom Android One, no <a href="https://techbox.dennikn.sk/recenzie/motorola-one-zoom-prekvapenie-nielen-v-oblasti-fotografie/">to v prípade modelu zoom neplatí</a>. Motorola síce garantuje pravidelné aktualizácie, no už nejde o garanciu s viazanosťou na spoločnosť Google a jej program, ktorého súčasťou je taktiež možnosť ukladania fotografií a videí do cloudovej služby Fotky Google v plnom rozlíšení bez poplatkov.</p>
      <h3>Nokia 7.2</h3>
      <p>
        <b>339,00 €</b>
      </p>
      <figure>
        <img src="https://techbox.dennikn.sk/wp-content/uploads/2019/11/Nokia-7.2.jpg"/>
        <figcaption>
          <cite>ZDROJ | HMD Global</cite>
        </figcaption>
      </figure>
      <h4>Prečo kúpiť?</h4>
      <p>Vyššie spomínaná Motorola síce do programu Android One nepatrí, no Nokia 7.2 už áno. Stavia pritom na príbuznom čipsete Snapdragon 660 s 6 GB RAM a zahanbiť sa príliš nenechá ani trojicou fotoaparátov na zadnej strane, ktorú tvorí 48-Mpx hlavný senzor, 8-Mpx ultraširokouhlý senzor a 5-Mpx hĺbkový senzor. Silnou stránkou je aj batéria s kapacitou 3 500 mAh a podpora pamäťových kariet do 512 GB.</p>
      <h4>Prečo nekúpiť?</h4>
      <p>Slabinou tohto modelu je použitý procesor, pri ktorom dochádza občasne k trhaniu a určite nebude stačiť náročnejším používateľom a hráčom. Jeho silnou stránkou nie je ani fotoaparát na zadnej strane, ktorý zaostáva za konkurenciou najmä pri tvorbe nočných fotografií so zlým osvetlením.</p>
      <h3>Samsung Galaxy A70</h3>
      <p>
        <b>399,00 €</b>
      </p>
      <figure>
        <img src="https://techbox.dennikn.sk/wp-content/uploads/2019/09/Samsung-Galaxy-A70s-02.jpg"/>
        <figcaption>
          <cite>ZDROJ | Samsung</cite>
        </figcaption>
      </figure>
      <h4>Prečo kúpiť?</h4>
      <p>Kým väčšina konkurencie v tejto cenovej kategórii s niektorými výnimkami ponúka IPS LCD displeje, Samsung Galaxy A70 ponúka 6,39“ Super AMOLED displej so zabudovaným snímačom odtlačkov. Spoľahnúť sa tiež môžete na čipset Snapdragon 675 s 8-jadrovým procesorom a 6 GB RAM. Na zadnej strane nájdeme tri fotoaparáty s 32-Mpx hlavným snímačom doplneným o 8-Mpx ultraširokouhlý objektív a 5-Mpx hĺbkový snímač.</p>
      <h4>Prečo nekúpiť?</h4>
      <p>Samsung Galaxy A70 oproti konkurencii pokrivkáva v oblasti nočnej fotografie a podľa doterajších skúseností používateľov je problémom aj trochu nespoľahlivý snímač odtlačkov v displeji. Ten je podľa doterajších skúseností používateľov horší, než snímače v iných modeloch tejto značky. Je však možné, že tento problém dokáže Samsung opraviť softvérovou aktualizáciou.</p>
      <h3>Sony Xperia 10 Plus</h3>
      <p>
        <b>399,00 €</b>
      </p>
      <figure>
        <img src="https://techbox.dennikn.sk/wp-content/uploads/2019/11/Sony-Xperia-10-Plus.jpg"/>
        <figcaption>
          <cite>ZDROJ | Sony</cite>
        </figcaption>
      </figure>
      <h4>Prečo kúpiť?</h4>
      <p>S trochou nadhľadu môžeme povedať, že Xperia 10 Plus je ideálny smartfón pre filmových fajnšmekrov. Tento model sa totiž môže pochváliť 6,5“ displejom s netradičným pomerom strán 21:9, ktorú však využijete aj pri používaní viacerých aplikácií súčasne. Vizuálnu stránku doplní kvalitné audio vďaka technológiám Hi-Res Audio, DSEE HX a Smart Amplifier, pričom vám v ponuke nebude chýbať ani 3,5-mm jack. Plusom je tiež dobrá výdrž, ktorú Xperia 10 Plus dosahuje aj napriek tomu, že jej 3 000-mAh batéria nie je extra veľká.</p>
      <h4>Prečo nekúpiť?</h4>
      <p>Netradičný Cinema Wide displej je dvojsečnou zbraňou, ktorá nie je vhodná do každej situácie a do každej ruky. Sklamaním je tiež interná pamäť s kapacitou 64 GB, ktorú si budete musieť veľmi rýchlo rozšíriť pomocou microSD karty. V porovnaní s konkurenciou príliš neohúri ani čipset Snapdragon 636, ktorý sklame najmä v oblasti grafického výkonu.</p>
      <h3>Xiaomi Mi 9</h3>
      <p>
        <b>390 – 429 €</b>
      </p>
      <figure>
        <img src="https://techbox.dennikn.sk/wp-content/uploads/2019/11/Xiaomi-Mi-9.jpg"/>
        <figcaption>
          <cite>ZDROJ | Xiaomi</cite>
        </figcaption>
      </figure>
      <h4>Prečo kúpiť?</h4>
      <p>Xiaomi Mi 9 aktuálne balansuje na cenovej hranici 400 € a hoci ju v niektorých e-shopoch výraznejšie prekračuje, v iných ho nájdete aj za nižšiu cenu. Hľadať sa pritom oplatí, pretože tento model na rozdiel od lacnejších verzií 9T, 9 SE a ďalších stavia na výkonnejšom čipsete Snapdragon 855, ktorému sekunduje 6-8 GB RAM.</p>
      <p>Za pozornosť stoja aj ďalšie parametre, najmä trojica fotoaparátov na zadnej strane s 48, 12 a 16-Mpx rozlíšením s možnosťou 2-násobného optického priblíženia a možnosťou tvorby ultraširokouhlých fotografií. Podobne ako Motorola a Samsung, aj Xiaomi už stavilo na Super AMOLED displej so zabudovaným snímačom odtlačkov, ktorý obmedzuje len miniatúrny výrez pre 20-Mpx selfie fotoaparát.</p>
      <h4>Prečo nekúpiť?</h4>
      <p>Najväčším mínusom tohto modelu je chýbajúci 3,5-milimetrový jack pre zapojenie slúchadiel, ale aj chýbajúci slot pre microSD kartu. Prekážať tiež môže snímač odtlačkov zabudovaný v displeji, ktorý sa bohužiaľ stále nevyrovná klasickým snímačom umiestneným na tele smartfónu.</p>
    </article>
  </body>
</html>