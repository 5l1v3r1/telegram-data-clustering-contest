<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/svet/do-zob-oborozen-moski-poskusal-zajeti-talce-v-srednji-soli-pogumni-ucitelj-telovadbe-ga-je-uspel-obvladati-742723"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Do zob oborožen moški poskušal zajeti talce v srednji šoli, pogumni učitelj telovadbe ga je uspel obvladati"/>
    <meta property="og:description" content="V srednjo šolo v kraju Velika Plana v osrednji Srbiji je včeraj med poukom vdrl do zob oborožen moški, a sta ga uspela učitelja obvladati. Pri tem sta bila"/>
  </head>
  <body>
    <article>
      <h1>Do zob oborožen moški poskušal zajeti talce v srednji šoli, pogumni učitelj telovadbe ga je uspel obvladati</h1>
      <h2>
        <b>V srednjo šolo v kraju Velika Plana v osrednji Srbiji je včeraj med poukom vdrl do zob oborožen moški, a sta ga uspela učitelja obvladati. Pri tem sta bila sicer izstreljena tudi dva strela, a k sreči ni bil nihče poškodovan, poroča srbska tiskovna agencija Tanjug.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">STA</a></address>
      <p>Po dosedanjih informacijah je napadalec, ki ga je policija identificirala kot 46-letnega Gorana T., vdrl v eno od učilnic srednje šole Vuk Karadžić v kraju Velika Plana. Pri sebi je imel avtomatsko puško, pištolo in ročne granate.<br/><br/>Kot poroča srbski časnik Blic, je napadalec, ko je vdrl v razred, zahteval, da se ga "poveže s predsednikom in ministrom policije", ker da se ga preganja. Dijaki so najprej mislili, da gre za vajo, potem pa so le nekako na pomoč poklicali učitelja telovadbe Slavoljuba Stojadinovića.<br/><br/>Ta je nato vdrl v razred in se začel ruvati z napadalcem. Pri tem sta bila izstreljena tudi dva strela, a k sreči nista zadela nikogar. Učitelj je nato moškega obvladal in ga predal policiji. Ta zdaj preiskuje incident.<br/><br/>Ravnateljica šole Aleksandra Ilić je kasneje potrdila, da v incidentu ni bil nihče poškodovan, ne dijaki ne učitelji, da pa so vsi pretreseni zaradi dogodka.</p>
      <p>loading...</p>
    </article>
  </body>
</html>