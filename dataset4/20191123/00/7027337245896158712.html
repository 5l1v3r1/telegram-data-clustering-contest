<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699752/%D8%B1%D8%A6%DB%8C%D8%B3-%D8%A8%D8%A7%D9%86%DA%A9-%D9%85%D8%B1%DA%A9%D8%B2%DB%8C-%D9%86%D9%88%D8%B3%D8%A7%D9%86%D8%A7%D8%AA-%D8%A8%D8%A7%D8%B2%D8%A7%D8%B1-%D8%A7%D8%B1%D8%B2-%D8%A7%D8%B2-%D9%82%D8%A8%D9%84-%D9%BE%DB%8C%D8%B4-%D8%A8%DB%8C%D9%86%DB%8C-%D9%85%DB%8C%E2%80%8C%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="رئیس بانک مرکزی: نوسانات بازار ارز از قبل پیش بینی می‌شد"/>
    <meta property="og:description" content="رئیس کل بانک مرکزی با اشاره به نگرانی‌ مردم از نوسانات بازار ارز طی هفته‌ گذشته که از قبل پیش بینی می‌شد گفت: این نگرانی‌ها ناشی از تحلیل‌های اشتباه بوده است."/>
  </head>
  <body>
    <article>
      <h1>رئیس بانک مرکزی: نوسانات بازار ارز از قبل پیش بینی می‌شد</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039844_422.jpg"/>
      </figure>
      <p>رئیس کل بانک مرکزی با اشاره به نگرانی‌ مردم از نوسانات بازار ارز طی هفته‌ گذشته که از قبل پیش بینی می‌شد گفت: این نگرانی‌ها ناشی از تحلیل‌های اشتباه بوده است.</p>
      <p>به گزارش ایسنا، عبدالناصر همتی در پست اینستاگرامی خود نوشت:‌ در یک هفته گذشته نوسانات بازار ارز که از قبل پیش‌بینی می‌شد و قبلا نیز به آن اشاره کرده بودم نگرانی‌هایی را برای مردم پیش آورد. این نگرانی‌ها بیشتر از آنچه ریشه در متغیرهای واقعی اقتصاد داشته باشد ناشی از تحلیل‌های اشتباه و بدون آگاهی از وضعیت بانک مرکزی و قدرت بازارسازی آن بوده است.</p>
      <p>آنچه که در شرایط امروز کشور توجه به آن لازم است تکیه بر منطق علم اقتصاد، جلوگیری از بروز التهابات ناشی از تغییر انتظارات و نیز تلاش برای حرکت به سوی تداوم ثبات اقتصادی است.</p>
      <p>مردم ایران که همواره نقطه اتکای بانک مرکزی و نیز دولت در ساماندهی وضعیت اقتصادی کشور بوده است، هم‌چنان نقطه اتکای بنده در عمل به تعهدات بانک مرکزی بوده و خواهند بود. قطعا ملت بزرگ ایران با استعانت از خداوند متعال از این برهه سخت و حساس نیز عبور خواهد کرد.</p>
    </article>
  </body>
</html>