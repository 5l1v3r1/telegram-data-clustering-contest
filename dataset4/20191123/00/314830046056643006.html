<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939233/%D8%B9%D8%A7%D8%AF%D9%84-%D8%A7%D9%84%D8%AC%D8%A8%DB%8C%D8%B1-%D8%A7%DB%8C%D8%B1%D8%A7%D9%86-%D9%85%D8%B3%D8%A6%D9%88%D9%84-%D8%AD%D9%85%D9%84%D9%87-%D8%A8%D9%87-%D8%A2%D8%B1%D8%A7%D9%85%DA%A9%D9%88-%D8%A7%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="عادل الجبیر: ایران مسئول حمله به آرامکو است"/>
    <meta property="og:description" content="وزیر مشاور در امور خارجه دولت سعودی با متهم کردن دوباره ایران به حمله به تأسیسات آرامکو از سازمان ملل خواست تا کارشناسان خود را برای بررسی حادثه به عربستان اعزام کند.به گزارش فارس، «عادل الجبیر» وزیر مشاور در امور خارجه سعودی امروز (شنبه) در نشست «گفت‌و‌گوی منامه» در بحرین که از روز جمعه آغاز شده، سخنرانی کرد.به نوشته اسکای نیوز، او با ادعای اینکه ایران عامل حمله به تأسیسات آرامکو در ۲۳ شهریور بوده گفت که برای اطمینان از چند و، چون این حادثه نیاز به زمان داریم و از سازمان ملل می‌خواهیم تا کارشناسان خود را برای بررسی این حمله به عربستان اعزام کند.او افزود: «تحقیقات ثابت می‌کند که پهپاد‌هایی که آرامکو را هدف قرار دادند، ساخت ایران بوده‌اند و حملات نه از جنوب بلکه از سمت شمال صورت گرفتند..»عادل الجبیر در ادامه به کشور‌های جهان هشدار داد که نباید با ایران مماشات کنند و مدعی شد که مماشات با ایران موجب افزایش حملات در آینده می‌شود و جهان باید مقابل ایران بایستد.این مقام سعودی افزود: «عربستان سعودی با گفت‌و‌گوی با ایران مخالف نیست، اما پاسخ به ایران باید به گونه‌ای باشد که مانع از تکرارا حملات شود. سیاست راضی نگه داشتن…"/>
  </head>
  <body>
    <article>
      <h1>عادل الجبیر: ایران مسئول حمله به آرامکو است</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>وزیر مشاور در امور خارجه دولت سعودی با متهم کردن دوباره ایران به حمله به تأسیسات آرامکو از سازمان ملل خواست تا کارشناسان خود را برای بررسی حادثه به عربستان اعزام کند.<br/><br/>به گزارش فارس، «عادل الجبیر» وزیر مشاور در امور خارجه سعودی امروز (شنبه) در نشست «گفت‌و‌گوی منامه» در بحرین که از روز جمعه آغاز شده، سخنرانی کرد.<br/><br/>به نوشته اسکای نیوز، او با ادعای اینکه ایران عامل حمله به تأسیسات آرامکو در ۲۳ شهریور بوده گفت که برای اطمینان از چند و، چون این حادثه نیاز به زمان داریم و از سازمان ملل می‌خواهیم تا کارشناسان خود را برای بررسی این حمله به عربستان اعزام کند.<br/><br/>او افزود: «تحقیقات ثابت می‌کند که پهپاد‌هایی که آرامکو را هدف قرار دادند، ساخت ایران بوده‌اند و حملات نه از جنوب بلکه از سمت شمال صورت گرفتند..»<br/><br/>عادل الجبیر در ادامه به کشور‌های جهان هشدار داد که نباید با ایران مماشات کنند و مدعی شد که مماشات با ایران موجب افزایش حملات در آینده می‌شود و جهان باید مقابل ایران بایستد.<br/><br/>این مقام سعودی افزود: «عربستان سعودی با گفت‌و‌گوی با ایران مخالف نیست، اما پاسخ به ایران باید به گونه‌ای باشد که مانع از تکرارا حملات شود. سیاست راضی نگه داشتن ایران جواب نمی‌دهد، همان‌طور که در تعامل با هیتلر جواب نداد.»<br/><br/>وزیر مشاور در امور خارجه سعودی سپس ایران به فرقه‌گرایی متهم کرد و گفت: «ایران مدعی است که تمام شیعیان به این کشور گرایش دارند، این خنده‌دار است؛ مثل این می‌ماند که ایتالیا بگوید تمامی کاتولیک‌ها به این کشور گرایش دارند. سؤال می‌شود که آیا آلمانی‌ها این موضوع را می‌پذیرند؟»<br/><br/>او سپس به حضور نیرو‌های آمریکایی در کشور‌های عربی حاشیه خلیج فارس اشاره و تأکید کرد که حضور آمریکایی‌ها در خلیج فارس نه تنها کاهش نخواهد یافت بلکه افزایش می‌یابد.<br/><br/>نشست «گفت‌و‌گوی منامه» که با حضور ۳۵ تن از مقامات کشور‌های عربی و غربی در بحرین از شامگاه جمعه آغاز شده، قرار است به موضوعاتی، چون «امنیت کشتیرانی»، «درگیری‌های در جنوب غرب آسیا»، «دیپلماسی دفاعی»، «رقابت و همکاری منطقه‌ای» و «امنیت سایبری» بپردازد. این نشست فردا (یکشنبه) پایان می‌پذیرد.</p>
    </article>
  </body>
</html>