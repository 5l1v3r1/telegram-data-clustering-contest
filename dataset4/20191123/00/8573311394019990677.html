<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/vanityfood/vini/2019/11/23/diventare-esperti-di-champagne-con-un-corso-online-e-gratuito"/>
    <meta property="og:site_name" content="VANITY FAIR"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Diventare esperti di Champagne con un corso online (e gratuito)"/>
    <meta property="og:description" content="Uno dei settori più chiusi, quello del vino, si sta aprendo anche ai non professionisti, ai"/>
  </head>
  <body>
    <article>
      <h1>Diventare esperti di Champagne con un corso online (e gratuito)</h1>
      <address><time datetime="2019-11-23T00:00:00+00:00">23 Nov 2019</time> by <a rel="author" href="https://www.vanityfair.it/author/csaporiti" target="_blank">Carolina Saporiti</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/19193149/Champagne-1-950x684.jpg"/>
        </figure>
        <figure>
          <img src="https://images.vanityfair.it/gallery/18396/Big/cbb0a147-ea7f-4225-8bfa-01e47bceb006.jpg"/>
          <figcaption><b>1 – Polvere di stelle e bollicine</b><br/>Secondo la scienza, le bollicine contenute in una bottiglia di champagne sono poco meno di un quinto delle stelle della Via Lattea. In altre parole, bastano cinque bottiglie per un’esperienza davvero celestiale.</figcaption>
        </figure>
        <figure>
          <img src="https://images.vanityfair.it/gallery/18396/Big/ea41fe93-17e4-43e4-8259-76634efd985e.jpg"/>
          <figcaption><b>2 – Non tutte le uve sono uguali</b><br/>Dal 1927 sono sette i vitigni autorizzai in Champagne: Pinot noir, Meunier, Chardonnay, Arbane, Petit Meslier, Pinot blanc e Pinot gris. Quello più "giovane" è lo Chardonnay, entrato a far parte dei vitigni autorizzati meno di 150 anni fa. Il risultato in bottiglia, poi, dipende anche dalla bravura dello chef de cave nel saperli mescolare... e allora il gioco è fatto.</figcaption>
        </figure>
        <figure>
          <img src="https://images.vanityfair.it/gallery/18396/Big/0499095b-9723-424c-88b7-28fce8260818.jpg"/>
          <figcaption><b>3 – Quando si dice il caso (e l'abate)</b><br/>Molteplici le versioni sulla genesi dello champagne, inventato – come leggenda impone - dal monaco benedettino Dom Pierre Pérignon attorno al 1670, ma la più accreditata sostiene che sia nato in maniera del tutto casuale grazie ad un errore nel processo di vinificazione di alcuni vini bianchi, che portò allo scoppio di alcune bottiglie mese ad affinare in cantina e alla scoperta della “presa di spuma”. Fortuna ha voluto che l’abate gradì a tal punto le bollicine da decidere di migliorarne la produzione.</figcaption>
        </figure>
        <figure>
          <img src="https://images.vanityfair.it/gallery/18396/Big/e6b473d5-92d1-4757-b9cb-809fa779ae1b.jpg"/>
          <figcaption><b>4 –Le prime bottiglie erano diaboliche</b><br/><br/>Per molto tempo lo champagne è stato soprannominato “il vino del Diavolo”, perché le bollicine facevano letteralmente esplodere le bottiglie, mandando schegge di vetro ovunque. Non a caso, la perfetta padronanza del processo di fermentazione così da evitare lo scoppio spontaneo delle bottiglie è fondamentale nella produzione dello champagne.</figcaption>
        </figure>
        <figure>
          <img src="https://images.vanityfair.it/gallery/18396/Big/0d0d34cc-47e3-4942-8826-ef941867f766.jpg"/>
          <figcaption><b>5 – No champagne, no party</b><br/>Non esiste evento degno di nota senza la sua bella bottiglia di champagne: infatti sono state le bollicine a sancire la firma sul trattato di Maastricht e su altri importanti accordi internazionali, come pure a celebrare l’apertura del Canale della Manica e il varo di alcune delle navi più famose del mondo.</figcaption>
        </figure>
        <figure>
          <img src="https://images.vanityfair.it/gallery/18396/Big/84b7226a-2ee6-4dbb-8052-2fd314971c4b.jpg"/>
          <figcaption><b>6 – Per “la patente” ha aspettato una vita</b><br/>Sebbene la produzione vinicola nella regione della Champagne sia iniziata in epoca Impero Romano, si è dovuto attendere fino al 1927, perché l’Istituto Nazionale delle Denominazioni d’Origine francese (INAO) ne certificasse l’origine controllata.</figcaption>
        </figure>
        <figure>
          <img src="https://images.vanityfair.it/gallery/18396/Big/07df42d7-31f0-4931-9b36-dfd0ce71d277.jpg"/>
          <figcaption><b>7 – Lo champagne patrimonio mondiale</b><br/>A chiederlo tramite regolare domanda presentata nel 2013 è stato il governo francese, secondo cui lo champagne e la regione da cui proviene sono talmente importanti per l’umanità intera da meritarsi di finire nella World Heritage List dell’Unesco (http://whc.unesco.org/en/list/), che ha dato il suo parere positivo. Così, dal 2015, Coteaux, Maisons et Caves de Champagne sono stati iscritti nella lista del patrimonio mondiale per il loro "valore universale eccezionale".</figcaption>
        </figure>
        <figure>
          <img src="https://images.vanityfair.it/gallery/18396/Big/10ae78da-5202-48b9-9434-211ccbc19b19.jpg"/>
          <figcaption><b>8 – I nigeriani fanno cin-cin (quasi) quanto i francesi</b><br/>Anche se in Nigeria il 63% della popolazione vive con meno di un dollaro al giorno, negli ultimi anni si è registrata un’impennata nel consumo di champagne grazie ai signori del petrolio, che lo considerano uno status symbol: non a caso, per una bottiglia di Cristal partono oltre 550 sterline ed è stato calcolato che entro il 2017 la spesa per le bollicine nel paese africano toccherà i 68 milioni di sterline (http://www.thedrinksbusiness.com/2013/05/nigerias-thirst-for-champagne-explodes/)</figcaption>
        </figure>
        <figure>
          <img src="https://images.vanityfair.it/gallery/18396/Big/4929b371-9715-4d8d-bda2-9d26d146d27a.jpg"/>
          <figcaption><b>9 – In Francia lo champagne è meglio di McDonald’s </b><br/>Statistiche alla mano, parliamo di ben 4.629 produttori di champagne contro i quasi 1.300 fast food della celebre catena, peraltro amata al punto che il paese transalpino è il terzo mercato europeo dopo Germania e Gran Bretagna (http://www.mcdpressoffice.eu/aboutus.php): capito perché non c’è match?</figcaption>
        </figure>
        <figure>
          <img src="https://images.vanityfair.it/gallery/18396/Big/d13a5072-0e8f-4c24-8f23-8d1f2b053d60.jpg"/>
          <figcaption><b>10 – Uno champagne per tutto il pianeta</b><br/>Niente paura, con un miliardo di bottiglie in cantina e una media di sette flute a bottiglia, c’è da bere per tutti.</figcaption>
        </figure>
        <figure>
          <img src="https://images.vanityfair.it/gallery/18396/Big/aca68904-1789-4cfd-bceb-e92222dc1901.jpg"/>
          <figcaption><b>11 – Occhio al tappo (quando vola)</b><br/>Se vi centra in testa, quel siluro in sughero proprio bene non fa, perché viaggia a oltre 40 km all’ora, come hanno calcolato alcuni scienziati intraprendenti (ma probabilmente non del tutto sobri) dopo aver vigorosamente agitato una bottiglia di champagne.</figcaption>
        </figure>
        <figure>
          <img src="https://images.vanityfair.it/gallery/18396/Big/310ab056-094b-4392-b239-82b925378218.jpg"/>
          <figcaption><b>12. Champagne per brindare ad un incontro?</b><br/>Sì, ma che sia una Melchizedek degna di re Mida<br/>Peppino Di Capri lo canta da 40 anni che non ci sia niente di meglio per festeggiare, ma se volete strafare (e il portafoglio ve lo consente) concedevi una Midas di Armand de Brignac, ovvero un bottiglione da 30 litri (nome in codice, Melchizedek) che pesa la bellezza di 45 chili ed è come se vi scolaste 40 bottiglie standard.</figcaption>
        </figure>
        <figcaption>12 curiosità sullo champagne</figcaption>
      </slideshow>
      <p>
        <b>Uno dei settori più chiusi, quello del vino, si sta aprendo anche ai non professionisti, ai "semplici" appassionati. In testa c’è proprio il re dei vini, lo Champagne. Da dicembre sarà possibile seguire corsi online e gratuiti per ottenere un certificato finale che attesta le proprie competenze. Le preiscrizioni sono già aperte.</b>
      </p>
      <p>Conoscerlo, imparare a degustarlo, apprezzarlo. La <b><a href="https://www.champagne-mooc.com/dashboard">piattaforma</a> Champagne Mooc</b>, appena lanciata e sulla quale è già possibile iscriversi, nasce <b>per tutti gli appassionati di bollicine d’Oltrealpe</b>. Quelli che ne vogliono sapere di più, che vogliono scoprire come viene fatto, dove e quando, che vogliono imparare a riconoscerlo nel bicchiere e soprattutto che vogliono poterlo apprezzare ancora meglio, con maggiore consapevolezza. Già da oggi è possibile prescriversi ai <b>corsi online</b>, che promettono di fornirci tutti i segreti del vino più rinomato al mondo.</p>
      <p>I corsi partiranno <b>a dicembre in lingua francese e a gennaio 2020 in inglese</b>, ma intanto ci si può già registrare sulla piattaforma. La formazione è<b> guidata da Jérémy Cukierman, Master of Wine 2017</b>, e da altre persone che lavorano nella filiera dello Champagne e dura in tutto circa 5 ore. Durante le lezioni, divise in 4 moduli, si parla di storia, terroir, elaborazione, tipologie e degustazione, così da poter imparare ogni segreto sullo Champagne. </p>
      <p>Il corso si svolge attraverso <b>brevi video e contenuti e testi illustrativi</b>, per facilitare la memorizzazione ed è suddiviso in quattro aree tematiche. Alla fine di ogni modulo si possono verificare i propri progressi. Infine, una volta completato il corso, <b>interamente gratuito</b> e disponibile in qualsiasi giorno della settimana e a qualsiasi ora del giorno, si può accedere a contenuti extra e al test finale (questo a pagamento) per ricevere lo <b>Champagne MOOC Certificate</b>. Il costo del certificato è di 49 euro.</p>
      <p>Anche se non siete sommelier, enologi, professionisti del settore, non temete. Il corso non è pensato solo per loro, ma anche per tutti noi, appassionati o meglio… bevitori di Champagne, che amiamo gustarci un calice di bollicine!</p>
      <p>Intanto, nella gallery qua sopra, potete iniziare a scoprire qualche curiosità.</p>
    </article>
  </body>
</html>