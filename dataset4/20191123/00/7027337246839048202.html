<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699750/%D9%88%D8%B2%DB%8C%D8%B1-%D8%AE%D8%A7%D8%B1%D8%AC%D9%87-%D8%A7%D8%B1%D8%AF%D9%86-%D8%B5%D9%84%D8%AD-%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87-%D8%AA%D9%86%D9%87%D8%A7-%D8%A8%D8%A7-%D9%BE%D8%A7%DB%8C%D8%A7%D9%86-%D8%A7%D8%B4%D8%BA%D8%A7%D9%84%DA%AF%D8%B1%DB%8C-%D8%A7%D8%B3%D8%B1%D8%A7%D8%A6%DB%8C%D9%84-%D9%85%D8%AD%D9%82%D9%82-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="وزیر خارجه اردن: صلح خاورمیانه تنها با پایان اشغالگری اسرائیل محقق می‌شود"/>
    <meta property="og:description" content="در بحبوحه افزایش تنش‌ها میان امان و تل‌آویو، وزیر امور خارجه اردن اعلام کرد: تنها با پایان اشغالگری اسرائیل امنیت و صلح محقق می‌شود."/>
  </head>
  <body>
    <article>
      <h1>وزیر خارجه اردن: صلح خاورمیانه تنها با پایان اشغالگری اسرائیل محقق می‌شود</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039842_505.jpg"/>
      </figure>
      <p>در بحبوحه افزایش تنش‌ها میان امان و تل‌آویو، وزیر امور خارجه اردن اعلام کرد: تنها با پایان اشغالگری اسرائیل امنیت و صلح محقق می‌شود.</p>
      <p>به گزارش ایسنا، به نقل از سایت النشره، ایمن الصفدی، وزیر خارجه اردن در جریان سخنرانی خود در نشست منامه خاطرنشان کرد: همانطور که عبدالله دوم، پادشاه اردن گفته است روابط ما با اسرائیل در ضعیف‌ترین شرایط و در وضعیت بدی به سر می‌برد.</p>
      <p>الصفدی در ادامه افزود: امنیت و صلح محقق نمی‌شود مگر این که اشغالگری اسرائیل خاتمه یابد.</p>
      <p>وزیر خارجه اردن همچنین تصریح کرد: اردن پیامدهای بحران‌های منطقه‌ای را به دوش کشیده است و این کشور برای حل این بحران‌ها تلاش خواهد کرد.</p>
      <p>در همین حال، خالد بن احمد آل خلیفه،  وزیر خارجه بحرین امروز در کنفرانس گفت‌وگوی منامه گفت: منطقه خاورمیانه حملات متعددی را متحمل و با حملات تروریستی به وسیله پهپاد و موشک‌های بالستیک به تأسیسات حیاتی روبه‌رو شده است.</p>
      <p>وی ادامه داد، کشورهای عضو شورای همکاری خلیج فارس، مصر و اردن سنگ‌بنای امنیت منطقه هستند و اگر امروز به منطقه نگاهی بیفکنیم کشورهایی را با اهداف رقابتی خواهیم دید. کشورهایی وجود دارند که به دنبال هماهنگی، همکاری و ثبات بوده و کشورهایی نیز به دنبال هژمونی و رقابت مضر هستند.</p>
      <p>وزیر خارجه بحرین در اظهاراتی پس از این کنفرانس گفت، کشورهای حوزه خلیج فارس پیرامون نشست آتی سران شورای همکاری خلیج فارس در انتظار اعلام رسمی عربستان هستند و ابراز امیدواری کرد که این نشست نتایج مثبتی در راستای منافع همه کشورهای منطقه در پی داشته باشد.</p>
      <p>وی همچنین درباره صلح فلسطین و رژیم صهیونیستی خواستار دستیابی به صلحی جامع شد که رضایت همه طرف‌ها را جلب کند.</p>
      <p>پیشتر پادشاه اردن روابط فعلی کشورش با رژیم صهیونیستی را در بدترین وضعیت خود دانست و بخشی از آن را به مسائل داخلی این رژیم ربط داد.</p>
      <p>روابط اردن و این رژیم به تازگی به دنبال اقدامات متجاوزانه اسرائیل علیه شهر قدس و مسجد الاقصی، حملات علیه نوار غزه، بازداشت متقابل شهروندان دو طرف و نیز تیراندازی ژوئیه ۲۰۱۷ در سفارت رژیم صهیونیستی در شهر امان که به کشته شدن دو اردنی و زخمی شدن یک اسرائیلی منجر شد، دچار تنش شده‌ است.</p>
    </article>
  </body>
</html>