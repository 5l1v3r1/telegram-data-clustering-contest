<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699680/%DA%AF%D9%88%D8%A7%D8%B1%D8%AF%DB%8C%D9%88%D9%84%D8%A7-%D9%87%D8%B1-%DA%A9%D8%B3-%D8%A8%DA%AF%D9%88%DB%8C%D8%AF-%D8%A7%D8%B2-%D8%B3%DB%8C%D8%AA%DB%8C-%D9%85%DB%8C%E2%80%8C%D8%B1%D9%88%D9%85-%D9%85%D9%86-%D8%B1%D8%A7-%D9%86%D8%B4%D9%86%D8%A7%D8%AE%D8%AA%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="گواردیولا: هر کس بگوید از سیتی می‌روم، من را نشناخته!"/>
    <meta property="og:description" content="گواردیولا در آستانه بازی امروز سیتی با چلسی گفت:&quot; مردم چرا باید فکر کنند که من راضی نیستم؟ چون در آنفیلد باخته‌‌ایم یا چون این فصل سه بازی باخته‌ام؟ اینکه به این دلیل کسی بگوید من در این باشگاه راضی یا خوشحال نیستم، دلیل خیلی عجیبی است. من می‌خواهم اینجا بمانم&quot;."/>
  </head>
  <body>
    <article>
      <h1>گواردیولا: هر کس بگوید از سیتی می‌روم، من را نشناخته!</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>گواردیولا در آستانه بازی امروز سیتی با چلسی گفت:" مردم چرا باید فکر کنند که من راضی نیستم؟ چون در آنفیلد باخته‌‌ایم یا چون این فصل سه بازی باخته‌ام؟ اینکه به این دلیل کسی بگوید من در این باشگاه راضی یا خوشحال نیستم، دلیل خیلی عجیبی است. من می‌خواهم اینجا بمانم".</b>
      </p>
      <figure>
        <img src="https://cdn.asriran.com/files/fa/news/1398/9/2/1039685_582.jpg"/>
      </figure>
      <p>پپ گواردیولا سرمربی منچسترسیتی می‌گوید در این باشگاه راضی و خوشحال است و قصد دارد به مربی‌گری در سیتی ادامه دهد.</p>
      <p>به گزارش "ورزش سه"، عملکرد اخیر منچسترسیتی در لیگ برتر انگلیس انتقادهایی را به پپ گواردیولا سرمربی این تیم وارد کرده است. سیتی در حال حاضر در رتبه چهارم جدول قرار دارد و این بدترین رتبه این تیم از زمان پایان فصل اول حضور گواردیولا در سیتی در سال 2017 است. سیتی بعد از شکست 3-1 مقابل لیورپول پیش از وقفه بازی‌های باشگاهی در اروپا حالا 9 امتیاز کمتر از رقیب اصلی‌اش لیورپول دارد.</p>
      <p>اما گواردیولا در آستانه بازی امروز سیتی با چلسی گفت:" مردم چرا باید فکر کنند که من راضی نیستم؟ چون در آنفیلد باخته‌‌ایم یا چون این فصل سه بازی باخته‌ام؟ اینکه به این دلیل کسی بگوید من در این باشگاه راضی یا خوشحال نیستم، دلیل خیلی عجیبی است. من می‌خواهم اینجا بمانم".</p>
      <p>گواردیولا در ادامه می‌گوید که بعد از کسب دو قهرمانی پیاپی و شکستن رکورد امتیازهای لیگ برتر در فصل گذشته از چالشی که تیمش امسال با آن روبرو است راضی است و آن را جالب می‌داند. گواردیولا می‌داند که احتمال کسب سومین قهرمانی پیاپی لیگ برتر توسط سیتی کم است ولی معتقد است که این چالشی است که به او برای ادامه کارش انگیزه می‌دهد.</p>
      <p>گواردیولا تا سال 2021 با سیتی قرارداد دارد و می‌گوید دست‌کم تا آن زمان قصد دارد در این تیم به مربی‌گری ادامه دهد. گواردیولا در این باره گفت:" می‌دانم همه جای دنیا الان می‌گویند که تکلیف لیگ برتر دیگر تمام شده. ولی اگر کسی فکر کند که من به خاطر این نتایج استعفا می‌دهم پس من را نشناخته. من این چالش را دوست دارم. من عاشق فعالیت در چنین وضعیتی هستم. اگر باشگاه فصل آینده من را بخواهد من هم صد در صد می‌خواهم ادامه بدهم".</p>
      <p>پپ در ادامه درباره شایعاتی مبنی بر اینکه او از زندگی در شهر منچستر راضی نیست و به همین خاطر خواهان ترک باشگاه سیتی است گفت:" می‌خواهم در منچستر کار و زندگی کنم. مردم اینجا دوست داشتنی هستند. من می‌خواهم به این باشگاه کمک کنم پیشرفت کند و بهتر شود".</p>
      <p>گواردیولا درباره علت کسب نتایج نه چندان خوب سیتی در این فصل گفت:" من چیزهایی می‌بینم که شما نمی‌بینید. من در سیتی در تک‌تک جلسات تمرینی حضور دارم. من در رختکن حضور دارم، در بازی‌ها هستم و برنامه‌های زیادی دارم. بعضی وقتها برنامه‌های ما کار نمی‌کند و برنده نمی‌شویم. گاهی اوقات برنامه‌های ما فاجعه است و تیم بدجوری می‌بازد. ولی دلیل اینکه به تیمم اعتماد دارم این است که اطلاعات کافی دارم. دلیلش همین است".</p>
    </article>
  </body>
</html>