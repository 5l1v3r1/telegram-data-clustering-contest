<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/938419/%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%AF%D8%B1%D9%BE%DB%8C-%DA%A9%D8%B4%D8%A7%D9%86%D8%AF%D9%86-%D9%88%DB%8C%D9%84%D9%85%D9%88%D8%AA%D8%B3-%D8%A8%D9%87-%D8%A7%DB%8C%D8%B1%D8%A7%D9%86-%DB%8C%D8%A7-%D9%81%D8%B3%D8%AE-%D9%82%D8%B1%D8%A7%D8%B1%D8%AF%D8%A7%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="فدراسیون فوتبال، درپی کشاندن ویلموتس به ایران یا فسخ قرارداد"/>
    <meta property="og:description" content="انتقادهای شدید علیه فدراسیون فوتبال بعد از دو شکست پیاپی مقابل تیمهای عربی در مقدماتی جام جهانی همچنان در جریان است اما نوک پیکان منتقدان به سمت مرخصی های نامحدود سرمربی تیم ملی برگشته و حالا جمهدی تاج و همکارانش با این واقعیت دست و پنچه نرم می کنند که سرمربی بلژیکی به نوعی مربی پروازی است."/>
  </head>
  <body>
    <article>
      <h1>فدراسیون فوتبال، درپی کشاندن ویلموتس به ایران یا فسخ قرارداد</h1>
      <h2>گزارش</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>انتقادهای شدید علیه فدراسیون فوتبال بعد از دو شکست پیاپی مقابل تیمهای عربی در مقدماتی جام جهانی همچنان در جریان است اما نوک پیکان منتقدان به سمت مرخصی های نامحدود سرمربی تیم ملی برگشته و حالا جمهدی تاج و همکارانش با این واقعیت دست و پنچه نرم می کنند که سرمربی بلژیکی به نوعی مربی پروازی است.</p>
      <p>به گزارش تابناک ورزشی، در واکنش به این انتقادها بعد از بیانیه ای که از سوی فدراسیون منتشر شد و نشان دهنده همسویی تشکیلات فوتبال ایران با انتقادها بود، حالا فدراسیون فوتبال در سکوت و بدون اینکه با واکنشی رسانه‌ای به دنبال ایجاد حاشیه برای تیم ملی باشد، موضوع پیگیری غیبت‌های ویلموتس را پیش می‌برد. بر این اساس فدراسیون از مارک ویلموتس خواسته که طبق قرارداد خود عمل کرده و در محل کارش حضور داشته باشد. با این حال سفر مجدد این مربی بلژیکی پس از دیدار مقابل عراق، شرایط را طور دیگری رقم زده است.</p>
      <p>در حال حاضر فدراسیون در انتظار بازگشت ویلموتس است و مهدی تاج نیز برای اقدام بعدی خود، قصد دارد واکنش سرمربی تیم ملی را زیر نظر بگیرد. در صورتی که ویلموتس به ایران بازگردد، طبق قراردادش باید بازی‌های لیگ برتر را زیر نظر گرفته و برنامه‌های تیم ملی را پیش ببرد، اما احتمالات دیگری هم وجود دارد. اگر سرمربی بلژیکی تیم ملی بخواهد همچنان به غیبت خود ادامه دهد، این احتمال وجود دارد فدراسیون فوتبال اقدام قانونی انجام داده و علاوه بر فسخ قرارداد ادعای غرامت نیز داشته باشد.</p>
      <p>این‌ها البته همه احتمالاتی است که وجود دارد و فدراسیون هنوز قصدی برای اقدامی رسمی در این خصوص ندارد. هر چند در جلساتی هم که در فدراسیون فوتبال برگزار شده، این احتمالات بررسی شده و حتی برخی‌ها صحبت از فسخ قرارداد با ویلموتس به دلیل کسب نتایج ضعیف را به میان کشیده‌اند. اینکه مهدی تاج در نهایت به چه نتیجه‌ای برسد و چه تصمیمی در قبال ویلموتس بگیرد، هنوز نامعلوم است، اما فسخ قرارداد با ویلموتس یکی از گزینه‌ها خواهد بود.</p>
      <p>در حال حاضر فدراسیون درخواست خود را به ویلموتس اعلام کرده تا این مربی فعالیت‌های خود را دنبال کند و اگر این مربی بلژیکی بخواهد همچنان در مرخصی حضور داشته باشد، شاید تصمیمی جدی درباره او گرفته شود. با این حال ساکنان ساختمان سئول جنوبی امیدوارند ویلموتس هرچه زودتر به ایران بازگردد و برنامه‌های تیم ملی را پیش ببرد.</p>
    </article>
  </body>
</html>