<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://24tv.ua/kolomoyskiy_privatbank_meni_skoro_povernut_i_mvf_pro_tse_znaye_n1238290"/>
    <meta property="og:site_name" content="24 Канал"/>
    <meta property="article:published_time" content="2019-11-23T00:07:00+00:00"/>
    <meta property="og:title" content="Коломойський: &quot;Приватбанк&quot; мені скоро повернуть, і МВФ про це знає"/>
    <meta property="og:description" content="Ексвласник &quot;Приватбанку&quot;, що тепер є державним після націоналізації, переконує, що невдовзі поверне собі цей актив. Ще ж і надто, у Міжнародному валютному фонді про це знають, і саме тому тиснуть на Україну, аби Рада окремим законом унеможливила таке повернення."/>
  </head>
  <body>
    <article>
      <h1>Коломойський: "Приватбанк" мені скоро повернуть, і МВФ про це знає</h1>
      <address><time datetime="2019-11-23T00:07:00+00:00">23 Nov 2019, 00:07</time> by <a rel="author" href="https://24tv.ua/severin_trach_tag7086/" target="_blank">Северин Трач</a></address>
      <p>
        <b>Ексвласник "Приватбанку", що тепер є державним після націоналізації, переконує, що невдовзі поверне собі цей актив. Ще ж і надто, у Міжнародному валютному фонді про це знають, і саме тому тиснуть на Україну, аби Рада окремим законом унеможливила таке повернення.</b>
      </p>
      <p>Про це олігарх Ігор Коломойський телефоном заявив виданню <a href="https://www.kyivpost.com/ukraine-politics/kolomoisky-boasts-privatbank-will-be-returned-to-me-soon.html?cn-reloaded=1">Kyiv Post</a>.</p>
      <blockquote>Читайте також: <a href="https://24tv.ua/privatbank_ne_povernut_kolomoyskomu__goncharuk_n1238043">Уряд готовий до будь-якого розвитку подій, – Гончарук про "Приватбанк" і Коломойського</a></blockquote>
      <aside>Міжнародний валютний фонд знає, що "Приватбанк" мені повернуть найближчим часом,<cite>– сказав Коломойський.</cite></aside>
      <p>Робити гучні заяви для Ігоря Коломойського – звична річ. Так сказав керівник Офісу Президента Андрій Богдан виданню Kyiv Post: мовляв, у такий спосіб Коломойський лише намагається привернути до себе увагу.</p>
      <p>Примітно, що Міжнародний валютний фонд начебто висунув Україні нові вимоги, без виконання яких відмовляється надавати кредит. Мовиться про ухвалення закону, який би <a href="https://24tv.ua/mvf_visunuv_novu_vimogu_ukrayinskiy_vladi__leshhenko_n1237867">заборонив повернення банків колишнім власникам</a>. І у такий спосіб МВФ начебто намагається отримати гарантії, що Ігорю Коломойському не повернуть "Приватбанк".</p>
      <blockquote>Важливо: колишні власники "Приватбанку" вважають націоналізацію незаконною. Досі тривають судові суперечки – і в Україні, і в закордонних юрисдикціях.<br/><br/><b>Наразі справа у такому стані: </b>Окружний адмінсуд Києва 18 квітня 2019 року за позовом Коломойського скасував рішення про націоналізацію "Приватбанку", у відповідь Кабмін, Нацбанк і "Приватбанк" також у травні подали апеляцію на це рішення.</blockquote>
      <h3>Проблема з "Приватбанком": головне</h3>
      <p>► Уряд 18 грудня 2016 року за згодою НБУ і колишніх акціонерів "Приватбанку" (найбільшими були Коломойський і Боголюбов) ухвалив рішення про націоналізацію банку і докапіталізував його на 155 мільярдів гривень.</p>
      <p>► Коломойський тепер через суд хоче повернути собі акції "Приватбанку" (до націоналізації йому належали 41,6572% акцій, а контрольованій Коломойським же Triantal Investments Ltd належали ще 16,5748%, тобто разом – контрольний пакет).</p>
    </article>
  </body>
</html>