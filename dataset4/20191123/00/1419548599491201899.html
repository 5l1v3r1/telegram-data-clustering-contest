<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/y4p49w"/>
    <meta property="og:site_name" content="News7 Tamil"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="அஜித் பவார் முடிவுக்கு ஆதரவில்லை: சரத் பவார்"/>
    <meta property="og:description" content="அஜித் பவார் முடிவுக்கு ஆதரவில்லை: சரத் பவார்"/>
  </head>
  <body>
    <article>
      <h1>அஜித் பவார் முடிவுக்கு ஆதரவில்லை: சரத் பவார்</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">shanmugapriya</a></address>
      <p>
        <b>மகாராஷ்டிராவில் பாஜகவுக்கு ஆதரவு அளித்திருப்பது அஜித் பவாரின் தனிப்பட்ட முடிவு என்று தேசியவாத காங்கிரஸ் கட்சித் தலைவர் சரத் பவார் கூறியிருப்பது, பரபரப்பை ஏற்படுத்தியுள்ளது. </b>
      </p>
      <p>மகாராஷ்டிராவில் மொத்தமுள்ள 288 தொகுதிகளில் பாஜக 105 இடங்களிலும், சிவசேனா 56 இடங்களையும் கைப்பற்றின. தேசியவாத காங்கிரஸ் 54 இடங்களிலும், காங்கிரஸ் 44 தொகுதிகளிலும் வெற்றி பெற்றன. பாஜக, சிவசேனா கூட்டணிக்கு பெரும்பான்மை கிடைத்தும், முதலமைச்சர் பதவி போட்டியால் ஆட்சியமைக்க முடியவில்லை. யாரும் ஆட்சியமைக்க முன்வராததால், அங்கு குடியரசுத் தலைவர் ஆட்சி அமல்படுத்தப்பட்டது. </p>
      <p>இதனிடையே காங்கிரஸ், தேசியவாத காங்கிரஸ், சிவசேனா கட்சிகள் இணைந்து ஆட்சியமைக்க மும்முரம் காட்டின. அதிகாரப் பகிர்வு தொடர்பாக பேச்சுவார்த்தையில் இழுபறி நீடித்துவந்தது. இந்நிலையில் திடீர் திருப்பமாக தேசியவாத காங்கிரஸ் ஆதரவுடன் தேவேந்திர ஃபட்னாவிஸ் மகாராஷ்டிரா முதலமைச்சராக மீண்டும்  பதவியேற்றுக்கொண்டார். </p>
      <figure>
        <img src="https://d13m78zjix4z2t.cloudfront.net/inline-images/4d59adb3-605e-412f-8863-0c4b51ac29b4.jpg"/>
      </figure>
      <p>இந்நிலையில், இதுதொடர்பாக ட்விட்டரில் கருத்து தெரிவித்துள்ள சரத் பவார், பாஜகவுக்கு ஆதரவளிக்கும் முடிவுக்கும், தேசியவாத காங்கிரஸ் கட்சிக்கும் தொடர்பில்லை என்று கூறியுள்ளார். அஜித்பவாரின் முடிவை தேசியவாத காங்கிரஸ் ஆதரவளிக்கவில்லை என்றும் ட்விட்டரில் சரத் பவார் தெரிவித்துள்ளார். மகாராஷ்டிராவில் புதிய அரசு பதவியேற்றுள்ள நிலையில், சரத்பவாரின் ட்விட்டர் கருத்து, மீண்டும் புதிய திருப்பத்தை ஏற்படுத்தியுள்ளது.  </p>
      <p> </p>
    </article>
  </body>
</html>