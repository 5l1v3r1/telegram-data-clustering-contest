<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348074.html"/>
    <meta property="og:site_name" content="סגל קצר להרצליה מול ראשל&quot;צ, נס ציונה מול גלבוע"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="סגל קצר להרצליה מול ראשל&quot;צ, נס ציונה מול גלבוע"/>
    <meta property="og:description" content="מיקי גורקה ייאלץ להסתדר עם חמישה שחקני רוטציה ב-19:45 ברבע גמר הגביע מול הכתומים, פישר מוכן לצפוניים ב-19:00: &quot;רוצים להתקדם בכל החזיתות&quot;"/>
  </head>
  <body>
    <article>
      <h1>סגל קצר להרצליה מול ראשל"צ, נס ציונה מול גלבוע</h1>
      <h2>מיקי גורקה ייאלץ להסתדר עם חמישה שחקני רוטציה ב-19:45 ברבע גמר הגביע מול הכתומים, פישר מוכן לצפוניים ב-19:00: "רוצים להתקדם בכל החזיתות" </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">מאת כפיר אדר</a></address>
      <figure>
        <img src="https://s3-eu-west-1.amazonaws.com/images.one.co.il/images/d/dmain/ms/gg1433773.jpg"/>
        <figcaption>קורי פישר (נעם מורנו)</figcaption>
      </figure>
      <p>משחקי רבע גמר גביע המדינה יימשכו הערב (ראשון) כאשר שני משחקים נוספים ייערכו. עירוני נס ציונה שרשמה השבוע הישג ענק עם העפלה לשלב הבא ביורופקאפ מהמקום הראשון בשלב הבתים, תארח את הפועל גלבוע/גליל, ובמשחק הנוסף בני הרצליה הפצועה והחסרה מאוד תארח את מכבי ראשון לציון שהודחה השבוע סופית מהיורוקאפ.</p>
      <h3>עירוני נס ציונה – הפועל גלבוע\גליל (19:00)</h3>
      <p>מפגש ראשון אי פעם בין שני המועדונים במסגרת הגביע, גלבוע שפתחה את העונה נהדר עם מאזן מושלם של 0:3, נמצאת כעת במומנטום נוראי עם שלושה הפסדים רצופים. מנגד, נס ציונה אחרי שני ניצחונות רצופים, על מכבי חיפה ברוממה ואחד ענק על הפועל אילת בבית 69:101 כולל 17 שלשות. הניצחונות האלו מצטרפים לניצחון חשוב בקפריסין במסגרת היורופקאפ של פיב"א.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1436457.jpg"/>
        <figcaption>רביב לימונד (רדאד ג'בארה)</figcaption>
      </figure>
      <p>קורי פישר אמר לקראת המשחק: "משחק חשוב עבורנו, אנחנו רוצים להמשיך ולהתקדם בכל החזיתות. אנחנו באים לכל משחק במטרה לנצח ולהמשיך את היכולת הטובה של הקבוצה בשבועות האחרונים. קורא לאוהדים לבוא ולתמוך בנו".</p>
      <h3>בני הרצליה – מכבי ראשל"צ (19:45)</h3>
      <p>המארחת, שהיא היחידה מקבוצות הליגה הלאומית שהדיחה קבוצה מליגת העל - מכבי חיפה, איבדה במשחק הליגה האחרון שלה נגד הפועל חיפה את שני שחקני נבחרת העתודה נועם אביבי ואופק מלכה, שנכנסו למגרש בזמן קטטה והורחקו. מכיוון שבגביע כל קבוצה משחקת לפי חוקי הליגה שלה, השניים מורחקים אוטומטית מהמשחק הבא שלהם, כלומר מהמשחק הקרוב. יש להוסיף אליהם את המתאזרחים גייב לוין ואנתוני פישר שלא שיחקו באותו הערב בגלל פציעה והם בספק גדול למשחק, מה שישאיר את מיקי  גורקה בסגל קצר מאוד עם חמישה שחקני רוטציה בסך הכל כפי שפרסמנו ב-ONE.</p>
      <figure>
        <img src="https://s3-eu-west-1.amazonaws.com/images.one.co.il/images/one/450_250/gg1439205.jpg"/>
        <figcaption>דריל מונרו (שחר גרוס)</figcaption>
      </figure>
      <p>מי שכן יהיה בסגל המארחת הוא ניצן חנוכי, הסמל של ראשל"צ בעבר ומי שהניף איתה את צלחת האליפות. ראשל"צ הגיעה בשנה שעברה לגמר, אחרי שבשלב הזה העיפה את מכבי ת"א. דריל מונרו פצוע וייעדר תקופה ובמקומו ישחק ג'יימס קלי שיערוך גם את הופעת הבכורה שלו במועדון. ראשל"צ שחווה עונה לא רעה בזירה המקומית, מגיעה אחרי ההדחה הכואבת מהיורוקאפ כבר בשלב הבתים.</p>
    </article>
  </body>
</html>