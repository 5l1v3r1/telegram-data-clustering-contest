<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699634/%D8%AF%D8%B3%D8%AA%DA%AF%DB%8C%D8%B1%DB%8C-%DB%8C%DA%A9%DB%8C-%D8%A7%D8%B2-%D8%B3%D8%B1%D8%AF%D8%B3%D8%AA%D9%87%E2%80%8C%D9%87%D8%A7%DB%8C-%D8%A7%DB%8C%D8%AC%D8%A7%D8%AF-%D8%A7%D8%BA%D8%AA%D8%B4%D8%A7%D8%B4-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="دستگیری یکی از سردسته‌های ایجاد اغتشاش در کرمانشاه"/>
    <meta property="og:description" content="فرمانده انتظامی استان کرمانشاه از دستگیری یکی از عوامل و سردسته‌های ایجاد اغتشاش و ناامنی‌های اخیر در شهر کرمانشاه خبر داد.به گزارش ایسنا، سردار علی اکبر جاویدان اظهار داشت: پس از اغتشاشات اوایل هفته گذشته در نقاط مختلف شهر کرمانشاه، شناسایی و دستگیری عاملان اغتشاشات در دستور کار قرار گرفت.وی ادامه داد: ماموران پلیس امنیت عمومی شهرستان کرمانشاه با انجام کار‌های اطلاعاتی و استفاده از شگرد‌های پلیسی، موفق به شناسایی یکی از سردسته‌های اغتشاشگران به نام &quot;محمد. م&quot; که نقش عمده‌ای در تحریک مردم و ناآرامی‌های اخیر داشت، شدند.جاویدان تصریح کرد: این فرد همچنین قصد داشت طی یکی دو روز گذشته با تحریک عده‌ای از جوانان، به اغتشاش و ناامنی در محله نوبهار بپردازد که بلافاصله از سوی ماموران شناسایی و دستگیر شد.فرمانده انتظامی استان کرمانشاه با بیان اینکه این فرد در جریان اغتشاشات اخیر خساراتی را نیز به اماکن عمومی وارد آورده بود، تصریح کرد: بازجویی از وی به منظور کشف جزئیات بیشتر همچنان ادامه دارد.وی در ادامه با بیان اینکه برخی با سوء استفاده از مطالبه‌گری عامه مردم و تحت تاثیرات جو رسانه‌ای دشمنان نظام و انقلاب دست به اقداماتی…"/>
  </head>
  <body>
    <article>
      <h1>دستگیری یکی از سردسته‌های ایجاد اغتشاش در کرمانشاه</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>فرمانده انتظامی استان کرمانشاه از دستگیری یکی از عوامل و سردسته‌های ایجاد اغتشاش و ناامنی‌های اخیر در شهر کرمانشاه خبر داد.<br/><br/>به گزارش ایسنا، سردار علی اکبر جاویدان اظهار داشت: پس از اغتشاشات اوایل هفته گذشته در نقاط مختلف شهر کرمانشاه، شناسایی و دستگیری عاملان اغتشاشات در دستور کار قرار گرفت.<br/><br/>وی ادامه داد: ماموران پلیس امنیت عمومی شهرستان کرمانشاه با انجام کار‌های اطلاعاتی و استفاده از شگرد‌های پلیسی، موفق به شناسایی یکی از سردسته‌های اغتشاشگران به نام "محمد. م" که نقش عمده‌ای در تحریک مردم و ناآرامی‌های اخیر داشت، شدند.<br/><br/>جاویدان تصریح کرد: این فرد همچنین قصد داشت طی یکی دو روز گذشته با تحریک عده‌ای از جوانان، به اغتشاش و ناامنی در محله نوبهار بپردازد که بلافاصله از سوی ماموران شناسایی و دستگیر شد.<br/><br/>فرمانده انتظامی استان کرمانشاه با بیان اینکه این فرد در جریان اغتشاشات اخیر خساراتی را نیز به اماکن عمومی وارد آورده بود، تصریح کرد: بازجویی از وی به منظور کشف جزئیات بیشتر همچنان ادامه دارد.<br/><br/>وی در ادامه با بیان اینکه برخی با سوء استفاده از مطالبه‌گری عامه مردم و تحت تاثیرات جو رسانه‌ای دشمنان نظام و انقلاب دست به اقداماتی زدند که در شان کشور و نظام جمهوری اسلامی نبود، خاطرنشان کرد: پلیس نیز بنابر وظیفه ذاتی خود مقتدرانه با عوامل آشوب و ناامنی برخورد کرد.<br/><br/>جاویدان با تاکید بر اینکه حساب افرادی که به دنبال ایجاد اغتشاش و ناامنی هستند از عموم مردم متعهد و انقلابی جداست، گفت: نیروی انتظامی قاطعانه در برابر افرادی که به دنبال آشوب و ناامنی در سطح جامعه باشند ایستاده و اجازه نخواهد داد این عده معدود باعث بی نظمی و هرج و مرج شوند.</p>
    </article>
  </body>
</html>