<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914845"/>
    <meta property="og:site_name" content="Dnevnik"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Vsi za vse"/>
    <meta property="og:description" content="Sodobni kapitalizem sloni na ogromni ponudbi in vedno večjem povpraševanju. A izdelati avto danes res ni ne težko ne predrago, veliko težje je potencialne kupce prepričati, da sežejo v žep. Ali v njih vzbuditi neko iracionalno željo, ki jih žene v nakupe, za katere še sami niso verjeli, da so sploh možni ali smiselni. Prijemov, kako vzbuditi to željo, je ogromno. Od različnih reklam, sponzoriranja do prikritega oglaševanja… Danes jim tudi tega orodja ne manjka, pa čeprav zadeve vedno bolj kažejo na to, da se svet vedno hitreje vrti v nekem meglenem mehurčku, ki lahko zelo hitro poči. A dokler je še cel, je treba poceni izdelati in drago prodati."/>
  </head>
  <body>
    <article>
      <h1>Vsi za vse</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Andraž Zupančič</a></address>
      <p>
        <b>S<i>odobni kapitalizem sloni na ogromni ponudbi in vedno večjem povpraševanju. A izdelati avto danes res ni ne težko ne predrago, veliko težje je potencialne kupce prepričati, da sežejo v žep. Ali v njih vzbuditi neko iracionalno željo, ki jih žene v nakupe, za katere še sami niso verjeli, da so sploh možni ali smiselni. Prijemov, kako vzbuditi to željo, je ogromno. Od različnih reklam, sponzoriranja do prikritega oglaševanja… Danes jim tudi tega orodja ne manjka, pa čeprav zadeve vedno bolj kažejo na to, da se svet vedno hitreje vrti v nekem meglenem mehurčku, ki lahko zelo hitro poči. A dokler je še cel, je treba poceni izdelati in drago prodati.</i></b>
      </p>
      <p>Kje ima vse to meje, je seveda drugo vprašanje, a to, da si kupci nekaj želijo, je tudi stvar mode. In globalnega marketinga. Eden najbolj očitnih primerov so na primer različni avtomobili. Pa ne znamke, ampak kar celotni segmenti. Včasih so kraljevale limuzine, potem so prišli karavani, sledili so petvratniki, svoj delež so si odrezali enoprostorniki. Zadnjih nekaj let pa vedno bolj kraljujejo tako imenovani športni terenci. Ali so logični ali ne, to pot sploh ni vprašanje. Si jih kupci res želijo? Kdo bi vedel, industrija se izgovarja, da si jih trg želi, a trg si želi velikokrat tisto, kar ustreza industriji. Ki je vložila veliko denarja, da je spremenila tudi miselnost kupcev.</p>
      <p>Če danes avtomobilska znamka nima takega križanca, je skoraj enako, kot da ne obstaja. Zato ne preseneča, da se v ta segment vedno pogosteje podajajo tudi najprestižnejše in najdražje znamke. Enostavno morajo imeti svojega predstavnika, pa naj stane, kolikor hoče. Ste si lahko predstavljali pred nekaj leti, da bi recimo Aston Martin, utelešenje britanske elegance, športnosti in prestiža na najvišji možni ravni, imel svojega športnega terenca? Težko, a ga zdaj ima. Sliši sicer na ime DBX in je njihov prvi lovilec kupcev tudi tam, kjer so do sedaj lovili drugi. Še več, z novim avtomobilom, ki naj bi stal okoli 200.000 evrov, pa ima še eno zahtevno nalogo. Do sedaj so imeli namreč med svojimi strankami le okoli 10 odstotkov žensk, na kitajskem trgu pa je kar polovica njihovih kupcev nežnejšega spola. A Kitajska ni cel svet in znamka očitno ne stavi več vsega na svoj mačizem. DBX naj bi po novem lovil tudi voznice, ki vedo, kaj hočejo. Njihove glavne »tarče« naj bi torej bile uspešne ženske srednjih let z otroki. Temu primerno je oblikovan tudi avtomobil, tudi z nekaterimi rešitvami notranjosti prilagojen ženskam.</p>
      <p>Marsikdo bi rekel, kaj pa jim je bilo tega treba. Toda tudi ženske imajo pravico, da sedijo za volanom tako prestižnega avtomobila, še bolj pa jih v to silijo razmere na trgu. Na leto namreč prodajo le okoli 6000 športnih avtomobilov, DBX pa naj bi našel okoli 5000 kupcev na leto. Ekonomska matematika je torej jasna. Znamka je do sedaj v zgodovini kar sedemkrat že bankrotirala, trenutno ustvarjajo izgubo, torej naj bi jih iz zagate rešile ženske z DBX. Prestižneži tako ne morejo več živeti le od športnosti in tradicije. Mačizem je sploh stvar preteklosti, zatorej se lahko voznice, ki imajo dovolj pod palcem, v prihodnje verjetno veselijo še kakšne take »hude« znamke z avtomobilom, ki bo pisan njim na kožo. Končno, bi lahko rekli.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914134/magazin/svet-vozil/oblikovanje-nekoc-in-danes-vsaka-znamka-ima-svojo-identiteto"/>
      </related>
    </article>
  </body>
</html>