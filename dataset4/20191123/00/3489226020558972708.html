<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/xalkidikh-metrane-tis-zhmies-apo-thn-kakokairia"/>
    <meta property="og:site_name" content="Documento"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Χαλκιδική: «Μετράνε» τις ζημιές από την κακοκαιρία"/>
    <meta property="og:description" content="Στην Ολυμπιάδα Χαλκιδικής έφτασε κυβερνητικό κλιμάκιο με επικεφαλής τον υπουργό Εθνικής 'Αμυνας, Νίκο Παναγιωτόπουλο και τον υφυπουργό Εσωτερικών,Θεόδωρο Λιβάνιο, προκειμένου να διαπιστώσουν ιδίοις όμμασι τις ζημιές από τα πλημμυρικά φαινόμενα του τελευταίου εικοσιτετραώρου στην Χαλκιδική και στην Θάσο. Σε κατάσταση έκτακτης ανάγκης η Καβάλα και η Θάσος."/>
  </head>
  <body>
    <article>
      <h1>Χαλκιδική: «Μετράνε» τις ζημιές από την κακοκαιρία</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Newsroom</a></address>
      <h4>Στην Ολυμπιάδα Χαλκιδικής έφτασε κυβερνητικό κλιμάκιο με επικεφαλής τον υπουργό Εθνικής 'Αμυνας, Νίκο Παναγιωτόπουλο και τον υφυπουργό Εσωτερικών,Θεόδωρο Λιβάνιο, προκειμένου να διαπιστώσουν ιδίοις όμμασι τις ζημιές από τα πλημμυρικά φαινόμενα του τελευταίου εικοσιτετραώρου στην Χαλκιδική και στην Θάσο. Σε κατάσταση έκτακτης ανάγκης η Καβάλα και η Θάσος.</h4>
      <p>Στην Ολυμπιάδα έφτασαν επίσης ο γενικός γραμματέας Πολιτικής Προστασίας, Νίκος Χαρδαλιάς, ο γ.γ. Υποδομών, Γεώργιος Καραγιάννης, ο γ.γ. Αγροτικής Πολιτικής και Διαχείρισης Κοινοτικών Πόρων, Κώστας Μπαγινέτας και ο υπαρχηγός Επιχειρήσεων του Πυροσβεστικού Σώματος, αντιστράτηγος Στέφανος Κολοκούρης.</p>
      <h3>Επιθεώρηση των ζημιών</h3>
      <p>Η αποστολή έφτασε με<b> ελικόπτερο</b> του Πυροσβεστικού Σώματος και μετά το πέρας της επιθεώρησης θα μεταβεί στη Θάσο, που επλήγη επίσης από τα έντονα καιρικά φαινόμενα των τελευταίων 24ωρων.</p>
      <p>Το κλιμάκιο υποδέχθηκε ο δήμαρχος Αριστοτέλη Στέλιος Βαλλιάνος.</p>
      <p>Αυτή την ώρα διεξάγεται σύσκεψη, παρουσία και του περιφερειάρχη Κεντρικής Μακεδονίας, Απόστολου Τζιτζικώστα, προκειμένου να υπάρξει αναλυτική ενημέρωση για τις<b> ζημιές</b>.</p>
      <p>Από την έντονη χθεσινή βροχόπτωση έσπασαν αντιστηρίξεις του υπερχειλισμένου ρέματος «Μπασδέκη» με το νερό να προκαλεί προβλήματα και ζημίες σε σπίτια της περιοχής.</p>
      <h3>Καβάλα-Θάσος: Κατάσταση έκτακτης ανάγκης από την κακοκαιρία</h3>
      <p>Σε κατάσταση έκτακτης ανάγκης κηρύχθηκαν την Παρασκευή, με απόφαση του περιφερειάρχη Ανατολικής Μακεδονίας και Θράκης, περιοχές της Καβάλας και της Θάσου, που επλήγησαν από την έντονη βροχόπτωση, προκειμένου να ξεκινήσουν άμεσα οι διαδικασίες για την αποκατάσταση των ζημιών και την καταβολή αποζημιώσεων στους πληγέντες.</p>
      <p>Στη Θάσο, έξι περιοχές κηρύχθηκαν σε κατάσταση έκτακτης ανάγκης στα νότια του νησιού, ενώ στην Καβάλα δύο περιοχές στη δημοτική ενότητα Φιλίππων.</p>
      <p>Η βροχή συνεχίστηκε καθόλη τη διάρκεια της νύχτας από Πέμπτη προς Παρασκευή και μέχρι και το μεσημέρι της Παρασκευής, ωστόσο η ένταση της δεν ήταν τόσο μεγάλη, ώστε να προκαλέσει έντονα πλημμυρικά φαινόμενα δημιουργώντας προβλήματα στο οδικό δίκτυο, σε κατοικίες και επιχειρήσεις. Μικροπροβλήματα υπήρξαν ωστόσο σε γειτονιές μέσα στην πόλη της Καβάλας με πτώσεις δέντρων και παλιών τοιχίων, ενώ έγιναν κατολισθήσεις μικρής έκτασης στην περιμετρική οδό.</p>
      <p>Στο νησί της Θάσου, τα σχολεία όλων των βαθμίδων εκπαίδευσης παρέμειναν χθες κλειστά, λόγω των δυσμενών καιρικών συνθηκών που επικρατούν στο νησί τα δύο τελευταία 24ωρα, καθιστώντας έτσι δύσκολη την προσέλευση και παραμονή των μαθητών στα σχολεία.</p>
      <p>Τα πλοία στο λιμάνι της Καβάλας παρέμειναν δεμένα λόγω των θυελλωδών ανέμων που πνέουν στο Θρακικό Πέλαγος, ενώ το Κεντρικό Λιμεναρχείο Καβάλας εξέδωσε έκτακτο δελτίο επικίνδυνων καιρικών φαινομένων.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>