<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/fifa-axiologoyme-thn-epistolh-toy-olympiakoy"/>
    <meta property="og:site_name" content="Documento"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="FIFA: «Αξιολογούμε την επιστολή του Ολυμπιακού»"/>
    <meta property="og:description" content="Η Παγκόσμια Ομοσπονδία ρωτήθηκε από το ΑΠΕ-ΜΠΕ, εάν όντως έχει παραλάβει την επιστολή που έστειλε ο Ολυμπιακός σε FIFA-UEFΑ για θέματα που απασχολούν το ελληνικό ποδόσφαιρο και η απάντηση της ήταν πως την έχει παραλάβει αλλά αρνήθηκε να σχολιάσει το περιεχόμενο της."/>
  </head>
  <body>
    <article>
      <h1>FIFA: «Αξιολογούμε την επιστολή του Ολυμπιακού»</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Αντώνης Φουντής</a></address>
      <h4>Η Παγκόσμια Ομοσπονδία ρωτήθηκε από το ΑΠΕ-ΜΠΕ, εάν όντως έχει παραλάβει την επιστολή που έστειλε ο Ολυμπιακός σε FIFA-UEFΑ για θέματα που απασχολούν το ελληνικό ποδόσφαιρο και η απάντηση της ήταν πως την έχει παραλάβει αλλά αρνήθηκε να σχολιάσει το περιεχόμενο της.</h4>
      <p>«Μπορούμε να επιβεβαιώσουμε ότι έχουμε λάβει μια επιστολή από τον Ολυμπιακό, την οποία αξιολογούμε επί του παρόντος. Παρομοίως, μπορούμε να επιβεβαιώσουμε ότι οι εκπρόσωποι της FIFA και της UEFA συναντήθηκαν προχθές (21/11) με την Εκτελεστική Επιτροπή της Ελληνικής Ποδοσφαιρικής Ομοσπονδίας στην Αθήνα. Για περισσότερες λεπτομέρειες, παρακαλούμε επικοινωνήστε με την Ελληνική Ποδοσφαιρική Ομοσπονδία», ανέφερε σε δήλωσή της στο ΑΠΕ-ΜΠΕ το γραφείο Τύπου της FIFA.</p>
      <p>Να θυμίσουμε ότι το περασμένο Σάββατο (16/11) με επιστολή της στον υφυπουργό Αθλητισμού, Λευτέρη Αυγενάκη, η ΠΑΕ Ολυμπιακός παρουσίασε την εικόνα που υπάρχει, σύμφωνα με την γνώμη της στο ελληνικό ποδόσφαιρο τα τελευταία τρία χρόνια και απαίτησε δραστικά μέτρα από την Κυβέρνηση, επισημαίνοντας τις «τεράστιες ευθύνες της ΕΠΟ στην διαιτησία, την τραγική οικονομική κατάσταση της Ομοσπονδίας, παρουσιάζοντας αναλυτικά φάσεις από αγώνες, κάνοντας αναφορά στο VAR, αλλά και σε πειθαρχικές διώξεις εναντίον αξιωματούχων της ΠΑΕ». Μια τέτοια επιστολή η πειραϊκή ΠΑΕ έστειλε επίσης σε FIFA και UEFA.</p>
      <p>Οσο για την UEFA, στο ίδιο ερώτημα του ΑΠΕ-ΜΠΕ, για την επιστολή της ΠΑΕ Ολυμπιακός, απάντησε «δεν έχουμε κανένα σχόλιο να κάνουμε επ’ αυτού».</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>