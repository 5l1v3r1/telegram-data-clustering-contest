<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calciofemminile/serie-a/2019/11/23-63692886/il_milan_vince_e_si_prende_il_primo_posto_la_juve_domani_a_roma/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Il Milan vince e si prende il primo posto: la Juve domani a Roma"/>
    <meta property="og:description" content="Sorpasso rossonero in testa alla classifica, Girelli e compagne sono obbligate a vincere per tornare in vetta "/>
  </head>
  <body>
    <article>
      <h1>Il Milan vince e si prende il primo posto: la Juve domani a Roma</h1>
      <h2>Sorpasso rossonero in testa alla classifica, Girelli e compagne sono obbligate a vincere per tornare in vetta </h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p><b>TORINO - </b>Mancano poche ore alla super sfida tra <b>Roma</b> e <b>Juventus </b>(in diretta su <i>Sky Sport</i> alle 12.30), e la pressione in casa bianconera, dopo i successi di oggi di <b>Milan</b> e Fiorentina, aumenta. L'1-0 delle rossonere contro il Sassuolo consente infatti alla squadra di Ganz il sorpasso proprio sulle Campionesse d'Italia in carica, impegnate domani nella delicata trasferta in casa della Roma e costrette a raccogliere il massimo per riprendersi la vetta (ora distante una sola lunghezza). Il big match del Tre Fontane di domani (diretta <i>Sky Sport</i> alle 12.30) sarà un confronto anche tra due allenatrici di spessore come Rita Guarino e Betty Bavagnoli, che hanno vissuto in campo due momenti storici: dal 16 al 30 novembre 1991, le due calciatrici sono state compagne di squadra in Cina, in maglia Azzurra, in occasione del primo storico <b>Mondiale femminile</b>. </p>
      <figure>
        <img src="https://cdn.tuttosport.com/images/2019/11/23/165131787-090271d0-4dbc-4693-99e7-1437956266c4.jpg"/>
      </figure>
      <p>
        <a href="https://www.tuttosport.com/live/calcio-femminile/serie-a/calendario.html">
          <b>Risultati della 7a giornata di Serie A</b>
        </a>
      </p>
      <h3>Vincono Fiorentina, Inter e Pink Bari, Orobica sempre più in crisi</h3>
      <p>Nelle gare della 7a giornata disputate oggi, sorride la <b>Fiorentina</b> di Cincotta, che superando 4-2 l'Hellas Verona (doppietta di Mauro e gol di Bonetti e Parisi per le viola, reti di Glionna e Pasini per le ospiti) aggancia momentaneamente la Juve a 16 punti in classifica e lascia inalterato lo svantaggio dal Milan. Successi inoltre per l'<b>Inter</b> di Sorbi, che con il Tavagnacco centra la seconda vittoria di fila in campionato (Tarenzi e Marinelli a segno nel 2-0 finale) e per il<b> Pink Bari </b>contro<b> l'Orobica</b>. Le padrone di casa vanno a segno con Zanoli in avvio di gara, ma la doppietta di Manno e la rete di Soro decidono il 3-1 finale delle pugliesi. Bergamasche e Tavagnacco ora occupano ultima e penultima posizione in classifica. Chiuderà la 7a giornata il derby toscano tra Empoli Ladies e Florentia San Gimignano. </p>
      <related>
        <a href="https://www.tuttosport.com/live/calcio-femminile/serie-a/classifica.html"/>
        <a href="https://www.tuttosport.com/news/calcio/calciofemminile/serie-a/2019/11/22-63637395/la_juve_in_casa_della_roma_tradizione_positiva_ma_giallorosse_temibili/"/>
        <a href="https://www.tuttosport.com/archivio/calcio/calciofemminile/serie-a"/>
        <a href="https://www.tuttosport.com/news/calcio/calciofemminile/serie-a/2019/11/22-63650913/aluko_lascia_a_sorpresa_la_juve_roma_e_fiorentina_le_ultime_due_gare_in_bianconero/?related_news"/>
        <a href="https://www.tuttosport.com/news/calcio/calciofemminile/serie-a/2019/11/22-63637395/la_juve_in_casa_della_roma_tradizione_positiva_ma_giallorosse_temibili/?related_news"/>
        <a href="https://www.tuttosport.com/news/calcio/calciofemminile/serie-a/2019/11/18-63495005/juventus_pari_beffardo_e_campionato_apertissimo_guarino_sara_battaglia_fino_alla_fine_/?related_news"/>
        <a href="https://www.tuttosport.com/news/calcio/calciofemminile/serie-a/2019/11/17-63472431/finisce_2-2_il_big_match_tra_milan_e_juve_bianconere_beffate_al_93_/?related_news"/>
      </related>
    </article>
  </body>
</html>