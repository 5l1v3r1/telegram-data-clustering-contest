<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.one.co.il/Article/348037.html"/>
    <meta property="og:site_name" content="יאניס: צריכים לדאוג שהרבע הרביעי לא יחזור שוב"/>
    <meta property="article:published_time" content="2019-11-23T00:32:00+00:00"/>
    <meta property="og:title" content="יאניס: צריכים לדאוג שהרבע הרביעי לא יחזור שוב"/>
    <meta property="og:description" content="מאמן מכבי ת&quot;א מאוכזב לאחר ה-96:73 בברצלונה: &quot;המשחק השתנה בחצי השני, נלמד מזה להבא&quot; . דני אבדיה: &quot;זה הפסד קשה, היינו צריכים להמשיך ולהילחם&quot;"/>
  </head>
  <body>
    <article>
      <h1>יאניס: צריכים לדאוג שהרבע הרביעי לא יחזור שוב</h1>
      <h2>מאמן מכבי ת"א מאוכזב לאחר ה-96:73 בברצלונה: "המשחק השתנה בחצי השני, נלמד מזה להבא" . דני אבדיה: "זה הפסד קשה, היינו צריכים להמשיך ולהילחם" </h2>
      <address><time datetime="2019-11-23T00:32:00+00:00">23 Nov 2019, 00:32</time> by <a rel="author">מאת משה ברדה</a></address>
      <figure>
        <img src="https://images.one.co.il/images/d/dmain/ms/gg1440318.jpg"/>
        <figcaption>יאניס ספרופולוס (איציק בלניצקי)</figcaption>
      </figure>
      <p>זה לא השבוע של מכבי תל אביב, שאחרי רצף פשוט מדהים ספגה שני הפסדי חוץ רצופים, במילאנו והערב (שישי) בברצלונה. בעקבות ההפסדים, האלופה הישראלית של יאניס ספרופולוס ירדה למאזן 4:6 במפעל היוקרתי ובשבוע הבא מחכות לה הפועל ירושלים בגביע המדינה ו-וילרבאן הצרפתית ביורוליג.</p>
      <p><b>ספרופולוס </b>אמר לאחר המשחק: “אני חושב שראינו היום שתי מחציות שונות, בראשונה היינו מאוד ממוקדים עם מה שהיינו צריכים לעשות. פעלנו על פי תכנית המשחק שלנו הגנתית והתקפית, הנענו את הכדור, לא אפשרנו לברצלונה לרוץ במגרש הפתוח ושלטנו במשחק עם ההגנה הטובה שלנו. אני חושב ששיחקנו את המחצית הראשונה בדיוק כפי שרצינו”.</p>
      <figure>
        <img src="https://images.one.co.il/images/one/450_250/gg1443131.jpg"/>
        <figcaption>סקוטי ווילבקין (באדיבות ברצלונה)</figcaption>
      </figure>
      <p>עוד הוסיף היווני: “במחצית השנייה המשחק השתנה לחלוטין, אפשרנו 31 נקודות ברבע השלישי, לא היינו קשוחים יותר בהגנה ועשינו רק עבירה אחת בדקה התשיעית של הרבע השלישי. לא הראנו את אותו הריכוז ואת אותה הקשיחות כפי ששיחקנו במחצית הראשונה ואני חושב שברבע הרביעי ויתרנו, וזה משהו שאנחנו צריכים לדאוג שלא יקרה שוב בגלל שאנחנו צריכים להילחם עד הסוף. בגדול אנחנו צריכים ללמוד המון מהמשחק הזה להביא, לשמור על הריכוז לאורך 40 דקות, במיוחד מול קבוצה כמו ברצלונה שיש לה איכויות”. </p>
      <p>הגארד הצעיר של הצהובים, <b>דני אבדיה</b>, סיפר בסיום: “זה הפסד קשה, ברצלונה קבוצה טובה ומנוסה שיודעת מה היא עושה. היינו טובים עד החצי השני, שם נכנסו להם יותר זריקות ואנחנו התחלנו טיפה להילחץ. סך הכול היינו צריכים להמשיך להילחם. יש לנו משחק חשוב מול הפועל ירושלים, צריכים להרים את הראש, לשחק את המשחק שלנו. אפשר להפסיד לפעמים, ננסה לתקן ונהיה טובים יותר”.</p>
      <figure>
        <img src="https://images.one.co.il/images/one/450_250/gg1443130.jpg"/>
        <figcaption>דני אבדיה עם הכדור (באדיבות ברצלונה)</figcaption>
      </figure>
    </article>
  </body>
</html>