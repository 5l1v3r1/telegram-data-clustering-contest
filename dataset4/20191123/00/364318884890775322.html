<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/news/381377"/>
    <meta property="og:site_name" content="beartai"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="ถอยดีกว่า! Jet.com กำลังจะงดขายของสดในบริการขายของชำส่งตรงถึงบ้าน"/>
    <meta property="og:description" content="อีกไม่นาน Jet.com จะไม่ส่งของสดผ่านบริการขายของชำระแบบเดลิเวอรีในนิวยอร์ก โดยจะมุ่งเน้นไปที่การขายของแห้งแทน ซึ่งการเปลี่ยนแปลงครั้งนี้ Walmart (บริษัทแม่ของ Jet.com) จะปิด Fulfillment center (คลังรับ-เก็บสินค้า บรรจุสินค้า และจัดส่งสินค้าในระบบอีคอมเมิร์ซ) ในเมือง Bronx และต้องเลิกจ้างพนักงานราว 200 – 300 ตำแหน่ง"/>
  </head>
  <body>
    <article>
      <h1>ถอยดีกว่า! Jet.com กำลังจะงดขายของสดในบริการขายของชำส่งตรงถึงบ้าน</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Sila Wongchareon</a></address>
      <p>Jet.com เว็บอีคอมเมิร์ซและขายของชำเดลิเวอรี</p>
      <p>อีกไม่นาน Jet.com จะไม่ส่งของสดผ่านบริการขายของชำระแบบเดลิเวอรีในนิวยอร์ก โดยจะมุ่งเน้นไปที่การขายของแห้งแทน ซึ่งการเปลี่ยนแปลงครั้งนี้ Walmart (บริษัทแม่ของ Jet.com) จะปิด Fulfillment center (คลังรับ-เก็บสินค้า บรรจุสินค้า และจัดส่งสินค้าในระบบอีคอมเมิร์ซ) ในเมือง Bronx และต้องเลิกจ้างพนักงานราว 200 – 300 ตำแหน่ง</p>
      <p>Jet.com เป็นเว็บอีคอมเมิร์ซน้องใหม่ไฟแรงที่ Walmart บริษัทค้าปลีกขนาดใหญ่ในสหรัฐอเมริกาซื้อมาในปี 2559 ด้วยจำนวนเงิน 90,612 ล้านบาท (3,000 ล้านเหรียญสหรัฐ) เพื่อต้องการนำระบบอีคอมเมิร์ซที่ทันสมัยของ Jet.com มาผนวกกับจุดแข็งของ Walmart ที่ทำราคาสินค้าได้ถูกแล้วมุ่งหน้าท้าชนกับ Amazon อีคอมเมิร์ซยักษ์ใหญ่ของสหรัฐ</p>
      <p>ปีที่ผ่านมาในเวลาเดียวกันนี้ Walmart ได้เริ่มให้บริการขายของชำโดยระบบอีคอมเมิร์ซของ Jet.com ที่ส่งตรงถึงบ้านลูกค้าในนิวยอร์กซิตี และมีแผนขยายไปยังบอสตัน ฟิลาเดลเฟีย และวอชิงตันดีซี พร้อมเปิดประสบการณ์ใหม่ด้วยการสั่งงานผ่าน Siri จนมาถึงตอนนี้ครบหนึ่งปีแล้ว Walmart เริ่มจะประเมินแล้วว่าไม่คุ้มที่จะไปต่อขอถอยดีกว่า</p>
      <p>Walmart มีแถลงการณ์ที่สรุปสั้น ๆ ได้ว่าบริษัทได้เรียนรู้อย่างมากจากการทดสอบขายของชำที่เป็นของสดส่งตรงถึงบ้านลูกค้าในเมืองนิวยอร์ก ซึ่งบริษัทจะมุ่งเน้นไปที่ตลาดคือของชำที่เป็นของแห้งและสินค้าทั่วไปนับล้านรายการให้กับลูกค้าในเมืองใหญ่ เช่น นิวยอร์กซิตี และจะทดสอบแนวความคิดอันโดดเด่นที่สามารถมอบความสะดวกสบายให้กับลูกค้า</p>
      <p>ศึกครั้งนี้แม้ดูเหมือนว่า Walmart จะเพลี่ยงพล้ำ แต่มหาสงครามใช่ว่าจะรบกันแค่ในปีเดียวแล้วรู้ผล ศึกระหว่าง Walmart และ Amazon ยังต้องรอดูกันต่อไปว่าจะมีขุนศึกใหม่ ๆ หรือยุทธวิธีใดเข้ามาเสริมขอให้ติดตามกัน</p>
      <p>ที่มา : <a href="https://www.engadget.com/2018/09/13/walmart-relaunches-jet-same-day-grocery-delivery/">Engadget</a></p>
      <p>พิสูจน์อักษร : สุชยา เกษจำรัส</p>
    </article>
  </body>
</html>