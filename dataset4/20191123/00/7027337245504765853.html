<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699740/%D8%B1%D8%A6%DB%8C%D8%B3-%D8%A7%D8%AA%D8%AD%D8%A7%D8%AF%DB%8C%D9%87-%D9%85%DB%8C%D9%88%D9%87-%D9%88-%D8%AA%D8%B1%D9%87%E2%80%8C%D8%A8%D8%A7%D8%B1-%DA%AF%D9%88%D8%AC%D9%87%E2%80%8C%D9%81%D8%B1%D9%86%DA%AF%DB%8C-%D8%AA%D8%A7-%DB%B1%DB%B0-%D8%B1%D9%88%D8%B2-%D8%AF%DB%8C%DA%AF%D8%B1-%D8%A7%D8%B1%D8%B2%D8%A7%D9%86-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="رئیس اتحادیه میوه و تره‌بار: گوجه‌فرنگی تا ۱۰ روز دیگر ارزان می‌شود"/>
    <meta property="og:description" content="رئیس اتحادیه میوه و تره‌بار قیمت گوجه‌فرنگی بوته‌ای و گلخانه‌ای درجه یک را به ترتیب حدود ۱۳ هزار و ۵۰۰ و ۱۷ هزار و ۵۰۰ تومان در سطح خرده‌فروشی عنوان کرد و با بیان اینکه دلیل گرانی اخیر این محصول تغییر فصل و کاهش عرضه است، وعده داد که در ۱۰ تا ۱۵ روز آینده با رسیدن محصول جنوب، قیمت این محصول کاهش می‌یابد."/>
  </head>
  <body>
    <article>
      <h1>رئیس اتحادیه میوه و تره‌بار: گوجه‌فرنگی تا ۱۰ روز دیگر ارزان می‌شود</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039834_232.jpg"/>
      </figure>
      <p>رئیس اتحادیه میوه و تره‌بار قیمت گوجه‌فرنگی بوته‌ای و گلخانه‌ای درجه یک را به ترتیب حدود ۱۳ هزار و ۵۰۰ و ۱۷ هزار و ۵۰۰ تومان در سطح خرده‌فروشی عنوان کرد و با بیان اینکه دلیل گرانی اخیر این محصول تغییر فصل و کاهش عرضه است، وعده داد که در ۱۰ تا ۱۵ روز آینده با رسیدن محصول جنوب، قیمت این محصول کاهش می‌یابد.</p>
      <p>اسدالله کارگر در گفت‌وگو با ایسنا،‌ با بیان اینکه گرانی گوجه‌فرنگی ربطی به سهمیه‌بندی بنزین ندارد، تصریح کرد: به دلیل تغییر فصل و سرد شدن هوا برداشت گوجه‌فرنگی از شهرهای اطراف تهران همچون ورامین، کرج و قزوین به اتمام رسیده و در نتیجه با کاهش عرضه از این ناحیه مواجه هستیم، به طوری‌که در حال حاضر بوشهر تامین‌کننده اصلی گوجه‌فرنگی کشور است.</p>
      <p>وی وعده داد که در ۱۰ تا ۱۵ روز آینده با ورود گوجه‌فرنگی استان فارس به بازار، قیمت این محصول کاهش یابد.</p>
      <p>به گفته رئیس اتحادیه میوه و تره‌بار، در حال حاضر در میدان اصلی میوه و تره‌بار گوجه‌فرنگی بوته‌ای درجه یک به قیمت ۱۰ تا ۱۱ هزار و گوجه‌فرنگی گلخانه‌ای درجه یک ۱۴ تا ۱۵ هزار تومان عرضه می‌شود که با توجه به سود حدود ۳۰ درصدی خرده‌فروشان، قیمت گوجه‌فرنگی معمولی و گلخانه‌ای درجه یک در سطح شهر به ترتیب حدود ۱۳ هزار و ۵۰۰ و ۱۷ هزار و ۵۰۰ تومان است.</p>
      <p>کارگر تاکید کرد: گوجه‌فرنگی در بازار کمیاب نیست و نهایتا تا ۱۵ روز دیگر خلاء ایجاد شده در بازار به دلیل تغییر فصل برطرف شده و قیمت‌ها کاهش خواهد یافت.</p>
    </article>
  </body>
</html>