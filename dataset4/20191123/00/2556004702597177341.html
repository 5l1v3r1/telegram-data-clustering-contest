<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hkcnews.com/article/25018/2019%E5%8D%80%E8%AD%B0%E6%9C%83%E9%81%B8%E8%88%89-%E9%81%B8%E8%88%89-25018/%E5%8D%80%E9%81%B8%E6%9C%89%E5%86%87%E7%94%A8%EF%BC%9F%E6%90%B6%E5%B0%8D%E6%89%8B%E5%98%85%E8%B3%87%E6%BA%90%E5%90%8C%E5%BD%88%E8%97%A5%E4%BD%A0%E8%A9%B1%E6%9C%89%E5%86%87%E7%94%A8%EF%BC%9F"/>
    <meta property="og:site_name" content="眾新聞"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="區選有冇用？搶對手嘅資源同彈藥你話有冇用？"/>
    <meta property="og:description" content="就算得唔過半數嘅議席，黃絲手足去投票都有六大彼消此長嘅好處"/>
  </head>
  <body>
    <article>
      <h1>區選有冇用？搶對手嘅資源同彈藥你話有冇用？</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">公民數據 CivicData</a></address>
      <p>對於11月24號區議會選452個區議員，身邊的黃人持兩極嘅意見：樂觀嘅認為政府暴政激發大量素人出選同往界無出來嘅選民投票，應該可以拿下絕大部份嘅議席；悲觀嘅認為區議會同政府一樣已然失效，加上建制派用各種不法手段例如操縱選舉劃界（gerrymandering）、種票配票、蛇齋餅糭、威逼利誘、安排交通等等確保能夠贏得絕大部份議席，黃絲出嚟投票係冇用嘅。</p>
      <p>兩邊意見當然都有佢嘅道理。我地CDHK認為區選並唔係樂觀派咁諗會贏硬，但亦唔係悲觀派咁諗投票冇用。就算得唔過半數嘅議席，黃絲手足去投票都有以下彼消此長嘅好處：</p>
      <figure>
        <img src="https://www.hkcnews.com/news_%E6%96%B0%E8%81%9E/hk-discuss/2019/11/2019%E5%8D%80%E8%AD%B0%E6%9C%83%E9%81%B8%E8%88%89-20191124001521_1b4d_large.jpg"/>
        <figcaption>插圖來源：<a href="https://www.facebook.com/permalink.php?story_fbid=148719783139136&amp;id=109138200430628&amp;__xts__[0]=68.ARD90YTRSFf02JnaciQINOXm3AXj_yodV6eWt-cysI2Rj7rcHRZ0526LgtVOb36mRbkgE76dQpdNUIK1M-Z88M80BCcA2imwdPQoOeiU1F_pUrEEE5hycQtzaVNFG1ngvgdLFonOYnWSSQovGMb1Pmz0YtrFupUIkMOmwwKoZvM0xbukSyQwo1t_H5PEXDGnenckOSxAFpvPrl0-d-i5RFbiEGWLDm3oMzi9erUDx2eRNotehxZb9a0kfPgrixAMxC5QgqPSbDyr7-_p6RhZ715Yv93hrDwHeLmXBeYVl0-dFR04eheyT3qyfr9oD07DGC5fE_foEqIUMJY8OOHaf0g&amp;__tn__=-R">文宣收集處Facebook</a></figcaption>
      </figure>
      <p><b>・重奪建制派資源，影響佢哋分贓：</b>現時區議會係建制派分贓嘅底層，有好多小白象工程，例如觀塘音樂噴泉及灣仔摩頓臺項目，都係俾咗建制派用咗嚟派油水、私相授受。我哋重奪呢啲資源，可以減少政府亂咁洗我哋納稅人嘅錢，而轉為用作黃色經濟黃色建設嘅彈藥。亦可以影響對手嘅分贓，分贓唔匀，利益為先嘅建制派就算唔內鬨都唔會咁努力。</p>
      <p><b>・削減建制派地方權力，增加我哋嘅實力：</b>將地方變為黃色區議員支援嘅範圍，可以增加我哋喺地方嘅力量，例如「守住屋苑範圍，提供法律支援，守連儂牆，入狗屋救手足，地區動員」(摘自手足post)，將來重劃選區等等。</p>
      <p><b>・減少建制派地方樁腳，增加我哋下年立法會嘅勝算：</b>資深嘅地方樁腳同我地講，立法會選舉需要大量嘅地方資源同樁腳支持，我哋攞咗佢哋嘅區議會議席，立法會選舉建制派就會失去左地方嘅支持，而我哋就會增加咗地方嘅力量。</p>
      <p><b>・影響特首選舉：</b>「區選只要過半席數，就可以攞晒選委會117席， 影響特首選舉」(摘自手足post)</p>
      <p><b>・阻止假諮詢，重拾話語權：</b>維基百科指：「現時建制派於…佔有全部十八個區議會主席席位及十七個副主席席位… 每個區議會的主席和副主席都是該區地區委員會的成員。地區管理委員會成員包括負責管理地方事務之政府部門人員，分別聽取各區議會之意見，和參照所得意見行事。」攞返呢啲主席位，就算唔過半數，都可以爭取返個話語權，政府以後施政唔會咁容易俾地區委員會開綠燈授權，趁火打劫，胡混通過。</p>
      <p><b>・變相公投，同國際講香港人對暴政說不：</b>香港嘅區議會係單議席單票制，每人每區只係會投一個人，無論真・獨立或者係泛民，都係對暴政過去五個多月來嘅殘暴投不信任票，及對「五大訴求，缺一不可」作出公投。但唔投票就唔會有呢個效果。我哋要同國際講：我哋二百幾萬人一條心，向殺人強姦嘅暴政說不！</p>
      <p>希望所有黃絲手足，尤其是年青嘅首投族、勇武派，可以放低武器，係11月24號拉埋戰友出嚟投票（一人至少拉三個，可以助選就更好！）唔鍾意泛民主派嘅手足，可以投第一次出選嘅<a href="https://hkfactcheck.io/">真・獨立素人</a>。記住攞身份証（唔使通知信），同查好自己選區，早D落街投，可能要排長龍，暴政亦可能使橫手提早收擋，唔好咁遲。</p>
    </article>
  </body>
</html>