<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774298,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="&quot;אם חברי הליכוד רוצים שנתניהו יוביל זה נראה לי להכניס את הראש בקיר&quot;"/>
    <meta property="og:description" content="גדעון סער קרא הערב לנתניהו לערוך פריימריז בזק על ראשות התנועה ומתח ביקורת נוקבת על דבריו נגד מערכת אכיפת החוק: &quot;מרסק את מערכות המדינה&quot;. לדבריו, המצב הקיים יוביל ל&quot;טירוף&quot; ולאובדן שלטון הימין. סער הציב את עצמו כאלטרנטיבה ואמר כי הוא חושב &quot;שיוכל להקים ממשלה בקלות&quot;. בליכוד תקפו: &quot;סער, כהרגלו, מגלה אפס נאמנות ומקסימום חתרנות&quot;"/>
  </head>
  <body>
    <article>
      <h1>"אם חברי הליכוד רוצים שנתניהו יוביל זה נראה לי להכניס את הראש בקיר"</h1>
      <h2>גדעון סער קרא הערב לנתניהו לערוך פריימריז בזק על ראשות התנועה ומתח ביקורת נוקבת על דבריו נגד מערכת אכיפת החוק: "מרסק את מערכות המדינה". לדבריו, המצב הקיים יוביל ל"טירוף" ולאובדן שלטון הימין. סער הציב את עצמו כאלטרנטיבה ואמר כי הוא חושב "שיוכל להקים ממשלה בקלות". בליכוד תקפו: "סער, כהרגלו, מגלה אפס נאמנות ומקסימום חתרנות"</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">צבי זרחיה</a></address>
      <p>"ראש הממשלה לא יכול לומר על החלטת היועץ המשפטי, שהיה מזכיר הממשלה שלנו, שמדובר בהפיכה שלטונית. זה לא נכון ולא אחראי וזו כפירה בעיקר הממלכתיות של בגין ושמיר. זה לא לתקן את המערכות אלא לרסק את המערכות" - במילים חריפות אלה התייחס הערב ח"כ גדעון סער (ליכוד) למתקפה של ראש הממשלה בנימין נתניהו נגד מערכת אכיפת החוק בעקבות ההחלטה להגיש נגדו כתב אישום. לדברי סער, "הדברים הללו לא נאמרו בשמי כחבר ליכוד. הם מייצרים אווירה של תוהו ובוהו במדינה".</p>
      <p>
        <b> לצפייה בכתב האישום המלא <a href="https://z.calcalist.co.il/assets/pickerul/7e065ea1-9291-4b53-b666-06aac8be1ac5.pdf">לחצו כאן</a></b>
      </p>
      <p>
        <b>לצפייה בתמלילי החקירות בתיק 4000 <a href="https://www.calcalist.co.il/local/home/0,7340,L-5671,00.html">לחצו כאן</a></b>
      </p>
      <p>סער אמר את הדברים בראיון לרינה מצליח בתוכנית "פגוש את העיתונות" בערוץ 12. בין היתר, הוא התייחס לערב שבו הוגש כתב אישום נגד נתניהו: "זה היה ערב מאוד מאוד עצוב. עם זאת, אני רוצה להדגיש שראש הממשלה לא הורשע בשום עבירה. מי שמרשיע ומזכה זה בית משפט עצמאי וחזקת החפות עומדת לו היום".</p>
      <figure>
        <img src="https://images1.calcalist.co.il/PicServer3/2019/05/16/906500/21_l.jpg"/>
        <figcaption>ראש הממשלה בנימין נתניהו וגדעון סער <br/>צילום: EPA, אבי מועלם</figcaption>
      </figure>
      <p>במסגרת הראיון, ביקש סער לפנות לרה"מ וקרא לו לקיים פריימריז בזק על ראשות הליכוד בתוך שבועיים: "אני פונה לרה"מ, תן ידך לפריימריז מוקדמים על ראשות הליכוד. אפשר התמודדות חופשית על מנת שנוכל להבטיח את שלטון הליכוד". סער הוסיף כי הוא "מתכוון לפנות ליו"ר המרכז ח"כ חיים כץ לעשות את זה. אני מבקש מרה"מ וכל חברי בוא נעשה ביחד את הדבר הזה".</p>
      <p>סער הדגיש בדבריו כי הבעיה היא לא רק משפטית, אלא פוליטית: "פעם אחר פעם בבחירות אפריל ובבחירות ספטמבר נתניהו לא הצליח להקים ממשלה. הוא קיבל גיבוי מוחלט מאיתנו גם במערכות בחירות וגם בפיזור הכנסת הקודמת. נגיד שהולכים לבחירות שלישיות שאותן הגדיר נתניהו כטירוף מערכות... לא שמעתי אדם אחד שחושב שאחרי בחירות שלישיות רביעיות או חמישיות הוא יוכל להרכיב ממשלה או למנוע המשך המשבר שתוקע את המדינה כבר שנה ולא איפשר</p>
      <p>להקים רפורמות".</p>
      <p>לדברי סער, "איבדנו את הרוב בכנסת והגוש השני יותר גדול מאיתנו. יש רק דרך אחת שאנו יכולים להציל את המדינה ממשבר ולהבטיח את שלטון הליכוד. אם הולכים לפריימריז בזק בתוך 21 יום ואנו יכולים להציל את שלטון הליכוד ויכולים להוציא את המדינה מהכאוס".</p>
      <p>סער ציין כי הוא חושב שיוכל "להקים ממשלה בקלות. אני אוכל לאחד את העם, אבל ייתכן שיש גם אחרים. בבקשה שיעלו על המגרש ותהיה התמודדות חופשית. אם חברי הליכוד אומרים 'אנו רוצים שנתניהו יוביל' זה נראה לי להכניס את הראש בקיר". על המתרחש בתוך הליכוד סער אמר כי "חברי הליכוד משוחחים אחד עם השני אבל לפעמים יש פער בין מה שאומרים בחדר לבין מה שאומרים בחוץ".</p>
      <p>בתשובה לשאלה אם הוא מתכוון לפצל את הליכוד, השיב: "למה לפצל את הליכוד. אני מדבר על הליך בתוך הליכוד על מנת להבטיח את שלטון הליכוד. אני לא רוצה שהשלטון יימסר למישהו אחר. אם נמשיך כך נפסיד את השלטון, נפסיד את ארץ ישראל אם לא נפתח את העיניים ונעשה דבר שאנו עדיין יכולים לעשות. במצב הפוליטי הקיים אפסו הסיכויים להקמת ממשלה בראשות נתניהו כעת".</p>
      <p> </p>
      <p>"האם נתניהו יכול להוביל את הליכוד לבחירות הבאות? התשובה היא כן. החוק ברור וראש ממשלה יכול לכהן עם כתב אישום. בעיני, זו די התחכמות. אני קורא ליועץ המשפטי לממשלה לא לנסות להביא לפסילת כהונתו של נתניהו בדרך משפטית זו תהיה התערבות לא נכונה מבחינה משפטית ופוליטית".</p>
      <p>מהליכוד נמסר בתגובה כי "יו״ר הליכוד הוא ראש הממשלה נתניהו שהביא לליכוד 32 מנדטים בפתק מחל עליו נכתב ״הליכוד בראשות נתניהו .מצער לראות שבזמן שראש הממשלה נתניהו שומר על ביטחון ישראל בכל החזיתות ופועל לשמר את שלטון הליכוד, גדעון סער כהרגלו מגלה אפס נאמנות ומקסימום חתרנות".</p>
    </article>
  </body>
</html>