<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939270/%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86-%D9%86%DB%8C%D8%A7%D8%B2-%D8%A8%D9%87-%D9%85%D8%B5%D9%88%D8%A8%D9%87-%D9%85%D8%AC%D9%84%D8%B3-%D9%86%D8%AF%D8%A7%D8%B1%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="طرح ملی مسکن نیاز به مصوبه مجلس ندارد"/>
    <meta property="og:description" content="وزیر راه و شهرسازی با بیان اینکه طرح ملی مسکن نیاز به مصوبه مجلس ندارد، گفت: متقاضیان مسکن دهک‌های 4 تا 7 برای خانه‌دار شدن به خود فشار بیاورند و باید از خدا بخواهیم تا وسیله آسایش فراهم شود."/>
  </head>
  <body>
    <article>
      <h1>طرح ملی مسکن نیاز به مصوبه مجلس ندارد</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>وزیر راه و شهرسازی با بیان اینکه طرح ملی مسکن نیاز به مصوبه مجلس ندارد، گفت: متقاضیان مسکن دهک‌های 4 تا 7 برای خانه‌دار شدن به خود فشار بیاورند و باید از خدا بخواهیم تا وسیله آسایش فراهم شود.</i>
      </p>
      <p>به گزارش فارس ، محمد اسلامی امروز در حاشیه امضای تفاهم نامه احداث 170 هزار مسکن میان وزارت راه و شهرسازی با وزارت آموزش و پرورش در پاسخ به سئوال خبرنگار فارس که پرسید، طرح اقدام ملی مسکن مصوبه مجلس ندارد، بنابراین چه تضمینی برای اینکه دولت بعد و بانک ها برای اتمام طرح تمایل داشته و آن را ادامه دهند، گفت: طرح اقدام ملی مسکن جزء وظایف قانونی وزارت راه و شهرسازی است و بر اساس قانون ساماندهی زمین و مسکن اجرا می شود، بنابراین نیازی به مصوبه مجلس ندارد.</p>
      <p>وی در پاسخ به این سئوال خبرنگار فارس که پرسید با توجه به افزایش قیمت بنزین احتمال دارد برخی از سودجویان اقدام به افزایش قیمت مصالح ساختمانی کنند بنابراین این افزایش قیمت موجب بالا رفتن قیمت تمام شده مسکن شود، گفت: نباید بگذاریم برخی از این فضا سوء استفاده کنند.مگر سهم بنزین در حمل و نقل چقدر است؟این گونه نیست که چون بنزین گزان شده به همان میزان و به همان درصد نرخ کرایه‌ها و حمل و نقل نیز افزایش یابد.</p>
      <p>اسلامی ادامه داد: این تصورات برخی سوء استفاده کنندگان است که باعث می‌شود کالاها گران شود، بنابراین ستاد تنظیم بازار اجازه نخواهد داد قیمت‌ها افزایش یابد.</p>
      <p>وزیر راه و شهرسازی در پاسخ به این سئوال خبرنگار فارس که پرسید وزارت راه و شهرسازی پیشنهادی به بانک مرکزی ارائه کرده است که با دو سال استمهال بازپرداخت اقساط مسکن مهر سقف تسهیلات خرید مسکن افزایش یابد، گفت: همواره این مباحث وجود داشته که نسبت تسهیلات مسکن به ارزش ملک خریداری شده پایین است، بنابراین طبیعی است که اقتصاد ما وقتی متاثر از تحریم های ظالمانه است این موضوع وجود دارد.</p>
      <p>وی ادامه داد: مهم این است که ما پارامترهای بازم را که در اختیار دولت است به یک جریان پایدار برای تولید مسکن تبدیل کنیم.</p>
      <p>*برای مسکن دار شدن باید کمی به خود فشار بیاورید</p>
      <p>اسلامی در پاسخ به این سئوال که بازپرداخت اقساط در طرح ملی مسکن و قیمت تمام شده مسکن بالا است افزود: مسکن دهک‌های یک تا سه توسط سازمان‌های حمایتی تأمین می‌شود که مبالغ و درصد سود تسهیلات آنها با سایر اقشار متفاوت است.</p>
      <p>وی افزود:در این زمینه با کمیته امداد، سازمان بهزیستی و بنیاد مستضعفان، تفاهمنامه امضاء کرده‌ایم تا آنها مسکن این اقشار را تأمین کنند. ما نیز حامی این دستگاه‌ها بوده و زمین مورد نیاز را به دو صورت «اجاره ۹۹ ساله» یا «قیمت تمام شده» به این دستگاه‌ها واگذار می‌کنیم. کار ساخت‌وساز را سازمان‌های حمایتی انجام می‌دهند. تاکنون ۱۰ هزار واحد مسکن مهر را به کمیته امداد تحویل داده‌ایم.</p>
      <p>وی با اشاره به اینکه جامعه هدف ما در طرح ملی مسکن، دهک‌های چهار تا هفت است خاطر نشان کرد: دهک‌های ۸، ۹ و ۱۰ تمکن مالی دارند و می‌توانند از بازار، مسکن مورد نیاز را تهیه و خریداری کنند.</p>
      <p>وزیر راه و شهرسازی تأکید کرد: برای دهک‌های چهار تا هفت ما سه نوع تسهیلات در طرح ملی مسکن در نظر گرفته شده و پوشش خوبی برای انواع استطاعت‌ها دیده شده است بنابراین نمی‌شود که بگوییم ما باید به هر صورت خانه دار شویم، اما به خودمان فشار نیاوریم.</p>
      <p>وی افزود:خود ما نیز این مراحل را طی کرده ایم تا صاحب مسکن شویم، پس باید از خدا بخواهیم تا وسیله آسایش را فراهم کند.</p>
      <p>وی با اشاره به اینکه هفته گذشته بانک مرکزی برای کلیه بانک‌ها سهمیه تسهیلات بخش مسکن را تعیین کرد، گفت: بر اساس آن ۲۰ هزار میلیارد تومان به بخش مسکن تعلق می‌گیرد و معادل ۲۰ درصد کل تسهیلات بانکی خواهد بود.</p>
      <p>وی در مورد واحدهای مسکن مهر نیمه‌تمام نیز گفت: در ابتدای ورود من به وزارت راه و شهرسازی اعلام شد تا پایان دولت دوازدهم ۵۰۰ هزار واحد مسکن مهر نیمه‌تمام تکمیل می‌شود که تاکنون از این تعداد ۱۵۰ هزار واحد، تحویل شده و ۱۵۰ هزار واحد دیگر آماده واگذاری به مالکان است.</p>
      <p>به گفته وی، همچنین ۸۰هزار واحد مسکن مهر نیز مشکل قضایی دارند. این واحدها در اختیار مسکن مهر است و ارتباط و قراردادی با دولت ندارند. بدیهی است تا زمانی که فرآیند قضایی آنها تعیین تکلیف نشود، امکان ادامه ساخت این ۸۰ هزار واحد وجود ندارد.</p>
    </article>
  </body>
</html>