<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/cat-costa-vacanta-de-craciun-la-pensiunile-si-hotelurile-din-statiunile-de-pe-valea-prahovei-18608957"/>
    <meta property="og:site_name" content="BusinessMagazin"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Cât costă vacanţa de Crăciun la pensiunile şi hotelurile din staţiunile de pe Valea Prahovei"/>
    <meta property="og:description" content="Hotelierii din staţiunile de pe Valea Prahovei au pregătit pentru Crăciun oferte care pornesc de la 900 de lei şi ajung la 5.100 de lei. Turiştii vor participa la pomana porcului, focuri de tabără sau vor fi colindaţi."/>
  </head>
  <body>
    <article>
      <h1>Cât costă vacanţa de Crăciun la pensiunile şi hotelurile din staţiunile de pe Valea Prahovei</h1>
      <address><time datetime="2019-11-23T00:00:00+00:00">23 Nov 2019</time> by <a rel="author" href="https://www.businessmagazin.ro/autor/laura-petrescu" target="_blank">Laura Petrescu</a></address>
      <h3>Cât costă vacanţa de Crăciun la pensiunile şi hotelurile din staţiunile de pe Valea Prahovei</h3>
      <p>Hotelierii din staţiunile de pe Valea Prahovei au pregătit pentru Crăciun oferte care pornesc de la 900 de lei şi ajung la 5.100 de lei. Turiştii vor participa la pomana porcului, focuri de tabără sau vor fi colindaţi.</p>
      <p>Sinaia, Buşteni sau Azuga rămân staţiunile montane cu mare căutare în rândul turiştilor care vor să petreacă vacanţa de Crăciun pe Valea Prahovei. Hotelierii au pregătit pachete turistice pentru fie care buzunar. De exemplu, pentru cei care nu au buget prea mare, o opţiune bună este sejurul la o pensiune.</p>
      <p>O pensiune din Sinaia are un pachet, de Crăciun, de 840 lei, pentru doi adulţi, 3 nopţi de cazare cu mic dejun. Sejurul include şi o excursie la Râşnov şi Bran. Turiştii au în vilă bucătărie complet echipată.</p>
      <p>Mai scump este sejurul la un hotel de 4 stele din Perla Carpaţilor, situat aproape de centrul staţiunii. Sejurul de trei nopţi costă 3.000 lei camera dublă sau 3.650 de lei un apartament. Pachetul include micul dejun şi prânzul, iar în ziua de Crăciun va fi un prânz tradiţional cu muzică live. Un ansamblul de dansuri populare va destinde atmosfera. În seara zilei de 24 decembrie va fi tradiţionala pomană a porcului, cu foc de tabără, vin fiert, ţuică fiartă şi obiceiuri de Crăciun. Turiştii au acces gratuit la piscină, saună, salină sau jacuzzi. Pentru un copil de până la 2 ani nu se plăteşte nimic. Pentru copiii cu vârsta cuprinsă între 2 şi 7 ani se achită 550 de lei pe sejur, iar cei care depăşesc vârsta de 7 ani plătesc 700 de lei. Copiii până la 7 ani vor avea masa de Crăciun separate, cu animaţie pentru cei mici.</p>
      <p>La Buşteni, tarifele sunt ceva mai mici decât la Sinaia.</p>
      <p>900 de lei de persoană costă sejurul de Crăciun la o pensiune din această staţiune. În aceşti bani sunt incluse 4 nopţi de cazare, cina pe 24 decembrie, cu meniu festiv şi vizita lui Moş Crăciun, alături de colindători. Va fi şi o cină festivă pe 25 decembrie, cu muzică şi un moment artistic. Pentru copiii între 7 şi 12 ani, tariful este de 50% din valoarea pachetului, iar copiii până la 7 ani beneficiază de gratuitate, fără pat suplimentar şi meniu.</p>
      <p>Pentru turiştii care caută rafinamentul, o vilă din Buşteni are o ofertă de 1.155 de lei de persoană, în camera dublă, pentru 4 nopţi de cazare. Pachetul conţine cazarea cu mic dejun buffet, o gustare tradiţională însoţită de vin fiert, colindătorii vor fi şi ei prezenţi, iar copilaşii cuminţi vor găsi cadouri sub brad. Va fi un prânz festiv în ziua de Crăciun, iar pentru relaxarea turiştilor, proprietarii oferă acces gratuit la saună, timp de 30 de minute, într-una din zile. Pentru copiii cu vârste cuprinse între 6 şi 14 ani, tariful este de 400 lei/ sejur, iar cei de până la 6 ani au gratuitate.<br/>Crăciunul va fi o sărbătoare magică, promit angajaţii altei pensiuni din staţiunea de la poalele Caraimanului.</p>
      <p>Trei nopţi de cazare costă 975 de lei de persoană, loc în camera dublă. Pachetul cuprinde cazarea cu mic dejun, ajunul „ca pe la noi şi prânz de sărbătoare mare”. În ajun va avea loc împodobirea bradului, vor fi colinde româneşti, Moş Crăciun va împărţi daruri, dar se va organiza şi o cină tradiţională în jurul focului de tabără. Turiştii vor fi răsfăţaţi cu afumături munteneşti: cârnaţi, slăninuţă cu boia iute sau şorici frăgezit în sare, topitură de legume cu ciuperci de pădure, jumeri gospodăreşti, pită neagră pe vatră sau gogoşele turnate.</p>
      <p>La Azuga găsim unul dintre cele mai căutate hoteluri de cinci stele de pe Valea Prahovei, pentru turiştii care caută luxul de Crăciun. Sejurul pentru această sărbătoare costă de la 3.100 de lei la 5.110 lei, în funcţie de timpul de cameră.</p>
      <p>Pachetul include cazarea cu mic dejun pentru 3 nopti şi cina. Moş Crăciun va fi aşteptat cu colinde, mere coapte şi nuci, dar şi şampanie. Turiştii vor avea, de Crăciun, un dejun traditional, iar pe perioada sejurului este oferit acces gratuit la centru SPA. Separat, există şi un pachet pentru copii. Astfel, pentru cei de până la 6 ani se plăteşte, de exemplu, un tarif de 200 de lei. Pachetul include mic dejun, loc de joacă şi activităţi, cu supraveghere, petrecere cu animatori în 25 decembrie.<br/><br/>Cele mai căutate au fost vilele care se închiriază în întregime pe perioada sărbătorilor. O astfel de vilă, din Azuga, care are o capacitate de 10 adulţi în 5 spaţii de cazare, se închiriază, în perioada pentru 5 zile cu 2.800 de lei. Tariful include doar cazare.</p>
    </article>
  </body>
</html>