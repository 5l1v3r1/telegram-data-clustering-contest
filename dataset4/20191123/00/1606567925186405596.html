<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yeniasya.com.tr/gundem/2250-personel-katiliyor-ib-den-kiran-7-operasyonu-bilgilendirmesi_507352"/>
    <meta property="og:site_name" content="YENİ ASYA"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="2250 personel katılıyor: İB'den &quot;Kıran-7 Operasyonu'' bilgilendirmesi"/>
    <meta property="og:description" content="İçişleri Bakanlığı, Tunceli'de jandarma ve polis özel harekat unsurlarından oluşan 2250 personelle &quot;Kıran-7 Munzur Vadisi&quot; operasyonunu başlattı."/>
  </head>
  <body>
    <article>
      <h1>2250 personel katılıyor: İB'den "Kıran-7 Operasyonu'' bilgilendirmesi</h1>
      <h2>İçişleri Bakanlığı, Tunceli'de jandarma ve polis özel harekat unsurlarından oluşan 2250 personelle "Kıran-7 Munzur Vadisi" operasyonunu başlattı.</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">AA</a></address>
      <p>İçişleri Bakanlığı'ndan yapılan açıklamaya göre, Tunceli Jandarma Bölge Komutanlığınca başlatılan "Kıran-7 Munzur Vadisi Operasyonu" ile bölücü terör örgütünün kış üslenmesine girmesinin engellenmesi ve bölgede barındığı belirlenen teröristlerin etkisiz hale getirilmesi hedefleniyor.</p>
      <p>Operasyonda, Tunceli Jandarma Bölge Komutanlığında görevli jandarma komando, jandarma özel harekat ile polis özel harekat timlerinden oluşan 2 bin 250 personel görev alıyor.</p>
      <p>Öte yandan, Bakanlık tarafından operasyona ilişkin jandarma ve polisin helikopterle bölgeye intikali ve arama tarama faaliyetine ilişkin görüntüler paylaşıldı.</p>
      <p>
        <b>"Kararlı şekilde başarıyla devam ediyor"</b>
      </p>
      <p>Tunceli Valiliğinden yapılan açıklamada, ilde, bölücü terör örgütünün kış üslenmesine girmesini engellemek ve bölgede barındığı değerlendirilen teröristleri etkisiz hale getirmek maksadıyla Jandarma Bölge Komutanlığınca "Kıran-7 Munzur Vadisi Operasyonu"nun başlatıldığı belirtildi.</p>
      <p>Operasyonda, Tunceli Jandarma Bölge Komutanlığında görevli jandarma komando, jandarma özel harekat ve polis özel harekat timlerinden oluşan 2 bin 250 personelden oluşan 150 operasyonel timin görev aldığı kaydedilen açıklamada,<i> "Yurt içinde terörün tamamen ortadan kaldırılmasına yönelik yürütülen Kıran operasyonları, kararlı bir şekilde başarı ile devam ediyor." </i>ifadesi kullanıldı.</p>
    </article>
  </body>
</html>