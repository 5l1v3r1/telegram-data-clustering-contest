<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.1pezeshk.com/archives/2019/11/%d8%aa%d8%a7-%d8%b7%d9%84%d8%a7%d9%82-%d9%86%da%af%d8%b1%d9%81%d8%aa%d9%86%d8%af-%da%a9%d8%aa%d8%a7%d8%a8-%d9%86%d9%86%d9%88%d8%b4%d8%aa%d9%86%d8%af.html"/>
    <meta property="og:site_name" content="یک پزشک"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="معرفی کتاب: تا طلاق نگرفتند کتاب ننوشتند – تحلیل‌هایی از جامعه ایران – نوشته فردین علیخواه"/>
    <meta property="og:description" content="در ادامه معرفی کتاب‌های خوب، امروز کتابی با عنوان عجیب «تا طلاق نگرفتند، کتاب ننوشتند»، نوشته فردین علیخواه را می‌خواهم به شما معرفی کنم. خب، عنوان کتاب عج"/>
  </head>
  <body>
    <article>
      <h1>معرفی کتاب: تا طلاق نگرفتند کتاب ننوشتند – تحلیل‌هایی از جامعه ایران – نوشته فردین علیخواه</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">توسط علیرضا مجیدی</a></address>
      <p>در ادامه معرفی کتاب‌های خوب، امروز کتابی با عنوان عجیب <b>«تا طلاق نگرفتند، کتاب ننوشتند»، نوشته فردین علیخواه</b> را می‌خواهم به شما معرفی کنم.</p>
      <p>خب، عنوان کتاب عجیب و جاذب است، شاید اگر کسی شتاب‌زده کتاب را در قفسه کتابفروشی‌ها ببیند، تصور کند که با یک کتاب خسته‌کننده در مورد مشاوره ازدواج و طلاق روبرو است و طبعا کتابخوان‌های حرفه‌ای، میانه چندانی با این کتاب‌های اغلب بازاری ندارند.</p>
      <p>اما گویا ناشر برای اینکه کتاب بیشتر دیده شود و میزان فروش‌اش بهتر شود، این عنوان را برگزیده است.</p>
      <p>این کتاب را <b>نشر هنوز،</b> در ۱۵۳ صفحه به قیمت ۲۶ هزار تومان منتشر کرده است.</p>
      <p>کتاب، تا طلاق نگرفتند کتاب ننوشتند، نوشته یک جامعه‌شناس ایرانی به نام فردین علیخواه است. اصلا نترسید، هیچ خبری از تحلیل‌های پیچیده و خشک و اصطلاحات دشوار در این کتاب نیست.</p>
      <p>کتاب در واقع به لحن صمیمانه روزنوشت یک وبلاگ بیشتر شبیه است تا یک کتاب که می‌خواهد جامعه ایرانی را تحلیل کند.</p>
      <p>در واقعا نویسنده کتاب مشاهدات روزانه خود را از چیزهایی ساده‌ پیرامونش، روی کاغذ آورده و پارادوکس‌ها و مشکلات جامعه ایران را در قالب توصیف این چیزها، توضیح داده است. کتاب در واقع تشکیل شده از بیش از ۳۰ روزنوشت.</p>
      <p>نویسنده بعد از بیان مشاهده و شرح مختصر تناقض و دشواری که دیده، پایان مقاله را باز گذاشته که تا ذهن خواننده خودش در مورد تحلیل قضیه و اینکه امیدی به بهبود اوضاع هست یا نه، به تکاپو بیفتد.</p>
      <p>لحن بسیاری از حکایات و قضایای مطرح شده، بسیار صمیمی است و کتاب در مجموع بسیار خوشخوان است. می‌توانید کتاب را داخل کیف بگذارید و در مترو هر بار چند صفحه‌اش را بخوانید یا کنار تخت جایش بدهید و تا قبل از گرم شدن چشم‌ها و خوابیدن، شبانگاه، کمی مطالعه‌اش کنید.</p>
      <p>البته ممکن است، مشکلات اجتماعی طرح شده در هر قسمت کتاب، خواب را از چشمان شما برباید و چند دقیقه‌ای با خودتان کلنجار بروید که بالاخره چاره این همه مشکل انبار شده، چه خواهد شد و جامعه ما تا چه زمانی می‌تواند این همه مشکلات درونی یا بیرونی تحمیل‌شده را تاب بیاورد و شاید سر پا ماندن پوسته‌ای جامعه تا همین حالا هم، خودش در حکم یک معجزه باشد.</p>
      <p>در مجموع با کتاب خوبی روبرو هستیم و این هم جزو کتاب‌هایی است که دریغم آمد معرفی‌اش نکنم و نقشی هر چند اندک در بهتر شدن فروش‌اش نداشته باشم.</p>
    </article>
  </body>
</html>