<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.expres.cz/zpravy/liberec-autonehoda-popelarske-auto-ospod-marie-hanouskova.A191122_122703_dx-zpravy_ren"/>
    <meta property="og:site_name" content="Expres"/>
    <meta property="article:published_time" content="2019-11-23T00:01:00+00:00"/>
    <meta property="og:title" content="Otec matkou zabitých holčiček předložil dokument, že pracovnice OSPODu měly nadržovat matce"/>
    <meta property="og:description" content="Otec matkou zabitých holčiček zveřejnil dokumenty, které mají dokázat, že pracovnice OSPOD Frýdlant a SVP Frýdlant nadržovaly jeho expartnerce, řidičče osobního vozu. Podle soudu nejenže matka svými dcerkami manipulovala, všemu navíc měly dotyčné pracovnice tiše asistovat a na otce dívek nebrat ohledy."/>
  </head>
  <body>
    <article>
      <h1>Otec matkou zabitých holčiček předložil dokument, že pracovnice OSPODu měly nadržovat matce</h1>
      <address><time datetime="2019-11-23T00:01:00+00:00">23 Nov 2019, 00:01</time> by <a rel="author" href="https://www.expres.cz/novinari/karen-mchitarjan.N3610" target="_blank">Karen Mchitarjan</a></address>
      <ul>
        <li>V pátek 25. října dopoledne se u Mníšku na Liberecku srazilo osobní auto s popelářským vozem.</li>
        <li>Na místě zemřela řidička a jedno z dětí, které vezla, druhé posléze podlehlo zraněním také, a to během převozu do nemocnice.</li>
        <li>Jednalo se o dvě dívky ve věku čtyři a šest let.</li>
        <li>V sobotu 26. října v odpoledních hodinách, tedy den po smrtelné nehodě, se na Facebooku objevilo video nahrané jistou Májou Hanouskovou.</li>
        <li>Ta se ve videu představila jako dcera řidičky a nevlastní sestra obou dívek.</li>
        <li>Mája ve videu tvrdí, že její matka způsobila nehodu záměrně, a to z důvodu pomsty kvůli sporům s otcem dětí.</li>
        <li>Otec obou dívek, Májin otčím, byl podle slov mladé ženy její matkou křivě obviňován a zabraňovala mu v péči o ně.</li>
        <li>Mája ve videu obžalovala systém sociální péče, a to zejména kritizovaný OSPOD.</li>
        <li>Policie případ vyšetřuje jako usmrcení z nedbalosti.</li>
      </ul>
      <p>
        <b>Otec matkou zabitých holčiček zveřejnil dokumenty, které mají dokázat, že pracovnice OSPOD Frýdlant a SVP Frýdlant nadržovaly jeho expartnerce, řidičče osobního vozu. Podle soudu nejenže matka svými dcerkami manipulovala, všemu navíc měly dotyčné pracovnice tiše asistovat a na otce dívek nebrat ohledy.</b>
      </p>
      <p>Jenom den poté, co Marie H. a její dvě malé dcerky 25. října zemřely pod koly popelářského vozu, natočila její nejstarší dcera Mája video, v němž nejenže obvinila svou matku z toho, že nehodu způsobila úmyslně, navíc tvrdila, že kdyby pracovnice <a href="https://www.expres.cz/hledej.aspx?slovo=ospod">OSPOD</a> Frýdlant a OSPOD Mladá Boleslav pracovaly ve prospěch dívek, k takové tragédii by nikdy nedošlo.</p>
      <p>Ty podle jejích slov od prvních chvil nadržovaly její matce, která již v minulosti měla vyhrožovat, že společně se svými dcerami nabourá do stromu.</p>
      <p>Otec obou malých dívek navíc v posledních týdnech zveřejňuje dokumenty, které mají dokazovat, že nejenže úřady o podobném nebezpečí několikrát informoval, ale navíc podle jeho slov měly pracovnice OSPODu nadržovat jeho expartnerce.</p>
      <p>Ačkoliv pracovnice OSPODu kategoricky odmítly, že by v případu pochybily, rozhodnutí soudu říká zcela něco jiného.</p>
      <p>Ten nejenže uvěřil soudním znalkyním, že Marie H. měla svými dcerami manipulovat nejen proti jejich otci Martinovi K., ale i proti jeho rodině, navíc potvrdil jeho slova.</p>
      <p><b><i>„Matka popírala, že by se manipulace dopouštěla, a na její straně stojí i pracovnice SVP Frýdlant a OSPOD Frýdlant, které mají znalecké posudky za neobjektivní. Znalkyně však svůj posudek řádně obhájily a své závěry založily na vyšetření všech zúčastněných, ke kterým přistupovaly stejně, takže soud považuje vypracovaný znalecký posudek za nestranný, na rozdíl od závěru pracovnic SVP Frýdlant a OSPOD Frýdlant, které situaci nezletilých probíraly zpočátku výlučně s matkou a otcovými výhradami vůči matce se vážně nezaobíraly,“</i></b> píše se v dokumentu, jejž zveřejnil otec obou malých dívek Martin K.</p>
      <p>Dále se v dokumentu podrobně píše, jak měly sociální pracovnice pochybit.</p>
      <p><b><i>„Pohovory pracovnic OSPOD Frýdlant s nezletilými se neodehrávaly v neutrálním prostředí (např. MŠ), ale v bydlišti matky (první pohovor i za její přítomnosti), čímž mohla být vyjádření nezletilých ovlivněna. I pracovnice SVP Frýdlant vyšetřily děti až po pohovoru s matkou, která jim rodinnou situaci vylíčila tak, jak ji vidí ona, zatímco znalkyně měly k dispozici soudní spis, z něhož byl zřejmý jak postoj matky, tak postoj otce. První asistované setkání dětí s otcem se uskutečnilo za přítomnosti matky. Pokud se dcery k otci za těchto podmínek nechovaly spontánně (jak uvádí zpráva SVP Frýdlant), nelze se tomu divit, neboť v té době obě bydlely pouze s matkou, vnímaly její záporný postoj k otci a slyšely od matky na adresu otce mnoho negativních věcí. Argumentovala-li matka, že dětmi manipuluje otec, taková manipulace nebyla provedenými důkazy prokázaná, byť znalkyně uvedly, že i ze strany otce takové riziko hrozí,“ </i></b>zní dále v dokumentu.</p>
      <p>Pokračuje pak vysvětlení, proč soud dívky nakonec svěřil do péče otce. Obě strany, tedy otec dívek i jejich matka, dostaly vyrozumění o svěření do péče v den, kdy matka nabourala do popelářského vozu.</p>
      <p><b><i>„Na straně otce soud shledal stabilnější zázemí pro nezletilé, neboť tento má vlastní bydlení, v němž dívky žily do odchodu matky, prostředí proto důvěrně znají, mají zde dosud navázány sociální kontakty (kamarádky, spolužáky ze školky), přičemž matka je z tohoto prostředí bez otcova souhlasu vytrhla,“ </i></b>píše se v dokumentu.</p>
      <p>Právě toto vyjádření mělo být podle otce dívek a jeho nevlastní dcery impulsem pro matku děvčátek.</p>
      <p>Na dokument jsme se zeptali i tiskové mluvčí Městského úřadu Frýdlant Martiny Petráškové. Podle té se ale stanovisko města nemění.</p>
      <p><b><i>„K samotnému případu se město Frýdlant v tuto chvíli vyjadřovat nebude. Starosta Frýdlantu využil své zákonné možnosti a požádal o prošetření správnosti a zákonnosti úkonů OSPODu Frýdlant jeho nadřízený orgán, kterým je odbor sociálních věcí Krajského úřadu Libereckého kraje. Ten rozhodne, zda postup pracovnic OSPODu ve Frýdlantu byl správný, či došlo k pochybení. V tuto chvíli je věc v šetření. Město Frýdlant vyčká výsledků tohoto šetření a nebude vyvozovat předčasné závěry,“</i></b> napsala nám Petrášková.</p>
      <p>Samy pracovnice frýdlantského OSPODu se již v minulosti nechaly slyšet, že se k případu nebudou vyjadřovat.</p>
      <h3>
        <a href="https://www.expres.cz/zpravy/liberec-autonehoda-popelarske-auto-ospod-marie-hanouskova.A191122_122703_dx-zpravy_ren/foto">Fotogalerie</a>
      </h3>
      <slideshow>
        <figure>
          <img src="https://1gr.cz/fotky/bulvar/19/113/org/REN7f8a75_osppod.jpg"/>
        </figure>
        <figure>
          <img src="https://1gr.cz/fotky/bulvar/19/112/org/REN7f74d3_konupek.jpg"/>
        </figure>
        <figure>
          <img src="https://1gr.cz/fotky/bulvar/19/112/org/REN7f52c0_konupek.jpg"/>
        </figure>
        <figure>
          <img src="https://1gr.cz/fotky/bulvar/19/111/org/REN7f14b2_infoospod.jpg"/>
        </figure>
        <figure>
          <img src="https://1gr.cz/fotky/bulvar/19/103/org/REN7ef7d9_tataholcicky.jpg"/>
        </figure>
        <figure>
          <img src="https://1gr.cz/fotky/bulvar/19/103/org/REN7ef7d8_mamavrazedkyne2.jpg"/>
        </figure>
        <figure>
          <img src="https://1gr.cz/fotky/bulvar/19/103/org/REN7ef7d6_mamavrazedkyne.jpg"/>
        </figure>
        <figure>
          <img src="https://1gr.cz/fotky/bulvar/19/103/org/REN7ef7d5_3196564127322_881850880012320768_n.jpg"/>
        </figure>
        <figure>
          <img src="https://1gr.cz/fotky/bulvar/19/103/org/REN7ef7d2_463655448613_8939196668176236544_n.jpg"/>
        </figure>
        <figure>
          <img src="https://1gr.cz/fotky/bulvar/19/103/org/REN7ef86a_maja.jpg"/>
        </figure>
        <figure>
          <img src="https://1gr.cz/fotky/bulvar/19/103/org/REN7ef86b_majah.jpg"/>
        </figure>
        <figure>
          <img src="https://1gr.cz/fotky/bulvar/19/104/org/BOR7f08ac_nehodaliberec.png"/>
        </figure>
      </slideshow>
      <related>
        <h4>Související</h4>
        <a href="https://www.expres.cz/zpravy/liberec-ospod-nehoda-zabiti-holcicky-otec-dukaz-tyrani.A191118_161742_dx-zpravy_ren"/>
        <a href="https://www.expres.cz/zpravy/liberec-ospod-nehoda-zabiti-holcicky-otec-petice.A191115_134043_dx-zpravy_ren"/>
        <a href="https://www.expres.cz/zpravy/liberec-autonehoda-popelarske-auto-ospod-marie-hanouskova.A191106_105412_dx-zpravy_ren"/>
        <a href="https://www.expres.cz/zpravy/nehoda-liberec-popelarske-auto.A191026_201517_dx-zpravy_bk"/>
        <a href="https://www.expres.cz/zpravy/liberec-nehoda-popelarsky-vuz-ospod.A191027_132241_dx-zpravy_ren"/>
        <a href="https://www.expres.cz/zpravy/liberec-ospod-nehoda-zabiti-holcicky.A191030_120152_dx-zpravy_ren"/>
        <a href="https://www.expres.cz/zpravy/liberec-nehoda-popelarsky-vuz-ospod.A191027_200322_dx-zpravy_ren"/>
        <a href="https://www.example.com/"/>
        <a href="https://www.expres.cz/zpravy/liberec-ospod-nehoda-zabiti-holcicky.A191031_182548_dx-zpravy_ren"/>
        <a href="https://www.expres.cz/zpravy/smrt-dvou-deti-pod-koly-popelarskeho-vozu-matka-dcery-nepripoutala-muze-za-to-ospod.A191029_205303_dx-zpravy_bpet"/>
      </related>
    </article>
  </body>
</html>