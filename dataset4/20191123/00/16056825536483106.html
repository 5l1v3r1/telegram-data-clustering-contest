<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=200492"/>
    <meta property="og:site_name" content="মানবজমিন"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="সাবেক ছাত্রনেতা রানার দায়িত্ব নিলেন এলিট"/>
    <meta property="og:description" content="স্বৈরাচার এরশাদবিরোধী আন্দোলনে ছাত্রলীগের প্রথম কাতারে থেকে ঢাকা বিশ্ববিদ্যালয় কাঁপিয়েছিলেন তিনি। চট্টগ্রামের মিরসরাই থানা ছাত্রলীগের সাবেক সভাপতি ও কেন্দ্রীয় ছাত্রলীগের সদস্য মোতাহার হোসেন রানা নিজের সংসার সমালাতেই কাঁপছেন এখন। গত ১৬ই নভেম্বর মিরসরাই উপজেলা আওয়ামী লীগের ত্রি-বার্ষিক সম্মেলনে এসেছিলেন রানা। মলিন মুখে বসেছিলেন সম্মেলন কক্ষের এক কোণে। যার ছবি ধরা পড়ে নগরীর কোতোয়ালি থানা আওয়ামী লীগের সাবেক সাধারণ সমপাদক হাসান মনসুরের মোবাইলের ক্যামেরায়। রানার সুচিকিৎসা ও পুনর্বাসন চেয়ে সামাজিক যোগাযোগ মাধ্যম ফেসবুকে মলিন মুখের ওই ছবি দিয়ে পোস্ট দেন হাসান মনসুর। মুহূর্তেই ভাইরাল হয়ে উঠে ওই ছবি। দিনভর রানার মলিন মুখ ঘুরতে থাকে ফেসবুকে। যা নজরে আসে মিরসরাইয়ের সন্তান, আওয়ামী লীগের কেন্দ্রীয় উপ কমিটির সদস্য ও বড়তাকিয়া গ্রুপের ব্যবস্থাপনা পরিচালক নিয়াজ মোর্শেদ এলিটের। পরে তিনি ঘোষণা দেন রানার দায়িত্ব নেওয়ার। নিয়াজ মোর্শেদ এলিট জানান, মোতাহার হোসেন রানার দায়িত্ব এখন থেকে আমার। তার সন্তানদের পড়ালেখার খরচ, তার চিকিৎসা খরচসহ প্রতি মাসে সম্মানী দেবো আমি। যা তার ব্যক্তিগত হিসাবে জমা হবে। রানা ভাইয়ের বাড়িটিও আমি সংস্কার করে…"/>
  </head>
  <body>
    <article>
      <h1>সাবেক ছাত্রনেতা রানার দায়িত্ব নিলেন এলিট</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">স্টাফ রিপোর্টার, চট্টগ্রাম থেকে</a></address>
      <p>স্বৈরাচার এরশাদবিরোধী আন্দোলনে ছাত্রলীগের প্রথম কাতারে থেকে ঢাকা বিশ্ববিদ্যালয় কাঁপিয়েছিলেন তিনি। চট্টগ্রামের মিরসরাই থানা ছাত্রলীগের সাবেক সভাপতি ও কেন্দ্রীয় ছাত্রলীগের সদস্য মোতাহার হোসেন রানা নিজের সংসার সমালাতেই কাঁপছেন এখন। গত ১৬ই নভেম্বর মিরসরাই উপজেলা আওয়ামী লীগের ত্রি-বার্ষিক সম্মেলনে এসেছিলেন রানা। মলিন মুখে বসেছিলেন সম্মেলন কক্ষের এক কোণে। যার ছবি ধরা পড়ে নগরীর কোতোয়ালি থানা আওয়ামী লীগের সাবেক সাধারণ সমপাদক হাসান মনসুরের মোবাইলের ক্যামেরায়। রানার সুচিকিৎসা ও পুনর্বাসন চেয়ে সামাজিক যোগাযোগ মাধ্যম ফেসবুকে মলিন মুখের ওই ছবি দিয়ে পোস্ট দেন হাসান মনসুর। মুহূর্তেই ভাইরাল হয়ে উঠে ওই ছবি। দিনভর রানার মলিন মুখ ঘুরতে থাকে ফেসবুকে।</p>
      <p>যা নজরে আসে মিরসরাইয়ের সন্তান, আওয়ামী লীগের কেন্দ্রীয় উপ কমিটির সদস্য ও বড়তাকিয়া গ্রুপের ব্যবস্থাপনা পরিচালক নিয়াজ মোর্শেদ এলিটের। পরে তিনি ঘোষণা দেন রানার দায়িত্ব নেওয়ার। নিয়াজ মোর্শেদ এলিট জানান, মোতাহার হোসেন রানার দায়িত্ব এখন থেকে আমার। তার সন্তানদের পড়ালেখার খরচ, তার চিকিৎসা খরচসহ প্রতি মাসে সম্মানী দেবো আমি। যা তার ব্যক্তিগত হিসাবে জমা হবে। রানা ভাইয়ের বাড়িটিও আমি সংস্কার করে দেবো এবং একটি পাকা বাড়ি করে দেবো।</p>
      <p>জানা যায়, মিরসরাইয়ের বড়তাকিয়া বাজারের দক্ষিণ পাশে মোতাহার হোসেন রানার বাড়ি। সংসারে তিন ছেলে, তিন মেয়ে। সন্তানদের নিয়ে নিদারুণ অর্থকষ্টে দিনযাপন করছেন তিনি। সেদিন সম্মেলনে আসা ময়লা ছেঁড়া শার্ট পরা উদভ্রান্ত চোখের মানুষটিকে দেখে বোঝার উপায় নেই একসময় ছাত্রলীগের তুখোড় নেতা ছিলেন এই লোকটি।</p>
      <p> মোতাহার হোসেন রানা বলেন, আমার রক্তে আওয়ামী লীগ মিশে আছে। একটা সময় রাজনীতিতে ছিলাম। কতজনকে কতো সাহায্য-সহযোগিতা করেছি। কিন্তু আজ আমি হতদরিদ্র। আমার আজকের এই পরিণতি শুধু আমার তকদির।</p>
      <p>তিনি বলেন, প্রধানমন্ত্রী আমাকে কিছু ভাতা দেন। প্রধানমন্ত্রী যতদিন ক্ষমতায় থাকবেন ততদিন ভাতা পাবো। তবে এ ভাতা দিয়ে পরিবার চালাতে পারি না। ৬ ছেলেমেয়ের লেখাপড়া ও সংসার চালাতে অনেক কষ্ট হচ্ছে। আমি এমএ পাস করেছি, আমার একটা চাকরির ব্যবস্থা করে দিলে কৃতজ্ঞ থাকবো সারাজীবন।</p>
      <p>হাসান মনসুর তার পোস্টে লিখেন, নব্বই দশকে স্বৈরাচার এরশাদবিরোধী ছাত্র আন্দোলনে-ঢাকা বিশ্ববিদ্যালয় ছাত্রলীগের প্রথম কাতারের নেতা ছিলেন রানা। আমার নিজেরও সপষ্ট মনে আছে চট্টগ্রাম কেন্দ্রীয় শহীদ মিনারে তার জ্বালাময়ী ভাষণের স্মৃতি। ঢাকা বিশ্ববিদ্যালয়ে ছাত্রলীগের এক সভায় তৎকালীন বিরোধীদলীয় নেত্রী, আজকের মাননীয় প্রধানমন্ত্রীর সামনে তিনি ৫ মিনিট বক্তব্য দেয়ার সুযোগ পেয়েছিলেন। বক্তব্য শুনে নেত্রী এতো খুশি হয়েছিলেন তার নাম-ঠিকানা মঞ্চে সবার সামনে ডায়েরিতে টুকে নিয়েছিলেন।</p>
      <p>আওয়ামী লীগের কেন্দ্রীয় উপ-কমিটির সাবেক সহ-সমপাদক নওশাদ মাহমুদ রানা বলেন, ১৯৮৫ সাল থেকে রানার সঙ্গে আমার পরিচয়। রাজনীতিতে উনার মতো ত্যাগী নেতা আমি আর একজনকেও দেখিনি। তিনি শুধু দিয়ে গেছেন।</p>
      <p>তিনি বলেন, উদভ্রান্ত, ময়লা ছেঁড়া শার্ট পরিহিত ও আশাহীন চোখে তাকিয়ে থাকা এ মানুষটিকে আজ বড়ই অসহায়। বর্তমান রাজনীতিতে অর্থবিত্ত না থাকলে তার দাম নেই। এখন তো রাজনীতিও নেই। রাজনীতিকে সাইনবোর্ড হিসেবে ব্যবহার করে কিছু মানুষ টাকা উপার্জনের পথ বের করেছে মাত্র।</p>
      <p>এই বিভাগের সর্বাধিক পঠিত</p>
    </article>
  </body>
</html>