<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/lega-pro-serie-d/2019/11/23-63669777/calcioscommesse_in_lega_pro_arrestato_un_calciatore_del_foggia/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Calcioscommesse in Lega Pro, arrestato un calciatore del Foggia"/>
    <meta property="og:description" content="L'inchiesta &quot;Corner Bet&quot;, partita da Catania, ha messo in luce puntate truccate su risultati, calci d'angolo ed espulsioni di alcune gare dello scorso campionato. Si indaga su tre incontri del Bisceglie"/>
  </head>
  <body>
    <article>
      <h1>Calcioscommesse in Lega Pro, arrestato un calciatore del Foggia</h1>
      <h2>L'inchiesta "Corner Bet", partita da Catania, ha messo in luce puntate truccate su risultati, calci d'angolo ed espulsioni di alcune gare dello scorso campionato. Si indaga su tre incontri del Bisceglie</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p><b>CATANIA –</b> La polizia di Stato, coordinata dalla Procura distrettuale di <a href="https://www.tuttosport.com/archivio/calcio/serie-b/catania/page/3">Catania</a>, ha arrestato tre persone responsabili di <a href="https://www.tuttosport.com/news/calcio/2019/06/16-58048084/calcioscommesse_la_risposta_del_frosinone_se_richiesto_collaboreremo_/">frode</a> in competizioni sportive. Sono in corso perquisizioni e sequestri. Le indagini, condotte dalla polizia postale, hanno consentito di mettere in luce un<b> sodalizio criminoso</b> dedito alla realizzazione di frodi in alcune partite di Lega Pro. L'inchiesta è stata denominata "<b>Corner Bet</b>". Nei confronti degli indagati il Gip ha disposto gli arresti domiciliari: gli interessati al provvedimento restrittivo sono <b>Andrea Leanza</b>, 39 anni, titolare di un centro scommesse,<b> Rosario Cavallaro</b>, 39 anni, dipendente ditta privata e <b>Giordano Maccarrone</b>, 29 anni, difensore del Foggia in Serie D e con un passato anche nel Catania, nel Parma e nel Messina.</p>
      <h3>Tre partite del Bisceglie sotto inchiesta</h3>
      <p>Nel corso delle indagini, avviate per frode informatica dopo la denuncia di un titolare di un’agenzia di scommesse a Catania, sono emerse responsabilità per un altro reato, ovvero quello di<b> frode in competizioni sportive</b>. Le intercettazioni e le analisi informatiche dei diversi smartphone, sequestrati nel corso delle perquisizioni, hanno messo in luce l'esistenza di un sodalizio criminoso dedito alla realizzazione di frodi in Lega Pro. In particolare, Leanza e Cavallaro, grazie alla collaborazione di Maccarrone, si adoperavano per alterare talvolta l'esito delle partite, talvolta il <b>numero dei "corner"</b> e talvolta il <b>numero delle espulsioni</b> dei giocatori. Queste due tipologie di scommesse venivano fatte su eventi che, a differenza del risultato finale dell'incontro, sarebbero passati inosservati. Tra l'altro le stesse scommesse venivano compiute su piattaforme da gioco estere. Almeno tre gli incontri calcistici dello scorso campionato in cui è stato accertato l'interesse degli arrestati: <b>Trapani-Bisceglie</b>, <b>Rende-Bisceglie</b> e <b>Bisceglie-Sicula Leonzio</b>. Maccarrone, nello scorsa stagione, giocava nel Bisceglie.</p>
      <related>
        <a href="https://www.tuttosport.com/news/calcio/serie-a/lazio/2019/06/16-58029626/immobile_si_difende_dalle_accuse_sciacquatevi_la_bocca_prima_di_parlare_dell_uomo_/"/>
        <a href="https://www.tuttosport.com/news/calcio/calcio-estero/liga/2019/05/28-57395274/servimedia_bufera_calcioscommesse_sulla_liga_/"/>
        <a href="https://www.tuttosport.com/archivio/calcio/lega-pro-serie-d"/>
        <a href="https://www.tuttosport.com/news/calcio/lega-pro-serie-d/2015/08/29-3583518/calcioscommesse_catania_e_teramo_in_lega_pro_siciliani_a_-9/?related_news"/>
        <a href="https://www.tuttosport.com/news/calcio/calcio-scommesse/2015/08/05-2975142/calcioscommesse_altri_indagati_nel_mirino_cinque_gare_di_lega_pro/?related_news"/>
        <a href="https://www.tuttosport.com/news/calcio/calcio-scommesse/2015/05/26-1190418/calcioscommesse_palazzi_processo_dirty_soccer_entro_lestate/?related_news"/>
        <a href="https://www.tuttosport.com/news/calcio/2015/05/20-991482/calcioscommesse_salernitana_nel_mirino_lotito_vado_avanti/?related_news"/>
      </related>
    </article>
  </body>
</html>