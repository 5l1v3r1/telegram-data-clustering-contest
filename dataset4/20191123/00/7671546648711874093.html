<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914827"/>
    <meta property="og:site_name" content="Dnevnik"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Nesprejemljive Janševe izjave"/>
    <meta property="og:description" content="&amp;#187;To, kar se sedaj dogaja, je izjemno škodljivo. Zasedamo v državnem zboru, ob katerem je grobnica tako imenovanih narodnih herojev. Mogoče je tam kakšna izjema, toda tam je grobnica množičnih morilcev, ki bi bili v normalni državi drugače obravnavani in obsojeni zaradi težkih zločinov, ki so danes slovenski javnosti znani,&amp;#171; je kot eno izmed nalog, &amp;#187;ki jo moramo narediti, da nam bo v Sloveniji bolje&amp;#171;, omenil predsednik SDS in poslanec DZ RS Janez Janša na 9. Krekovem večeru minuli teden."/>
  </head>
  <body>
    <article>
      <h1>Nesprejemljive Janševe izjave</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <b>»To, kar se sedaj dogaja, je izjemno škodljivo. Zasedamo v državnem zboru, ob katerem je grobnica tako imenovanih narodnih herojev. Mogoče je tam kakšna izjema, toda tam je grobnica množičnih morilcev, ki bi bili v normalni državi drugače obravnavani in obsojeni zaradi težkih zločinov, ki so danes slovenski javnosti znani,« je kot eno izmed nalog, »ki jo moramo narediti, da nam bo v Sloveniji bolje«, omenil predsednik SDS in poslanec DZ RS Janez Janša na 9. Krekovem večeru minuli teden.</b>
      </p>
      <p>Zveza združenj borcev (ZZB) izraža svoje ogorčenje in protestira ob tej izjavi Janeza Janše, s katero grobo žali spomin na narodnoosvobodilni boj slovenskega naroda, borce slovenskih partizanskih enot in njihove poveljnike. V grobnici ob državnem zboru so pokopani partizanski narodni heroji, ki so se med drugo svetovno vojno tudi kot pripadniki zavezniške protifašistične koalicije borili proti fašističnim in nacističnim okupatorjem in skupnim sovražnikom, osvobodili svojo domovino, nam priborili Primorsko in postavili temelje slovenski državi. Sramotno je, da nekateri politiki ne zmorejo več drugega kot zlivanje gnojnice po lastni zgodovini in poniževanje partizanskih borcev, ki jim ves svet priznava, da so v boju proti fašizmu in nacizmu dali svoj časten prispevek, več, kot se je od Slovencev pričakovalo.</p>
      <p>Sprašujemo se, ali bi Janez Janša kaj takega izjavil tudi ob prisotnosti ameriških, britanskih, francoskih ali ruskih veleposlanikov in vojaških atašejev. Najbolj nizkotno pri njegovi izjavi pa je, da se ravno tisti, ki imajo sicer polna usta »sprave« in »pietete« do umrlih, sedaj znašajo nad mrtvimi junaki v grobnici in jih zlorabljajo za svoje današnje politične namene.</p>
      <p>Marijan Križman, predsednik ZZB NOB Slovenije</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914705/mnenja/odprta-stran/ali-je-tuja-drzavljanka-lahko-ministrica-v-slovenski-vladi"/>
        <a href="https://www.dnevnik.si/1042914704/mnenja/odprta-stran/samokastracija-11"/>
      </related>
    </article>
  </body>
</html>