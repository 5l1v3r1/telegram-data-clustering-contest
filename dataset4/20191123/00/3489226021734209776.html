<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/paylopoylos-analghsia-kai-apanthrwpia-ths-toyrkias-apenanti-stoys-prosfyges"/>
    <meta property="og:site_name" content="Documento"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Παυλόπουλος: Αναλγησία και απανθρωπιά της Τουρκίας απέναντι στους πρόσφυγες"/>
    <meta property="og:description" content="Την «απανθρωπιά και αναλγησία» της Τουρκίας, η οποία «παραβιάζει ωμά τις υποχρεώσεις της, που απορρέουν από το διεθνές δίκαιο και από την Συμφωνία της με την Ευρωπαϊκή Ένωση» σε ό,τι αφορά τους πρόσφυγες, κατήγγειλε ο Πρόεδρος της Δημοκρατίας, Προκόπης Παυλόπουλος, κατά τον χαιρετισμό του στην τελετή Ονομασίας των «Προσκόπων του Έθνους», που πραγματοποιήθηκε στο Κολλέγιο Αθηνών-Ψυχικού."/>
  </head>
  <body>
    <article>
      <h1>Παυλόπουλος: Αναλγησία και απανθρωπιά της Τουρκίας απέναντι στους πρόσφυγες</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Newsroom</a></address>
      <h4>Την «απανθρωπιά και αναλγησία» της Τουρκίας, η οποία «παραβιάζει ωμά τις υποχρεώσεις της, που απορρέουν από το διεθνές δίκαιο και από την Συμφωνία της με την Ευρωπαϊκή Ένωση» σε ό,τι αφορά τους πρόσφυγες, κατήγγειλε ο Πρόεδρος της Δημοκρατίας, Προκόπης Παυλόπουλος, κατά τον χαιρετισμό του στην τελετή Ονομασίας των «Προσκόπων του Έθνους», που πραγματοποιήθηκε στο Κολλέγιο Αθηνών-Ψυχικού.</h4>
      <p>Ο κ. Παυλόπουλος ανέφερε συγκεκριμένα τη σημασία της προσφοράς προς τον συνάνθρωπο, ο οποίος οδηγεί, όπως σημείωσε, στην προσφορά και στην στήριξη προς το κοινωνικό σύνολο εν γένει. «Αυτή η προσφορά αφορά βεβαίως τους συνανθρώπους μας εκείνους, με τους οποίους μοιραζόμαστε το ίδιο κοινωνικό σύνολο και οι οποίοι χειμάζονται δεινώς, θύματα των ανισοτήτων και των ελλείψεων του κοινωνικού κράτους, ιδίως μετά τις πληγές που άφησε πίσω της στην πατρίδα μας η βαθιά οικονομική κρίση των προηγούμενων χρόνων.</p>
      <p> Όμως, αυτή η προσφορά αφορά και κάθε άλλο δοκιμαζόμενο συνάνθρωπο, με πρώτο παράδειγμα εκείνο των προσφύγων, τραγικών θυμάτων του πολέμου αλλά και, δυστυχώς, της <b>αναλγησίας και της απανθρωπιάς της Τουρκίας</b>, <b>η οποία παραβιάζει ωμά τις υποχρεώσεις της που απορρέουν από το Διεθνές Δίκαιο και από την συμφωνία της με την Ευρωπαϊκή Ένωση» </b>επισήμανε.</p>
      <p>Παράλληλα αναφέρθηκε, στην ανάγκη για ενεργό<b> συμπαράσταση των ομολόγων μας στην Ευρωπαϊκή Ένωση,</b> επισημαίνοντας ότι η αρχή της αλληλεγγύης μεταξύ των κρατών-μελών, και στο προσφυγικό ζήτημα, συνιστά βασικό κανόνα του πρωτογενούς Ευρωπαϊκού Δικαίου.</p>
      <p>Ο Πρόεδρος της Δημοκρατίας υπογράμμισε ότι ο εθελοντισμός της προσφοράς, πρέπει ν' αποτελεί για τους Έλληνες στάση ζωής, επισημαίνοντας ότι «ο ανθρωπισμός και η αλληλεγγύη συνιστούν βασικούς πυλώνες τόσο του δικού μας, του ελληνικού πολιτισμού -από τις καταβολές του ως σήμερα- όσο και του κοινού μας ευρωπαϊκού πολιτισμού».</p>
      <p>Όπως τόνισε, <b>ο ανθρωπισμός και η αλληλεγγύη βρίσκονται στο επίκεντρο του ευρωπαϊκού πολιτισμού,</b> αφενός μέσ' από τον πρώτο πυλώνα του, τον ελληνικό πολιτισμό, τον πολιτισμό του πνεύματος και της ελευθερίας και, αφετέρου, μέσ' από τον τρίτο πυλώνα του, εκείνον της χριστιανικής διδασκαλίας, το βασικό αξιακό διάνυσμα της οποίας οριοθετούν οι αρχές που εξικνούνται από το 'Αγαπάτε Αλλήλους' ως το 'Αγαπήσεις τον πλησίον σου ως σεαυτόν'».</p>
      <p>Απευθυνόμενος, προς τους Προσκόπους του Έθνους, αφού τούς συνεχάρη, τούς υπενθύμισε ότι σημερινή ονομασία τους, σηματοδοτεί την αφετηρία μιας σημαντικής αποστολής, η οποία θα τους ακολουθεί στο διηνεκές. «Αποστολής, της οποίας τον προσανατολισμό διαμορφώνει ο δισυπόστατος Θυρεός σας, όπως τον εμπνεύσθηκε ο Ελευθέριος Βενιζέλος το 1915: 'Αιέν αριστεύειν και υπείροχον έμμεναι άλλων' και 'Έσο έτοιμος'», τόνισε. Σημείωσε ακόμη ότι η πρώτη πτυχή της παραπάνω αποστολής τους συνδέεται με την πιστή υπηρέτηση του προτύπου της Αριστείας. «Και μια τέτοια πιστή υπηρέτηση σημαίνει, ταυτοχρόνως, από την μια πλευρά την προσπάθεια κατάκτησης της Αριστείας, ως στόχου ζωής που αφορά κάθε πτυχή της. Και, από την άλλη πλευρά, την αναγνώριση της Αριστείας του άλλου, τον οποίο πρέπει να βλέπουμε ως παράδειγμα προς μίμηση και όχι με αισθήματα φθόνου και απαξίωσης» επισήμανε.</p>
      <p>Τόνισε τέλος ότι η δεύτερη πτυχή της αποστολής τους συνδέεται με την υπηρέτηση των αρχών και αξιών του γνήσιου και ανιδιοτελούς εθελοντισμού. </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>