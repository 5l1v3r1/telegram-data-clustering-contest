<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3385600/rahmi-turan-bestepede-erdogan-ile-gorusen-chpli-muharrem-ince"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T00:42:00+00:00"/>
    <meta property="og:title" content="Rahmi Turan: Beştepe'de Erdoğan ile görüşen CHP'li Muharrem İnce"/>
    <meta property="og:description" content="Sağlık sorunları için gittiği İngiltere'nin başkenti Londra'da tedavi gören Sözcü Gazetesi yazarı Rahmi Turan, gazetenin internet sitesine yaptığı açıklamasında Beştepe'de Cumhurbaşkanı ve AKP Genel Başkanı Recep Tayyip Erdoğan ile görüşen CHP'li ismi açıkladı. Turan, 3 gün önce yazdığı yazı ile siyasette gündem olan &quot;Cumhurbaşkanlığı Külliyesi'nde Cumhurbaşkanı Erdoğan ile görüşen CHP'li&quot; yazısıyla ilgili konuştu. Turan, kaynağının kendisine o ismin Muharrem İnce olduğunu söylediğini belirtti."/>
  </head>
  <body>
    <article>
      <h1>Rahmi Turan: Beştepe'de Erdoğan ile görüşen CHP'li Muharrem İnce</h1>
      <h2>Sözcü Gazetesi yazarı Rahmi Turan, kaynağının kendisine Beştepe'de Cumhurbaşkanı Erdoğan ile görüşen CHP'linin Muharrem İnce olduğunu söylediğini belirtti.</h2>
      <address>
        <time datetime="2019-11-23T00:42:00+00:00">23 Nov 2019, 00:42</time>
      </address>
      <p>Sağlık sorunları için gittiği İngiltere'nin başkenti Londra'da tedavi gören Sözcü Gazetesi yazarı <b>Rahmi Turan</b>, gazetenin internet sitesine yaptığı açıklamasında Beştepe'de Cumhurbaşkanı ve AKP Genel Başkanı Recep Tayyip Erdoğan ile görüşen CHP'li ismi açıkladı. Turan, 3 gün önce yazdığı yazı ile siyasette gündem olan "Cumhurbaşkanlığı Külliyesi'nde <b>Cumhurbaşkanı Erdoğan ile görüşen CHP'li</b>" yazısıyla ilgili konuştu. Turan, kaynağının kendisine o ismin Muharrem İnce olduğunu söylediğini belirtti.</p>
      <p>"Uzun bir süredir tedavim nedeniyle Londra'dayım. Yani ortadan kaybolduğum falan yok. Son 2 gündür tedavimin yoğunluğu nedeniyle Türkiye'de olan bitenle çok ilgilenemedim." ifadelerini kullanan Turan, "Cumhurbaşkanı Erdoğan'ın sözlerini de şimdi sizden öğrendim... O zaman Saray'a yakın kaynağımın bana söylediği ismi sizin aracılığınızla açıklamak istiyorum." dedi.</p>
      <p>"Kaynağımın bana söylediğine göre, Saray'da Erdoğan'la görüşen CHP'li isim <b>Muharrem İnce</b>'ymiş." diyen Turan şunları kaydetti:</p>
      <blockquote>"Hatta kaynağım İnce'nin hangi araçla geldiğini, saat kaçta Saray'a girdiğini, kaçta çıktığını dakika dakika söyledi. Ben de gazetecilik refleksiyle aldığım bu önemli bilgiyi köşemde isim vermeden yazdım. Gelinen durum, bu ismi açıklamamı şart koştu. Ama önemli bir şeyi belirtmek istiyorum. Bu görüşme ve isimler, kaynağımın iddiası. Ben de bu önemli iddiayı Türkiye gündemine taşıdım. Bakalım taraflar şimdi ne diyecek..."</blockquote>
      <h3>ERDOĞAN VE KILIÇDAROĞLU NE DEMİŞTİ?</h3>
      <p>Cumhurbaşkanı Erdoğan, Rahmi Turan'ın iddiaları ile ilgili olarak bugün İzmir'de yaptığı açıklamada "Eğer böyle bir şey olduysa ben Cumhurbaşkanlığımı ortaya koyuyorum ama Bay Kemal Cumhuriyet Halk Partisi’nin başına belâ olmaktan ayrılacak mı, ayrılmayacak mı?" ifadelerini kullanmıştı.</p>
      <p>CHP Genel Başkanı Kemal Kılıçdaroğlu, katıldığı TV programında ise Beştepe'de Cumhurbaşkanı Erdoğan ile görüştüğü öne sürülen CHP'linin ismini bildiğini ifade ederek "Erdoğan’a açık ve net soruyorum. Bu haber doğru mudur, yanlış mıdır kardeşim söyle" demişti.</p>
    </article>
  </body>
</html>