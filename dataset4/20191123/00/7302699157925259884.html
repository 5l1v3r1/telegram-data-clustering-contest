<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000112384"/>
    <meta property="og:site_name" content="MGR Online"/>
    <meta property="article:published_time" content="2019-11-23T00:21:00+00:00"/>
    <meta property="og:title" content="&quot;คิม เซ ยัง&quot; พัตต์เบอร์ดี 2 ฟุต นำต่อซีเอ็มอี &quot;โปรเม&quot; พุ่งที่ 29 ร่วม"/>
    <meta property="og:description" content="คิม เซ ยัง ก้านเหล็กสาวเกาหลีใต้ หวดเพิ่ม 5 อันเดอร์พาร์ 67 ขึ้นนำต่อรอบ 2 ศึก แอลพีจีเอ ทัวร์ รายการ ซีเอ็มอี กรุ๊ป ทัวร์ แชมเปียนชิป ที่ประเทศสหรัฐอเมริกา ขณะที่ เอรียา จุฑานุกาล ความหวังสูงสุดของ ไทย พุ่งอันดับ 29 ร่วมศึกกอล์"/>
  </head>
  <body>
    <article>
      <h1>"คิม เซ ยัง" พัตต์เบอร์ดี 2 ฟุต นำต่อซีเอ็มอี "โปรเม" พุ่งที่ 29 ร่วม</h1>
      <address><time datetime="2019-11-23T00:21:00+00:00">23 Nov 2019, 00:21</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011626301.JPEG"/>
        <figcaption>คิม เซ ยัง</figcaption>
      </figure>
      <p>คิม เซ ยัง ก้านเหล็กสาวเกาหลีใต้ หวดเพิ่ม 5 อันเดอร์พาร์ 67 ขึ้นนำต่อรอบ 2 ศึก แอลพีจีเอ ทัวร์ รายการ "ซีเอ็มอี กรุ๊ป ทัวร์ แชมเปียนชิป" ที่ประเทศสหรัฐอเมริกา ขณะที่ เอรียา จุฑานุกาล ความหวังสูงสุดของ ไทย พุ่งอันดับ 29 ร่วม<br/><br/>ศึกกอล์ฟหญิง แอลพีจีเอ ทัวร์ รายการสุดท้ายของฤดูกาล 2019 "ซีเอ็มอี กรุ๊ป ทัวร์ แชมเปียนชิป" ณ สนาม ทิบูรอน กอล์ฟ คลับ ระยะ 6,556 หลา พาร์ 72 เมืองเนเปิลส์ มลรัฐฟลอริดา ชิงเงินรางวัลรวม 5 ล้านเหรียญสหรัฐ (ประมาณ 150 ล้านบาท) วันศุกร์ที่ 22 พฤศจิกายน เป็นการประชันวงสวิง รอบ 2<br/><br/>ปรากฏว่า คิม เซ ยัง มือ 11 ของโลก ปิดฉากด้วยช็อตพัตต์เบอร์ดีที่ 6 เฉพาะรอบนี้ แบบง่ายๆ ที่หลุม 18 พาร์ 4 เสียแค่ 1 โบกี ขยับสกอร์รวมเป็น 12 อันเดอร์พาร์ 132<br/><br/>คาโรไลน์ มาสซัน จาก เยอรมนี หวด 6 อันเดอร์พาร์ 66 จาก 6 เบอร์ดี ไม่เสียโบกี รวม 2 วัน 10 อันเดอร์พาร์ 134 อยู่อันดับ 2 ตามด้วย บรูก เฮนเดอร์สัน จาก แคนาดา สะดุดเสีย 1 ดับเบิลโบกี แต่เก็บคืน 7 เบอร์ดี จบวัน 5 อันเดอร์พาร์ 67 รวม 9 อันเดอร์พาร์ 135 เท่ากับ เนลลี คอร์ดา รั้งอันดับ 3 ร่วม<br/><br/>ส่วนผลงานนักกอล์ฟสาวไทย เอรียา จุฑานุกาล มือ 10 ของโลก คืนฟอร์ม หวด 1 อีเกิล 6 เบอร์ดี เสีย 2 โบกี จบวัน 6 อันเดอร์พาร์ 66 รวม 2 อันเดอร์พาร์ 142 เท่ากับ เชเยนน์ ไนท์ , เอมี โอลสัน , เฟิง ชานชาน และ อเลนา ชาร์ป <br/><br/>ด้าน ธิฎาภา สุวัณณะปุระ มือ 127 ของโลก ทำได้เพียงอีเวนพาร์ 72 จาก 5 เบอร์ดี เสีย 5 โบกี รวม 1 โอเวอร์พาร์ 145 อยู่ที่ 43 ร่วม และ โมรียา จุฑานุกาล มือ 32 ของโลก ตีเกิน 1 จาก 2 เบอร์ดี เสีย 1 โบกี 1 ดับเบิลโบกี รวม 4 โอเวอร์พาร์ 148 อยู่ที่ 56 ร่วม</p>
    </article>
  </body>
</html>