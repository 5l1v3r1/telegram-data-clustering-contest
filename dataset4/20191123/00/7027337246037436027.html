<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699805/%DA%A9%D8%B4%D9%81-%D8%A8%DB%8C%D8%B4-%D8%A7%D8%B2-2-%D8%AA%D9%86-%D9%85%D9%88%D8%A7%D8%AF-%D9%85%D8%AE%D8%AF%D8%B1-%D8%AF%D8%B1-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="کشف بیش از 2 تن مواد مخدر در سیستان و بلوچستان"/>
    <meta property="og:description" content="فرمانده مرزبانی سیستان و بلوچستان گفت: ۲ تن و ۳۸۷ کیلوگرم انواع موادمخدر توسط مرزداران هنگ مرزی میرجاوه کشف شد."/>
  </head>
  <body>
    <article>
      <h1>کشف بیش از 2 تن مواد مخدر در سیستان و بلوچستان</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039929_580.jpg"/>
      </figure>
      <p>فرمانده مرزبانی سیستان و بلوچستان گفت: ۲ تن و ۳۸۷ کیلوگرم انواع موادمخدر توسط مرزداران هنگ مرزی میرجاوه کشف شد.</p>
      <p>به گزارش خبرگزاری مهر به نقل از روابط عمومی مرزبانی سیستان و بلوچستان، سردار محمد ملاشاهی اظهار داشت: ماموران هنگ مرزی میرجاوه با اشراف اطلاعاتی از قصد قاچاقچیان برای ورود محموله سنگین موادمخدر به وسیله ۲ دستگاه خودرو به داخل کشور مطلع شدند و با پشتیبانی اطلاعاتی و هدایت عملیاتی مرزبانی استان سیستان و بلوچستان به اجرای کمین‌های هدفمند پرداخته و مسیرهای احتمالی تردد قاچاقچیان را در کنترل خود در آوردند.</p>
      <p>وی افزود: ماموران هنگ مرزی میرجاوه با مشاهده قاچاقچیان فرمان ایست صادر کردند اما سوداگران مرگ بدون توجه به دستور مرزبانان اقدام به تیراندازی کردند که با واکنش سریع و موضع‌گیری مناسب نیروهای مرزبانی رو به رو شدند.</p>
      <p>فرمانده مرزبانی سیستان و بلوچستان ادامه داد: در این درگیری مسلحانه، قاچاقچیان که توان مقابله با مرزداران را نداشتند پس از ساعتی درگیری تسلیم شدند.</p>
      <p>وی تصریح کرد: مرزداران در این درگیری ضمن دستگیری چهار قاچاقچی و توقیف ۲ دستگاه خودرو، ۲ تن و ۳۸۷ کیلوگرم انواع موادمخدر شامل ۲ تن و ۲۸۷ کیلوگرم تریاک و ۱۰۰ کیلوگرم حشیش و مقادیر قابل توجهی سلاح و مهمات را کشف کردند.</p>
    </article>
  </body>
</html>