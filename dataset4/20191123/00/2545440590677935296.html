<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/esed-ailesine-ispanyada-para-aklama-suclamasi/1653596"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Esed ailesine İspanya'da para aklama suçlaması"/>
    <meta property="og:description" content="İspanya Ulusal Mahkeme Savcısı Jose de la Mata, Suriye rejimi lideri Esed'in amcası ve eski Suriye Başkan Yardımcısı olan Esed ve diğer 13 kişi hakkında dava açılmasını talep etti."/>
  </head>
  <body>
    <article>
      <h1>Esed ailesine İspanya'da para aklama suçlaması</h1>
      <h2>İspanya Ulusal Mahkeme Savcısı Jose de la Mata, Suriye rejimi lideri Esed'in amcası ve eski Suriye Başkan Yardımcısı olan Esed ve diğer 13 kişi hakkında dava açılmasını talep etti.</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">Şenhan Bolelli  </a></address>
      <h4>Madrid</h4>
      <p><b>İspanya Ulusal Mahkeme </b>Savcısı Jose de la Mata, <b>Suriye </b>rejimi lideri<b> Beşşar Esed</b>'in amcası ve eski <b>Suriye Başkan Yardımcısı olan Rıfat Esed </b>ile 13 kişi hakkında İspanya'da 695 milyon avro para aklama, organize suç örgütü kurmak ve tarihi eser kaçakçılığı gerekçesiyle dava açılmasını istedi.</p>
      <p>Ulusal Mahkeme'de yürütülen soruşturmada savcı De la Mata, 82 yaşındaki Rıfat Esed'in 8 çocuğu, 2 eşi ve 3 şirket yöneticisi aracılığıyla organize bir suç örgütü gibi çalıştığını ve İspanya'da toplam 695 milyon avro para akladığını belirtti.</p>
      <p>De la Mata'nın sunduğu iddianamede, Rıfat Esed'in 1980'li yıllardan itibaren Suriye Ulusal Hazinesinin yasa dışı olarak kullanımdan kaldırdığı fonları, farklı Avrupa ülkelerinde akladığı kaydedildi.</p>
      <p>Suriye'den 1984'te ayrılan Rıfat Esed'in, Hazine'den çıkardığı fonlar dışında haraç, tehdit, arkeolojik eser ve uyuşturucu kaçakçılığı gibi çok sayıda suç faaliyetinden yasa dışı kaynaklar elde ettiği bildirildi.</p>
      <p>Rıfat Esed'in İspanya'daki faaliyetlerinde, ülkenin güneyindeki Endülüs bölgesinde bulunan Malaga ve Marbella'yı merkez olarak kullandığı ve buralarda çok sayıda mülk satın aldığı ifade edildi.</p>
      <p>Esed'in mevcut durumda İspanya'da, çocukları ve eşleri adına kayıtlı şirketlere ait gibi göstererek gizlediği, toplam 695 milyon avro değerinde 507 taşınmazın sahibi olduğu kaydedildi.</p>
      <h3>10 günde davayı açılması bekleniyor</h3>
      <p>İspanyol savcı, Rıfat Esed'in İspanya'da uzun yıllar para aklamasına rağmen bunun ortaya çıkarılamamasındaki en önemli sebebi, "çocukları ve eşleriyle kurduğu suç organizasyonunun üyeleri arasındaki mükemmel koordinasyon ve güven" olarak açıkladı.</p>
      <p>İddianamede, Esed ailesinin İspanya'daki mal varlığını "Suudi Arabistan Kraliyet Ailesi'nin yardım ve armağanlarıyla yaptığı" şeklinde savunmasının doğru olmadığı belirtilerek, Esed ailesinin emlak alımlarını Suudi bağışlarıyla yapmadığının kanıtlandığı vurgulandı.</p>
      <p>Ulusal Mahkemenin 10 günde Esed ve diğer 13 kişi hakkındaki davayı açması bekleniyor.</p>
      <p>Rıfat Esed hakkında İspanya'dakine benzer suçlamalarla Fransa, Cebelitarık, Panama ve İngiltere'de de açılmış davalar bulunuyor.</p>
      <p>Suriye'de güvenlik sorumlusu olduğu dönemde, 1982'de ülkenin orta kesimlerinde sivil katliam yapan ve bundan dolayı "Hama Kasabı" diye adlandırılan Rıfat Esed, İsviçre'de de insanlık karşıtı suçla yargılanıyor.</p>
      <related>
        <a href="https://www.aa.com.tr/tr/dunya/esed-ailesine-ispanyada-para-aklama-suclamasi/1653596"/>
        <a href="https://www.aa.com.tr/tr/dunya/ingilterenin-bm-daimi-temsilcisinden-batiyi-suclayan-suriye-ve-rusyaya-uyari/1653298"/>
        <a href="https://www.aa.com.tr/tr/dunya/bm-suriye-anayasa-komitesinden-ileriye-donuk-planlarini-sunmasini-istedi/1653292"/>
        <a href="https://www.aa.com.tr/tr/dunya/abdden-ypg-pkknin-suriyenin-dogusundaki-petrol-sahalarini-kontrol-etmesine-destek-aciklamasi/1653247"/>
        <a href="https://www.aa.com.tr/tr/dunya/ab-suriye-rejiminin-sivillere-saldirisi-kabul-edilemez/1653183"/>
        <a href="https://www.aa.com.tr/tr/dunya/hollanda-basbakani-rutte-deaslilari-mecbur-almak-zorundayiz/1653158"/>
      </related>
    </article>
  </body>
</html>