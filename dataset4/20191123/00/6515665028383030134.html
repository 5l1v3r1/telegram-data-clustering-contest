<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/planeta/3362853/turska-nudi-635000-evra-za-informaciju-o-ovom-coveku-optuzuju-ga-da-je-umesan-u-drzavni-udar-protiv-erdogana"/>
    <meta property="og:site_name" content="kurir.rs"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="TURSKA NUDI 635.000 EVRA ZA INFORMACIJU O OVOM ČOVEKU: Optužuju ga da je umešan u državni udar protiv Erdogana"/>
    <meta property="og:description" content="Turska je danas saopštila da će ponuditi četiri miliona lira (635.000 evra) za informacije koje bi dovele do hapšenja bivšeg palestinskog moćnika Mohamed Dahlana, koji je u egzilu u Ujedinjenim Arapskim Emiratima (UAE)."/>
  </head>
  <body>
    <article>
      <h6 class="kicker">potraga</h6>
      <h1>TURSKA NUDI 635.000 EVRA ZA INFORMACIJU O OVOM ČOVEKU: Optužuju ga da je umešan u državni udar protiv Erdogana</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <b>Turska je danas saopštila da će ponuditi četiri miliona lira (635.000 evra) za informacije koje bi dovele do hapšenja bivšeg palestinskog moćnika Mohamed Dahlana, koji je u egzilu u Ujedinjenim Arapskim Emiratima (UAE).</b>
      </p>
      <p>Ankara optužuje Dahlana da je plaćenik UAE i da je umešan u pokušaj državnog udara u Turskoj 2016. godine, protiv predsednika Redžepa Tajipa Erdogana. Ministar unutrašnjih poslova Turske Sulejman Sojlu rekao je za list Hurijet da će Dahlan biti stavljen na listu najtraženijih terorista, prenosi Tajms ov Izrael.</p>
      <p>Pre nego što je otišao u egzil, Dahlan je postao oštar protivnik palestinskog predsednika Mahmuda Abasa, svog nekadašnjeg saveznika u stranci Fatah. Turski mediji redovno optužuju Dahlana za učešće u pokušaju puča jula 2016. godine, ali i da je imao ulogu u prošlogodišnjem ubistvu saudijskog novinara Džamala Kašogija u konzulatu Saudijske Arabije u Istanbulu.</p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3349473/mup-demantovao-mariniku-tepic-mohamed-dahlan-nije-na-interpolovoj-poternici"/>
        <a href="https://www.kurir.rs/planeta/2574651/jaser-arafat-je-otrovan-drzavna-komisija-utvrdila-da-ga-je-ubio-jedan-od-najblizih-saradnika"/>
      </related>
      <p>Objava da Ankara nudi nagradu za informacije o Dahlanu usledila je tri nedelje pošto je on razmenio optužbe sa šefom turske diplomatije Mevlutom Čavušogluom.</p>
      <p>U intervjuu za Al Džaziru, Čavušoglu je krajem oktobra optužio UAE da skrivaju "teroristu Mohamada Dahlana" i dodao da je Palestinac pobegao u tu zemlju "jer je agent Izraela". Turski ministar je optužio UAE i da pokušavaju da zamene Abasa sa Dahlanom.</p>
      <p>Dahlan (58) je žestoko uzvratio u intervjuu za saudijsku televiziju, optuživši Erdogana da podržava "terorističke grupe" u Siriji, da je ukrao zlato iz libijske centralne banke i da se postavlja kao vladar nad vernicima u arapskom svetu. Palestinski sud je 2016. u odsustvu osudio Dahlana na tri godine zatvora zbog korupcije i naložio mu da plati 16 miliona dolara, navode njegovi advokati.</p>
      <p>Dahlan je bio načelnik unutrašnje bezbednosti u pojasu Gaze, ali je izgubio podršku pošto je ekstremistički Hamas nadjačao njegove snage 2007. godine, što je za posledicu imalo proterivanje Fataha s te teritorije.</p>
      <p>
        <b>(Kurir.rs/Beta/Foto: AP/Majdi Mohammed)</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/planeta/3362243/turski-opozicioni-novinari-osudjeni-za-pomaganje-teroristima-jedan-sud-ranije-ponistio-presudu-drugi-je-sad-potvrdio"/>
        <a href="https://www.kurir.rs/planeta/3362225/americki-zvanicnik-preti-turcima-ili-se-otarasite-ruskog-pvo-ili-slede-sankcije"/>
        <a href="https://www.kurir.rs/planeta/3361791/nove-tenzije-izmedju-turske-i-nemacke-vlasti-u-ankari-uhapsile-advokata-kojeg-je-angazovala-nemacka-ambasada"/>
        <a href="https://www.kurir.rs/planeta/3361151/vratili-je-kuci-turka-deportovala-u-holandiju-zenu-koja-je-isla-u-siriju-i-pridruzila-se-ekstremistima"/>
      </related>
    </article>
  </body>
</html>