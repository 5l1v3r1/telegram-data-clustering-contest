<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3385385/mine-alpay-gun/kutahyada-kitap-kahve-ve-kihmed"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T00:30:00+00:00"/>
    <meta property="og:title" content="Kütahya’da kitap kahve ve KİHMED…"/>
    <meta property="og:description" content="Tarih, sanat, Balıklı Tekkesi, KİHMED…"/>
  </head>
  <body>
    <article>
      <h1>Kütahya’da kitap kahve ve KİHMED…</h1>
      <address><time datetime="2019-11-23T00:30:00+00:00">23 Nov 2019, 00:30</time> by <a rel="author" href="https://www.milligazete.com.tr/yazar/mine-alpay-gun" target="_blank">Mine Alpay Gün</a></address>
      <p>Tarih, sanat, Balıklı Tekkesi, KİHMED…</p>
      <p>Bazen mekânlar konuşur, insanlar susar.</p>
      <p>O gün KİHMED’in davetlisi olarak bulunduğum Kütahya’da, İstanbul yolculuğunun yorgunluğunu hissettirmediği tarihi Balıklı Tekkesi’nde, susarak etrafın görkemine şahitlik etmek.</p>
      <p>Doğrusu rüya gibi bir mekândı.</p>
      <p>15. yüzyıldan kalma Balıklı Tekkesi’nde yapılan restorasyon sonrası Kütahya İmam Hatip Lisesi Mezun ve Mensupları Derneği (KİHMED) Başkan Mustafa Önsay Bey ve kıymetli arkadaşları nezdinde aslına uygun dizayn edilerek, kitap kahve olarak hizmete açılmış.</p>
      <p>Kahvedeki akustik, serinlik, ahşap aksesuarlar doğrusu bir sarayın kütüphanesindeymiş gibi görkemli idi.</p>
      <p>Başlarında öğretmenleri ile öğrencilerin dikkatle dinlediği konuşmada, ben de tarihi ve sanatı dinledim.</p>
      <p>Toplantıya Kütahya’nın efsane Belediye Başkanı Muhterem Süleyman Canan Bey ve eşi Müşerref Canan Hanımefendi’nin ve şehre değerli hizmetlerde bulunan Alaaddin İnal Bey’in katılımı ile çeyrek asır önceye döndük.</p>
      <p>Ülke, Süleyman Canan Bey kadar adaletli bir başka başkan tanımadı.</p>
      <p>Gazeteler o günlerde, onun için “Çağın Ömer”i başlığını attılar ki, doğru ve yerinde bir nitelemeydi.</p>
      <p>Sanki Kütahya’nın güzelliği azmış gibi Balıklı Tekkesi gibi bir zarafet abidesinde bu konuşmayı hazırlamaları yetmedi, fazilet örneği bir ailenin teşrifi ile anlamlı bir toplantı oldu.</p>
      <p>Aslında mazide de, ahşapla ilişkisi çok fazla idi bu geçmiş zaman güzeli tekkenin.</p>
      <p>Mihraplı Mescid bölümü, giriş tonozu üzerinde çilehanesi olan yapının aydınlık fenerli ve kubbeli orta mekânının iki yanında kanat mekânlar,</p>
      <p>Ahşap meşrutası, havuzlu sakfı ve kahve ocağı ile çok ilginç olan bu yapı uzun yıllar harap vaziyette idi.</p>
      <p>Ahşap kısımları da yanmış yıkılmıştı.</p>
      <p>600 yıllık Balıklı Tekkesi, çok yerinde bir kararla bu viran halden kurtarıldı. Gençlik ve Spor Bakanlığı Gençlik Projeleri kapsamında, Kütahya İmam Hatip Lisesi Mezun ve Mensupları Derneği tarafından "Kitap Kahve" olarak düzenlendi. Dernek mensubu ve ahşap sanatçısı Aziz Özbay tarafından iç kısmı ahşap oymacılığı ile dekore edilen yapı, 10 bin civarında kitap ile güzelliğine güzellikler kattı. Öğrencilere, gençlere ve halka canlı bir tarih müzesi olarak büyük ufuklar açtı.</p>
      <p>Zira mekânların insan üzerindeki psikolojik etkisi çok önemli. Büyük şehirlerin azman ve küstah mimarili AVM’lerinin insanı ezdiği, paraya olan teslimiyeti kutsadığı, insanın ruhsal dünyasını darmadağın edip toparlanamadığı bu modern zamanda adeta dimağlara bir diriliş iksiri sunmakta, mazinin bu görkemli tarih ve sanat abideleri. </p>
      <p>Atölye çalışmaları da yapan Kitap Kahve; Yazarlık, Şiir ve Osmanlıca atölyeleri ile gençlerin ilgisini çekmekte. ”Kapı” isminde bir dergi çıkarmışlar ki incelediğimde, kaliteli şiirler, yazılar bulunmaktaydı. Uluğ Bey, “Kerahat Vakti”, Kutlukşah Agâh, “Beyaz Adamın Çöküşü”, M.B.S, “Prometheus’un Cinneti”, Büşra Kaya , “Yankılanmayan Çocuk”, Halil Talha Koç, “Fert ve Kalabalık”, Mine, “Baş Dönmesi”, Merve Düzenli, “Bir Nida”, İzhar, “Handikap”, Büşra Kovancılar, “Sitem” ve “Bildim”, Büşra Dönder, “Yüzleşme” ayrıca “İtiraf Edebilir miyiz”, “Kütahya Ulu Camii” ve “Ahmet Yakupoğlu” ile ilgili güzel yazılar da vardı. Kapı Dergisi’nde, geleceğin kaliteli yazarlarının izini gördüm, emek veren bütün gençleri kutluyorum.</p>
      <p>Medeniyetimizin geçmişten geleceğe taşınan izlerini, tarihi bir tekkede, kutlu çabalarla hayata geçirilmiş bir gençlik derneğinde, gelecek kuşaklara bir diriliş muştusu olarak sunmak üzere yola çıkmış fedakârca çalışan başta KİHMED Başkanı Mustafa Önsay Bey olmak üzere emeği geçen bütün kardeşlerimi tebrik ediyor, çalışmalarında başarılar diliyorum.</p>
      <p>Rabbim yâr ve yardımcıları olsun...</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3376124/mine-alpay-gun/milli-sair-mehmet-akife-mustafa-kemal-ataturkle-ilgili-atfedilen-carpitmalar"/>
        <a href="https://www.milligazete.com.tr/makale/3374528/mine-alpay-gun/ataturku-tanrilastirmak-kemalizmi-dinlestirmek-cabalari"/>
        <a href="https://www.milligazete.com.tr/makale/3300182/mine-alpay-gun/down-sendromlu-otizmli-meleklerimiz"/>
        <a href="https://www.milligazete.com.tr/makale/3290630/mine-alpay-gun/toplumsal-duyarsizligimiz"/>
        <a href="https://www.milligazete.com.tr/makale/3280446/mine-alpay-gun/afiye-siddikinin-16-yildir-bitmeyen-cilesi"/>
        <a href="https://www.milligazete.com.tr/yazar/mine-alpay-gun"/>
      </related>
    </article>
  </body>
</html>