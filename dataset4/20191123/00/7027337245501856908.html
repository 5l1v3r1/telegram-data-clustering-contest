<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699691/%D8%A7%D9%81%D8%AA%D8%AA%D8%A7%D8%AD-%D8%AC%D8%B4%D9%86%D9%88%D8%A7%D8%B1%D9%87-%D9%85%D8%B3%D8%AA%D9%86%D8%AF-%D8%A2%D9%85%D8%B3%D8%AA%D8%B1%D8%AF%D8%A7%D9%85-%D8%A7%DB%8C%D8%AF%D9%81%D8%A7-%D8%A8%D8%A7-%D9%81%DB%8C%D9%84%D9%85%DB%8C-%D8%A7%D8%B2-%D8%B3%DB%8C%D9%86%D9%85%D8%A7%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="افتتاح جشنواره مستند آمستردام (ایدفا) با فیلمی از سینمای ایران"/>
    <meta property="og:description" content="سی‌ودومین جشنوره فیلم مستند آمستردام (ایدفا) که به عنوان مهم‌ترین رویداد سینمای مستند شناخته می‌شود، در اقدامی بی‌سابقه فیلمی از ایران را برای افتتاحیه‌اش به نمایش گذاشت. بر این اساس مستند «سایه‌های بی‌خورشید» ـ ساخته مهرداد اسکویی ـ در مراسم افتتاحیه ایدفا در شهر آمستردام به نمایش گذاشته شد."/>
  </head>
  <body>
    <article>
      <h1>افتتاح جشنواره مستند آمستردام (ایدفا) با فیلمی از سینمای ایران</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039704_172.jpg"/>
      </figure>
      <p>سی‌ودومین جشنوره فیلم مستند آمستردام (ایدفا) که به عنوان مهم‌ترین رویداد سینمای مستند شناخته می‌شود، در اقدامی بی‌سابقه فیلمی از ایران را برای افتتاحیه‌اش به نمایش گذاشت. بر این اساس مستند «سایه‌های بی‌خورشید» ـ ساخته مهرداد اسکویی ـ در مراسم افتتاحیه ایدفا در شهر آمستردام به نمایش گذاشته شد.</p>
      <p>به گزارش ایسنا، مستند «سایه‌های بی خورشید» ساخته «مهرداد اسکویی» که در بخش فیلم‌های بلند این جشنواره به رقابت می‌پردازد، داستان پنج زن در کانون و اصلاح و تربیت را روایت می‌کند که به جرم همدستی در قتل پدر، همسر و یا عضو مذکر خانواده دروان محکومیت خود را سپری می‌کنند.<br/><br/>آن‌طور که عنوان شده است، در این فیلم مهرداد اسکویی تعاملی قابل ملاحظه با شخصیت‌های فیلمش برقرار کرده و در مستند شاهد مونولوگ‌های نفس‌گیری از هر یک از این زنان هستیم که شرایط ارتکاب به قتل و در برخی مواقع انگیزه اعمال خود را توضیح می‌دهند.</p>
      <p>علاوه بر «سایه‌های بی‌خورشید» اسکویی، مستند «خلاف جهت عقربه‌های ساعت» به کارگردانی جلال وفایی دیگر نماینده سینمای ایران در بخش مستندهای نیمه بلند ایدفا ۲۰۱۹ است.</p>
      <p>«محسن مخملباف» که به عنوان یکی از داوران بخش رقابت اصلی در این جشنواره حضور دارد، روز پنجشنبه در پنلی با «عروه النیربیه» ـ فیلم‌ساز سوری ـ به گفت‌وگو پرداخت.</p>
      <figure>
        <img src="https://cdn.asriran.com/files/fa/news/1398/9/2/1039703_702.jpg"/>
      </figure>
      <p>«مخملباف» در این نشست درباره دوران کودکی خود و طرز فکرش نسبت به فیلم‌سازی و سینما سخن گفت و در بخش‌هایی از صحبت‌هایش گفت: «من فیلم‌سازی را با نوشتن آغاز کردم. فیلم‌سازی را بدون هیچ دانشی درباره سینما آغاز کردم. من روند ساخت فیلم‌ را همچون برادران «لومیر»‌ آغاز کردم و در مسیر ساخت، ‌یادگیری را آغاز کردم. به دوربین به چشم یک خودکار نگاه می‌کردم و فکر می‌کردم اگر بتوانم بنویسم پس می‌توانم فیلم بسازم در نتیجه سینما را با فیلم‌سازی آموختم. من سه فیلم را بدون اینکه هیچ تکنیکی را آموخته باشم ساختم. مطالعه کتاب‌هایی درباره هنر،‌ سینما و تئاتر را آغاز کردم و در مجموع حدود ۴۰۰ کتاب خواندم.»</p>
      <p>جشنواره مستند آمستردام بجز دو فیلم بالا، پیش از این نیز نام چهار فیلم ایرانی را در برنامه نمایش امسال خود اعلام کرده بود و بر اساس آن در بخش غیررقابتی «Luminous» خود سه مستند ایرانی «فقدان» به کارگردانی فاطمه ذوالفقاری، «تارهای ممنوعه» ساخته حسن نوری (محصول مشترک ایران و افغانستان) و «کاغذپاره‌ها» به کارگردانی بهزاد نعلبندی حضور دارند و در بخش رقابتی مستند کودک و نوجوان نیز «آشو» به کارگردانی جعفر نجفی به نمایندگی از سینمای ایران به نمایش گذاشته خواهد شد.  </p>
      <p>سی‌ و دومین دوره از جشنواره بین‌المللی مستند آمستردام «ایدفا» تا یکم دسامبر (۲۹ آبان تا ۱۰ آذر) در کشور هلند به فعالیت خود ادامه خواهد داد و مراسم اهدای جوایز این جشنواره نیز در بیست و هفتم نوامبر برگزار خواهد شد.</p>
    </article>
  </body>
</html>