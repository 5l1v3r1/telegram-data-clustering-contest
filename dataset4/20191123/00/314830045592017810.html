<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939219/%D8%AC%D9%87%D8%A7%D9%86%DA%AF%DB%8C%D8%B1%DB%8C-%D9%87%D8%B2%DB%8C%D9%86%D9%87%E2%80%8C%D9%87%D8%A7%DB%8C-%D8%AF%D8%B3%D8%AA%DA%AF%D8%A7%D9%87%E2%80%8C%D9%87%D8%A7-%D8%A8%D8%A7%DB%8C%D8%AF-%DA%A9%D8%A7%D9%87%D8%B4-%DB%8C%D8%A7%D8%A8%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="جهانگیری: هزینه‌های دستگاه‌ها باید کاهش یابد"/>
    <meta property="og:description" content="معاون اول رئیس جمهوری افزایش نقدینگی را از اصلی‌ترین عوامل تشدید تورم دانست و گفت: هزینه‌های دولت و دستگاه‌ها باید به شدت کاهش یابد.به گزارش ایرنا اسحاق جهانگیری پیش از ظهر روز -شنبه- در جلسه ستاد تنظیم بازار گفت: باید تمام تلاش خود را بخصوص در ماه‌های پایانی سال از طریق بودجه کشور صرف کنیم تا بار جدید بر نقدینگی کشور تحمیل نشود؛ این به صورت جدی هدف و در دستور دولت سازمان برنامه و بودجه، بانک مرکزی و وزارت اقتصاد قرار گرفته و راهکار آن نیز کاهش شدید هزینه‌های دولت و دستگاه‌ها است.معاون اول رئیس جمهور گفت: کار اساسی دولت تلاش در راستای کنترل تورم به عنوان عامل اصلی ضعیف کردن قدرت خرید مردم است. این یک بخش از کلان اقتصاد است، مسئولان کلان اقتصاد، سازمان برنامه بودجه، بانک مرکزی و وزارت اقتصاد و دارایی باید راه‌کار‌های اقتصادی پیشنهاد و اعمال کنند که عملا منجر به کاهش تورم شود. روند کاهنده تورم تا پایان سال باید تداوم داشته باشدجهانگیری با بیان این که نقدینگی جامعه یکی از اصلی‌ترین عوامل تشدید تورم است، گفت: برخی از دوستان اعداد و رقمی برای تورم از محل تصمیمات اخیر اعلام می‌کنند. انتظاری که جامعه و مسئولان رده بالای…"/>
  </head>
  <body>
    <article>
      <h1>جهانگیری: هزینه‌های دستگاه‌ها باید کاهش یابد</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>معاون اول رئیس جمهوری افزایش نقدینگی را از اصلی‌ترین عوامل تشدید تورم دانست و گفت: هزینه‌های دولت و دستگاه‌ها باید به شدت کاهش یابد.<br/><br/>به گزارش ایرنا اسحاق جهانگیری پیش از ظهر روز -شنبه- در جلسه ستاد تنظیم بازار گفت: باید تمام تلاش خود را بخصوص در ماه‌های پایانی سال از طریق بودجه کشور صرف کنیم تا بار جدید بر نقدینگی کشور تحمیل نشود؛ این به صورت جدی هدف و در دستور دولت سازمان برنامه و بودجه، بانک مرکزی و وزارت اقتصاد قرار گرفته و راهکار آن نیز کاهش شدید هزینه‌های دولت و دستگاه‌ها است.<br/><br/>معاون اول رئیس جمهور گفت: کار اساسی دولت تلاش در راستای کنترل تورم به عنوان عامل اصلی ضعیف کردن قدرت خرید مردم است. این یک بخش از کلان اقتصاد است، مسئولان کلان اقتصاد، سازمان برنامه بودجه، بانک مرکزی و وزارت اقتصاد و دارایی باید راه‌کار‌های اقتصادی پیشنهاد و اعمال کنند که عملا منجر به کاهش تورم شود.<br/><br/>روند کاهنده تورم تا پایان سال باید تداوم داشته باشد<br/><br/>جهانگیری با بیان این که نقدینگی جامعه یکی از اصلی‌ترین عوامل تشدید تورم است، گفت: برخی از دوستان اعداد و رقمی برای تورم از محل تصمیمات اخیر اعلام می‌کنند. انتظاری که جامعه و مسئولان رده بالای نظام دارند تداوم روند کاهنده تورم در ماه‌های پایانی سال است. حتی با فرض اینکه از تصمیم اخیر، قرار باشد تاثیری بر تورم اتفاق بیافتد، اما روند کاهنده تورم که از اردیبشهت ماه ۹۸ شاهد بودیم، و بسیار خوب بوده است باید ادامه یابد.<br/><br/>معاون اول رییس جمهوری گفت: از اردیبهشت تاکنون روند کاهنده تورم به طور مداوم و ماهانه در کالا خیلی بیشتر و در خدمات ملایم‌تر بوده است که امیدواریم در ماه‌های پایانی سال نیز این روند اتفاق بیفتد.<br/><br/>ذخایر اسکناسی و ارزی بانک مرکزی در بهترین شرایط است <br/><br/>جهانگیری با بیان این که بانک مرکزی در بهترین شرایط خود از نظر ذخایر اسکناسی و ارزی کشور قرار دارد، گفت: سامانه نیما از نظر ارز در شرایطی است که می‌تواند کار‌های جدی انجام دهد و به تقاضا‌ها پاسخ دهد.</p>
      <p>معاون اول رییس جمهوری تصریح کرد: بانک مرکزی از نظر اسکناسی هیچ زمان از چنین پشتوانه قوی برخوردار نبوده است؛ لذا باید روند نزولی شاخص‌هایی که بر قدرت خرید مردم، نرخ کالا‌ها وخدمات تاثیرگذاراست، تا پایان سال ادامه دار باشد.</p>
    </article>
  </body>
</html>