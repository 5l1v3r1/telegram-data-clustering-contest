<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/23100743/PM-Modi-congratulates-CM-Patnaik-and-Deputy-CM-Ajit.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="முதல் மந்திரி பட்னாவிஸ், துணை முதல் மந்திரி அஜித் பவாருக்கு பிரதமர் மோடி வாழ்த்து"/>
    <meta property="og:description" content="மராட்டியத்தில் பொறுப்பேற்று கொண்ட முதல் மந்திரி பட்னாவிஸ், துணை முதல் மந்திரி அஜித் பவாருக்கு பிரதமர் மோடி வாழ்த்து தெரிவித்து கொண்டார்."/>
  </head>
  <body>
    <article>
      <h1>முதல் மந்திரி பட்னாவிஸ், துணை முதல் மந்திரி அஜித் பவாருக்கு பிரதமர் மோடி வாழ்த்து</h1>
      <h2>மராட்டியத்தில் பொறுப்பேற்று கொண்ட முதல் மந்திரி பட்னாவிஸ், துணை முதல் மந்திரி அஜித் பவாருக்கு பிரதமர் மோடி வாழ்த்து தெரிவித்து கொண்டார்.</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>புனே,</p>
      <p>மராட்டிய சட்டசபைக்கு கடந்த மாதம் 21ந்தேதி நடந்த தேர்தலின் முடிவு பெரும் அரசியல் மாற்றத்துக்கு வித்திட்டது. ஆட்சி அமைக்க 145 இடங்கள் தேவை என்ற நிலையில், பாரதீய ஜனதா, சிவசேனா கூட்டணி 161 இடங்களில் வெற்றி பெற்றிருந்தது.</p>
      <p>எனினும், கூட்டணி கட்சிகளுக்கு இடையே அதிகார பகிர்வில் ஏற்பட்ட மோதலை தொடர்ந்து, ஏற்பட்ட அரசியல் குழப்பங்களால், எந்த கட்சியும் ஆட்சி அமைக்க முடியாமல் போனது.  இதனால் கடந்த 12ந்தேதி மராட்டியத்தில் ஜனாதிபதி ஆட்சி அமல் ஆனது.</p>
      <p>இந்த நிலையில் பாரதீய ஜனதாவுடன் சுமார் 30 ஆண்டு கால கூட்டணி உறவை முறித்துகொண்ட சிவசேனா தனது தலைமையில் புதிய அரசு அமைப்பதற்காக காங்கிரஸ், தேசியவாத காங்கிரசுடன் பேச்சுவார்த்தை நடத்தியது.</p>
      <p>இந்நிலையில் நேற்று மாலை 3 கட்சி தலைவர்களும் ஆட்சி அமைப்பது குறித்து இறுதி முடிவு எடுக்க தென்மும்பையில் உள்ள நேரு அரங்கத்தில் சந்தித்து பேசினர்.</p>
      <p>இந்த சந்திப்புக்கு பின்னர் தேசியவாத காங்கிரஸ் தலைவர் சரத்பவார் நிருபர்களுக்கு பேட்டி அளித்தார். அப்போது அவர் கூறுகையில், “சிவசேனா தலைவர் உத்தவ் தாக்கரே (முதல்-மந்திரி) தலைமையில் புதிய அரசு அமைக்க மூன்று கட்சிகளிடையே ஒருமித்த கருத்து ஏற்பட்டு உள்ளது. எனவே அரசுக்கு தலைமை வகிப்பது யார்? என்ற பிரச்சினை முடிவுக்கு வந்து விட்டது. இனி மற்ற விஷயங்கள் குறித்து பேசப்படும்” என்றார்.</p>
      <p>இந்த நிலையில், மராட்டியத்தில் திடீர் திருப்பம் ஏற்பட்டு, மராட்டிய முதல் மந்திரியாக தேவேந்திர பட்னாவிஸ் மற்றும் துணை முதல் மந்திரியாக அஜித் பவார் இன்று காலை பதவியேற்று கொண்டனர்.  அவர்களுக்கு  ஆளுநர் பகத்சிங் கோசியாரி பதவிப்பிரமாணம் செய்து வைத்துள்ளார்.</p>
      <p>அவர்கள் இருவருக்கும் பிரதமர் மோடி தனது வாழ்த்துகளை தெரிவித்து கொண்டார்.  மராட்யத்தின் வருங்கால நன்மைக்காக இருவரும் இணைந்து பணியாற்றுவர் என நம்புகிறேன் என்று அவர் தெரிவித்து உள்ளார்.  பா.ஜ.க. தேசிய தலைவர் மற்றும் மத்திய உள்துறை மந்திரி அமித் ஷாவும் வாழ்த்துகளை தெரிவித்து கொண்டார்.</p>
    </article>
  </body>
</html>