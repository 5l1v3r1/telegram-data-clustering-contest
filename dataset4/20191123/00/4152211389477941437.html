<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/593433/%E0%A6%9F%E0%A7%87%E0%A6%95%E0%A6%A8%E0%A6%BE%E0%A6%AB%E0%A7%87-%E0%A6%B0%E0%A7%8B%E0%A6%B9%E0%A6%BF%E0%A6%99%E0%A7%8D%E0%A6%97%E0%A6%BE-%E0%A6%AF%E0%A7%81%E0%A6%AC%E0%A6%95%E0%A7%87%E0%A6%B0-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-23T00:17:00+00:00"/>
    <meta property="og:title" content="টেকনাফে রোহিঙ্গা যুবকের লাশ উদ্ধার"/>
    <meta property="og:description" content="কক্সবাজারের টেকনাফ উপজেলায় মোহাম্মদ হাসান (৩২) নামে এক রোহিঙ্গা যুবকের লাশ উদ্ধার করেছে পুলিশ। শুক্রবার (২২ নভেম্বর) রাত পৌনে ৮টার দিকে টেকনাফ স্থল বন্দরের পাশে ১৪ নম্বর ব্রিজের উত্তরে রাস্তার পশ্চিম পাশে জঙ্গল থেকে তার লাশ উদ্ধার করা হয়। হাসান টেকনাফের নয়াপাড়া শরনাথী শিবিরের সি ব্লকের..."/>
  </head>
  <body>
    <article>
      <h1>টেকনাফে রোহিঙ্গা যুবকের লাশ উদ্ধার</h1>
      <address><time datetime="2019-11-23T00:17:00+00:00">23 Nov 2019, 00:17</time> by <a rel="author">টেকনাফ (কক্সবাজার) প্রতিনিধি</a></address>
      <figure>
        <img src="http://cdn.banglatribune.com/contents/cache/images/700x0x1/uploads/media/2017/07/24/9409c26e16e79c17ca7ddac5ce8f2225-5975cfefa2a2e.jpg"/>
        <figcaption>লাশ উদ্ধার</figcaption>
      </figure>
      <p>কক্সবাজারের টেকনাফ উপজেলায় মোহাম্মদ হাসান (৩২) নামে এক রোহিঙ্গা যুবকের লাশ উদ্ধার করেছে পুলিশ। শুক্রবার (২২ নভেম্বর) রাত পৌনে ৮টার দিকে টেকনাফ স্থল বন্দরের পাশে ১৪ নম্বর ব্রিজের উত্তরে রাস্তার পশ্চিম পাশে জঙ্গল থেকে তার লাশ উদ্ধার করা হয়।</p>
      <p>হাসান টেকনাফের নয়াপাড়া শরনাথী শিবিরের সি ব্লকের আব্দুস সালামের ছেলে। টেকনাফ মডেল থানার পরিদর্শক (তদন্ত) এবিএমএস দোহা এ তথ্য নিশ্চিত করেছেন।</p>
      <p>পুলিশ সূত্র জানায়, টেকনাফ স্থল বন্দরের পাশ্বে ১৪ নম্বর ব্রিজের উত্তরে রাস্তার পাহাড়ি এলাকায় একটি লাশ পড়ে থাকার খবর পায় পুলিশ। পরে ঘটনাস্থলে গিয়ে তারা হাসানের লাশ উদ্ধার করে। তার শরীরে বেশকিছু ধারালো অস্ত্রের আঘাতের চিহ্ন রয়েছে। রোহিঙ্গার লাশ উদ্ধার করে টেকনাফ উপজেলা স্বাস্থ্য কমপ্লেক্সে নিয়ে গেলে জরুরি বিভাগের চিকিৎসক তাকে মৃত ঘোষণা করেন।</p>
      <p>পরিদর্শক (তদন্ত) এবিএমএস দোহা বলেন, লাশ উদ্ধার করে ময়নাতদন্তের জন্য কক্সবাজার সদর হাসপাতাল মর্গে পাঠানো হয়েছে। বিষয়টি খতিয়ে দেখে প্রয়োজনীয় ব্যবস্থা নেওয়া হবে বলে তিনি জানান।</p>
      <p>টেকনাফ উপজেলা স্বাস্থ্য কমপ্লেক্সের জরুরি বিভাগের চিকিৎসক শোভন দাস বলেন, রক্তাক্ত অবস্থায় এক ব্যক্তিকে নিয়ে আসা হয়। তার শরীরে বেশ কিছু আঘাতের চিহ্ন পাওয়া গেছে। ঘটনাস্থলেই তার মৃত্যু ঘটে।</p>
      <p>এদিকে পরিবারের দাবি, রোহিঙ্গা সন্ত্রাসী জকিরসহ তার দলের সদস্যরা হাসানকে ধারালো অস্ত্রের আঘাতে হত্যা করে রাস্তার পাশে ফেলে যায়।</p>
      <footer>/এআর/</footer>
    </article>
  </body>
</html>