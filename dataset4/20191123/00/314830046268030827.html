<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939240/%D8%A2%DB%8C%D8%A7-%D8%A8%D9%86%D8%B2%DB%8C%D9%86-%D9%85%D9%82%D8%B5%D8%B1-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%DA%AF%D9%88%D8%AC%D9%87-%D9%81%D8%B1%D9%86%DA%AF%DB%8C-%D8%A8%D9%87-%D8%A8%DB%8C%D8%B4-%D8%A7%D8%B2-%DB%B1%DB%B2-%D9%87%D8%B2%D8%A7%D8%B1-%D8%AA%D9%88%D9%85%D8%A7%D9%86-%D8%A7%D8%B3%D8%AA"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="آیا &quot;بنزین&quot; مقصر افزایش قیمت گوجه فرنگی به بیش از ۱۲ هزار تومان است؟"/>
    <meta property="og:description" content="قیمت گوجه فرنگی در برخی از مناطق تهران و کرج به بیش از ۱۲ هزار تومان افزایش یافته است و بسیاری از مردم این افزایش قیمت را با افزایش قیمت بنزین مرتبط می‌دانند. این در حالی است که مسئولین مربوطه دلیل افزایش قیمت گوجه فرنگی را کمبود این محصول در بازار‌های داخلی عنوان می‌کنند. در این شرایط خبر‌ها حکایت از آن دارد که وزارت بازرگانی پاکستان هفته گذشته مجوز واردات ۴۵۰۰ تن گوجه فرنگی از ایران را صادر کرده است."/>
  </head>
  <body>
    <article>
      <h1>آیا "بنزین" مقصر افزایش قیمت گوجه فرنگی به بیش از ۱۲ هزار تومان است؟</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>قیمت گوجه فرنگی در برخی از مناطق تهران و کرج به بیش از ۱۲ هزار تومان افزایش یافته است و بسیاری از مردم این افزایش قیمت را با افزایش قیمت بنزین مرتبط می‌دانند. این در حالی است که مسئولین مربوطه دلیل افزایش قیمت گوجه فرنگی را کمبود این محصول در بازار‌های داخلی عنوان می‌کنند. در این شرایط خبر‌ها حکایت از آن دارد که وزارت بازرگانی پاکستان هفته گذشته مجوز واردات ۴۵۰۰ تن گوجه فرنگی از ایران را صادر کرده است.</i>
      </p>
      <figure>
        <img src="https://cdn.tabnak.ir/files/fa/news/1398/9/2/1094844_806.gif"/>
      </figure>
      <p>قیمت گوجه فرنگی در برخی از مناطق تهران و کرج به بیش از ۱۲ هزار تومان افزایش یافته است و بسیاری از مردم این افزایش قیمت را با افزایش قیمت بنزین مرتبط می‌دانند. این در حالی است که مسئولین مربوطه دلیل افزایش قیمت گوجه فرنگی را کمبود این محصول در بازار‌های داخلی عنوان می‌کنند. در این شرایط خبر‌ها حکایت از آن دارد که وزارت بازرگانی پاکستان هفته گذشته مجوز واردات ۴۵۰۰ تن گوجه فرنگی از ایران را صادر کرده است.<br/><br/>به گزارش <b><a href="https://www.tabnak.ir/fa/economic">تابناک اقتصادی</a></b>، این روز‌ها قیمت گوجه فرنگی روند صعودی را طی می‌کند. طی بررسی‌های میدانی گوجه فرنگی در بسیاری از مناطق تهران کمیاب شده و در برخی مناطق دیگر نیز قیمت  به صورت بی سابقه‌ای افزایش یافته و به کیلویی ۱۴ تا ۱۵ هزار تومان رسیده است. همچنین محمدرضا فلاح رئیس اتحادیه میوه فروشان کرج طی مصاحبه‌ای در مورخه ۲ آذر ماه ۱۳۹۸ درباره قیمت این محصول کشاورزی گفت: قیمت گوجه فرنگی در کرج افزایش یافته و امروز در میدان بار ۹۰۰۰ تومان و در مغازه‌ها تا ۱۲ هزار و ۵۰۰ تومان به فروش می ‎‌رسد، البته قیمت نسبت به روز پنجشنبه حدود ۲۰۰۰ تومان کاهش یافته است.<br/><br/>حالا بسیاری از مردم معتقدند که افزایش قیمت گوجه فرنگی به افزایش قیمت بنزین مربوط است! پرسش این است که آیا واقعا بنزین مقصر اصلی افزایش قیمت گوجه فرنگی است؟<br/><br/>محمدرضا فلاح در پاسخ به این پرسش گفت: میوه و تره‌بار به طول کامل وابسته به عرضه و تقاضا است و افزایش قیمت بنزین تأثیری در قیمت‌ها نداشته است.<br/><br/>همچنین در همین رابطه عبدالمهدی بخشنده در مورخه ۲۸ آبان ۱۳۹۸ و در حاشیه مراسم افتتاحیه دوره آموزشی بین المللی مدیریت پروژه‌های اشتغال روستایی و کاهش فقر، گفت: عمده ماشین‌آلاتی که در بخش کشاورزی و در زمینه کاشت، برداشت، داشت و ک‍ِشَنده‌ها فعالیت می‌کنند؛ سوخت آن‌ها به وسیله گازوئیل تامین می‌شود و با توجه به اینکه قیمت گازوئیل تغییری نکرده؛ قاعدتاً نباید اصلاح قیمت بنزین تاثیری بر قیمت محصولات کشاورزی داشته باشد. وی افزود: البته اگر تغییراتی در سوخت سایر بخش‌ها همچون حمل و نقل درون شهری (قسمتی که باید تولیدات کشاورزی به قسمت‌های مختلف شهری برسد) داشته باشیم؛ این امر ممکن است موجب تغییرات اندکی در قیمت محصولات کشاورزی شود.</p>
      <h3>پس دلیل افسار گسیختگی قیمت گوجه فرنگی در تهران و کرج چیست؟</h3>
      <p>رئیس اتحادیه میوه فروشان کرج دلیل افزایش قیمت گوجه فرنگی را این گونه عنوان کرد: گوجه فرنگی مورد نیاز کرج از داخل استان و مناطقی، چون قزوین و تاکستان تأمین می‌شد و با فرا رسیدن فصل سرما گوجه فرنگی این مناطق به پایان رسیده و با کمبود این محصول مواجه هستیم.</p>
      <h3>راهکار کاهش قیمت گوجه فرنگی چیست؟</h3>
      <p>با توجه به صحبت‌های انجام شده دلیل افزایش قیمت گوجه فرنگی، کمبود این محصول کشاورزی در بازار است و بنابراین اگر عرضه افزایش یابد قیمت این محصول متعادل‌تر خواهد شد. مسئولین برای افزایش عرضه گوجه فرنگی چشم و امید خود را به گوجه فرنگی‌های تولیدی در مناطق جنوبی دوخته اند.<br/><br/>البته اشاره به این نکته ضروری است که در مورخه ۲۹ آبان ۱۳۹۸ خبری مبنی بر اینکه پاکستان با هدف پایین آوردن قیمت گوجه فرنگی در این کشور اقدام به واردات این محصول از ایران کرده و گوجه فرنگی ایرانی با قیمت حدود ۱۴ هزار تومان در پاکستان به فروش می‌رسد، منتشر شد. در این خبر آمده بود: وزارت بازرگانی پاکستان در مرحله نخست هفته گذشته مجوز واردات ۴۵۰۰ تن گوجه فرنگی از ایران را صادر کرده است. در ادامه این خبر ذکر شده بود: اولین محموله دو کانتینری گوجه فرنگی از مرز تفتان وارد پاکستان شده و یک محموله دیگر به تازگی به این پایانه مرزی رسیده است که قرار است طی یک یا دو روز آینده وارد استان بلوچستان پاکستان شود؛ بنابراین با توجه به بالا بودن قیمت مناسب گوجه فرنگی در کشور‌های اطراف از جمله پاکستان در مقایسه با ایران نمی‌توان امیدوار بود که محصولات تولیدی در مناطق جنوبی جهت تنظیم قیمت به سمت شمال کشور روانه شوند. به همین منظور باید مسئولین جهت تنظیم قیمت گوجه فرنگی در بازار‌های داخلی اقدام به افزایش تعرفه صادراتی این محصول کشاورزی نمایند تا عرضه گوجه فرنگی در داخل کشور به صرفه‌تر از صادرات آن گردد.</p>
    </article>
  </body>
</html>