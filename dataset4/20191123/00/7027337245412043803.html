<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699765/%D8%B2%D9%86%D8%A7%D9%86-%D8%B3%D8%B1%D9%BE%D8%B1%D8%B3%D8%AA-%D8%AE%D8%A7%D9%86%D9%88%D8%A7%D8%B1-%D9%88%D8%A7%D9%85-%D9%82%D8%B1%D8%B6-%D8%A7%D9%84%D8%AD%D8%B3%D9%86%D9%87-%D9%85%DB%8C-%DA%AF%DB%8C%D8%B1%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="زنان سرپرست خانوار وام قرض الحسنه می گیرند"/>
    <meta property="og:description" content="معاون رئیس جمهور در امور زنان و خانواده با بیان این که سه میلیون و ۵۰۰ هزار زن سرپرست خانوار داریم گفت: اکثر زنان سرپرست خانوار همسرشان فوت کرده وعملا خودشان باید معیشت فرزندان و خانواده را تامین کنند."/>
  </head>
  <body>
    <article>
      <h1>زنان سرپرست خانوار وام قرض الحسنه می گیرند</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039864_649.jpg"/>
      </figure>
      <p>معاون رئیس جمهور در امور زنان و خانواده با بیان این که سه میلیون و ۵۰۰ هزار زن سرپرست خانوار داریم گفت: اکثر زنان سرپرست خانوار همسرشان فوت کرده وعملا خودشان باید معیشت فرزندان و خانواده را تامین کنند.</p>
      <p>به گزارش ایسنا، معصومه ابتکار در مراسم امضای تفاهم نامه با بانک توسعه و تعاون بیان کرد: خوشحالیم که موافقت نامه با بانک توسعه امضاء می‌شود و امید است این کار سبب خیر و برکت برای زندگی زنان و خانواده‌های زیادی شود.</p>
      <p>وی افزود: توجه به موضوع توان افزایی اقتصادی زنان سرپرست خانوار برای دولت دوازدهم حائز اهمیت است. دکتر روحانی بارها این موضوع توجه دارند که اقشاری از زنان در جامعه هستند که به دلیل این که بار مسئولیت خانواده بر عهده آنهاست نیازمند کار هستند و باید برای آنها اشتغال پایدار و زمینه‌های لازم برای این که آنها بتواند خود کارآفرینی کند یا در جاهای مشغول به کار شوند، فراهم شود.</p>
      <p>ابتکار ادامه داد: به این منظور در دولت یازدهم تلاش‌های شده است و در دولت دوازدهم این تلاشها توسعه یافته است. بیشترین توجه در معاونت زنان و خانواده موضوع مهارت افزایی بوده است و این که اگر زنان بخواهند از تسهیلات برخوردار باشد مهارت کافی و برنامه مدل کسب و کار خود را بدانند. این که چگونه می‌تواند کسب و کار موفقی ایجاد کند.</p>
      <p>معاون رئیس جمهور در امور زنان و خانواده با بیان این که ما نمی‌خواهیم الگوی بیکاران بدهکار را در مورد زنان سرپرست خانوار ایجاد کنیم گفت: لذا در مهارت افزایی کار کردیم.</p>
      <p>وی افزود: به طور خاص با وزارت کار برای کسب و کار مشاغل خانگی موافقت نامه‌ای داریم که در آن ۶ هزار زن در مشاغل نوین خانگی آموزش می‌بینند. همچنین طرحی را با وزارت کشور در حال اجرا داریم.</p>
      <p>معاون رئیس جمهور در امور زنان و خانواده در بخش دیگری از این نشست با بیان این که نگاه ما این است که تسهیلاتی که امروز فراهم می‌شود پازل ما را تکمیل می‌کند تا در مرحله‌ای که زنان در مهارت و رسیدن به کسب و کار و بازاریابی می‌رسد، بتوانند انتخاب کند که اگر نیازمند تسهیلات هستند این تسهیلات برای آنها فراهم شود.</p>
      <p>ابتکار ا بیان این که براساس آمارهای رسمی ۳ میلیون و ۵۰۰ زن سرپرست خانوار یا زن مجردی که امکان ازدواج ندارند، داریم گفت: اکثر زنان سرپرست خانوار همسرانشان فوت کرده است و عملا خودشان باید معیشت فرزندان و خانواده را تامین کنند.</p>
      <p>به گزارش ایسنا، در ادامه این مراسم حجت الله مهدیان مدیر عامل بانک توسعه تعاون نیز با بیان این که بانک توسعه تعاون جوان ترین و جدیدترین بانک دولتی است اظهار کرد: ۱۰ سال از عمر این بانک می‌گذرد و از آن جایی که ما بانک دولتی و توسعه‌ای هستیم خود را در قبال اقتصاد وجامعه مسئول می‌دانیم و بانک اقتصادی و اجتماعی تعریف شده‌ایم و مسئولیت‌های اجتماعی به واسطه دولتی و اجتماعی بودن داریم.</p>
      <p>مهدیان با بیان این که در سنوات اخیر به بسیاری از طرح‌های ملی ورود کردیم تصریح کرد: ماهانه هزار میلیارد تومان تسهیلات پرداخت می‌کنیم که این مقدار سال گذشته حدود ۹ هزار میلیارد تومان بوده و امسال به ۱۲ هزار میلیارد تومان خواهد رسید. از این مقدار امسال ۷۱ میلیارد تومان به مددجویان امداد و بهزیستی تسهیلات پرداخت کردیم. همچنین برای قرض الحسنه ازدواج سال گذشته ۱۶۲ میلیارد تومان و برای امسال (هشت ماهه سال ۹۸) ۱۸۵ میلیارد تومان پرداخت کردیم.همچنین در یکسال و هشت ماه اخیر ۱۷۲۰ میلیارد تومان در حوزه اشتغال روستایی و در اشتغال فراگیر ۴۲۰ میلیارد تومان تسهیلات پرداخت کردیم.</p>
      <p>وی در پایان با اشاره به این مراسم گفت: در این تفاهم نامه قرار است ۵ میلیارد تومان تسهیلات قرض الحسنه با نرخ ۴ درصد و دوره بازپرداخت ۴ ساله به 1700 متقاضی که معاونت به ما معرفی می‌کند ۳ میلیون تومان پرداخت شود. همچنین قرار است ۲۵ میلیارد تومان با نرخ ۱۵ درصد و دوره بازپرداخت سه ساله به حداقل ۲۲۰۰ نفر تسهیلات پرداخت شود.</p>
      <p>در پایان این مراسم تفاهم‌نامه میان این معاونت با بانک توسعه تعاون به امضا رسید. موضوع این تفاهم‌نامه اعطای وام قرض الحسنه به زنان سرپرست خانوار از محل منابع سپرده قرض الحسنه بانک به مبلغ ۵۱ میلیارد ریال به تعداد ۱۷۰۰ فقره، تسهیل در شرایط اعطای تسهیلات قرض الحسنه به سایر زنان سرپرست خانوار کشور است.</p>
    </article>
  </body>
</html>