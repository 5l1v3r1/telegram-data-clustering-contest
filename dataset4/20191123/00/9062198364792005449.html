<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3385412/turkiye-ozeti-keske-universite-okumasaydin"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T00:30:00+00:00"/>
    <meta property="og:title" content="Türkiye özeti: Keşke üniversite okumasaydın!"/>
    <meta property="og:description" content="Üniversite mezunlarını fabrikaya işçi olarak bile almak istemiyorlar!"/>
  </head>
  <body>
    <article>
      <h1>Türkiye özeti: Keşke üniversite okumasaydın!</h1>
      <h2>Üniversite mezunlarını fabrikaya işçi olarak bile almak istemiyorlar!</h2>
      <address>
        <time datetime="2019-11-23T00:30:00+00:00">23 Nov 2019, 00:30</time>
      </address>
      <p>Ekonomide yaşanan durgunlukla genç işsizlik yüzde 27’lere dayanırken, Gaziantep’te genç işsiz S.A.’nın başına gelen olay ‘güler misin, ağlar mısın’ denilecek cinsten! 3 yıl önce üniversiteden mezun olan ve okuduğu branştan iş bulamayan S.A., başvurduğu halı fabrikası görevlilerinin, “Keşke üniversite okumasaydın, o zaman seni işe alırdık” demesiyle hayatının şokunu geçirdi. S.A., şimdi ise ikilemde kaldığını belirterek, “Şimdi fabrika görevlisinin dediği gibi keşke üniversite okumasaydım diyorum” dedi.</p>
      <p>Ekonomide yaşanan durgunluk toplumun tüm kesimini etkiliyor. Vatandaşlar temel ihtiyaç ürünlerinde yaşanan artışla birlikte geçinme konusunda büyük sıkıntı çekiyor. Söz konusu durumlardan dolayı şirketler iflasın eşiğine gelirken, ülkede genç işsizlik oranı her geçen gün artıyor. Ülkede genç işsizlik son yıllarında en yüksek rakamı olan 27’ye kadar çıkarken, 81 kente 81 üniversite projesiyle yapılan plansızlıklarla birlikte milyonlarca mezun diplomalı işsiz oldu. Binlerce mezun, okudukları alanlarda kendilerine iş bulamazken, artık üniversite mezunu kişileri fabrikalar bile almak istemiyor.</p>
      <h3>KEŞKE ÜNİVERSİTE OKUMASAYDIN</h3>
      <p>Milyonlarca genç işsiz her gün kapı kapı gezerek iş başvurularında bulunurken,  Gaziantep’te genç işsiz S.A.’nın başına ‘güler misin ağlar mısın’ cinsinden bir olay geldi. İletişim fakültesi mezunu olan S.A., okuduğu üniversiteden 3 yıl önce mezun olarak kendi branşında çalışmak için iş arayışına girdi. İş bulamayan S.A., daha sonra memleketinde mevsimlik işçi olarak çalışmaya başladı. Tarım sezonunun bitmesiyle yine işsiz kalan üniversite mezunu S.A., Gaziantep’te bulunan bir halı fabrikasına iş başvurusunda bulundu. Fabrikanın açtığı sınavda yüksek puan alan S.A., mülakat için görüşmeye gittiği fabrika yöneticilerinin “keşke üniversite okumasaydın” demesiyle şok oldu.</p>
      <h3>“ÜNİVERSİTE MEZUNU HİYERARŞİYİ BOZUYOR”</h3>
      <p>İş başvurusu görüşmesinde yaşadıklarını gazetemize anlatan S.A., fabrika görevlisinin ‘keşke üniversitede okumasaydın’ sözüne “Üniversite okumak işe alınmakta engel mi?” diye sorduğunu, fabrika görevlisinin ise, “Üniversite mezunları fabrikada hiyerarşiyi bozuyor. Eğitim hayatınıza saygısızlık etmek istemiyoruz. Ama üniversite mezunu olduğunuz için burada sizi çalıştırmak istemiyoruz. Bizler ilkokul mezun olan kişileri tercih ediyoruz” dediğini söyledi.  Söz konusu görüşmenin ardından S.A., ikilemde kaldığını dile getirerek, şunları söyledi: “Şimdi fabrika görevlisinin dediği gibi keşke üniversite okumasaydım diyorum.”</p>
    </article>
  </body>
</html>