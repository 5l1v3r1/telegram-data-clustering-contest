<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/barys-axos-akoygetai-sto-pasok-kinal"/>
    <meta property="og:site_name" content="Documento"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Βαρύς αχός ακούγεται στο ΠΑΣΟΚ-ΚΙΝΑΛ"/>
    <meta property="og:description" content="Βαρύ είναι το κλίμα στη Χαριλάου Τρικούπη με φόντο την εν εξελίξει αντιπαράθεση μεταξύ της ηγετικής ομάδας και στελεχών της εσωκομματικής αντιπολίτευσης. "/>
  </head>
  <body>
    <article>
      <h1>Βαρύς αχός ακούγεται στο ΠΑΣΟΚ-ΚΙΝΑΛ</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Παναγιώτα Μπίτσικα</a></address>
      <h4>Βαρύ είναι το κλίμα στη Χαριλάου Τρικούπη με φόντο την εν εξελίξει αντιπαράθεση μεταξύ της ηγετικής ομάδας και στελεχών της εσωκομματικής αντιπολίτευσης. </h4>
      <p>Πολιτικό είναι το επίδικο στο <b>ΠΑΣΟΚ </b>- ΚΙΝΑΛ, (ο προσανατολισμός της παράταξης) κι ας ακούγεται μεγάλος αχός για τα διαδικαστικά ζητήματα. Πάντως, στο έκτακτο συνέδριο του <b>ΠΑΣΟΚ</b>, κατά το Σαββατοκύριακο που διανύουμε (23-24 Νοεμβρίου), η πρόεδρος του Κινήματος Αλλαγής, <b>Φώφη Γεννηματά </b>δεν θα διστάσει, με εύσχημο τρόπο, <b>να ξεκαθαρίσει πως δεν θα ανεχθεί επ΄άπειρον τους... υπονομευτές της ενότητας.</b></p>
      <p>Μάλιστα, οι καταστατικές αλλαγές, κατά την ηγεσία, θα δώσουν με θεσμική ορολογία, το μήνυμα ότι το Κίνημα Αλλαγής δεν μπορεί να υπάρχει<b> χωρίς τον βασικό του πυλώνα, που είναι το ΠΑΣΟΚ, αλλά και το ΠΑΣΟΚ δεν μπορεί να υπάρχει χωρίς το Κίνημα Αλλαγής.</b> Εκλεγμένος πρόεδρος του Κινήματος Αλλαγής που είναι μέλος του ΠΑΣΟΚ, θα είναι και πρόεδρος του ΠΑΣΟΚ και παράλληλα, στον δρόμο προς την πλήρη οργανωτική ενοποίηση, θα υπάρχει μια αμφίδρομη σχέση αναφορικά με τα μέλη ΠΑΣΟΚ και τα μέλη του Κινήματος Αλλαγής. </p>
      <p>«Παγώνει», ως φαίνεται, η πρόβλεψη του ισχύοντας καταστατικού του ΠΑΣΟΚ όσον αφορά στο σημείο που ορίζει ότι για να είναι κάποιος μέλος του ΠΑΣΟΚ δεν πρέπει να συμμετέχει σε άλλο κόμμα (άρθρο 18). Κι αυτό ώστε, να μπορεί να εφαρμοστεί, εφόσον περάσει από το έκτακτο συνέδριο, η πρόταση τα μέλη του ΠΑΣΟΚ να μπορούν να γίνουν και μέλη του Κινήματος Αλλαγής (αντιστΟίχως όποια μέλη του Κινήματος Αλλαγής το θέλουν, θα μπορούν να γίνουν και μέλη του ΠΑΣΟΚ).</p>
      <p>Την ίδια ώρα, όμως, αναμένεται να εκφραστεί, με κάποιον τρόπο, η δυσαρέσκεια του ευρωβουλευτή του Κινήματος Αλλαγής και κορυφαίου στελέχους του ΠΑΣΟΚ, Νίκου Ανδρουλάκη, ο οποίος είχε επιλέξει να μην εμπλακεί σε ηχηρές αντιπαραθέσεις, αν και έχει δηλώσει την αντίθεσή του προς τις διαδικασίες που ακολουθούνται. Τις τελευταίες ημέρες έχει κάνει πολύ αιχμηρό τον λόγο του ο Παύλος Γεερουλάνος, πρώην υπουργός του ΠΑΣΟΚ και επικεφαλής της δημοτικης παράταξης που στηρίζει το Κίνημα Αλλαγής στο Δήμο Αθηναίων. </p>
      <p>Ο Παύλος Γερουλάνος επιμένει -και μέσω ψηφίσματος για συγκέντρωση υπογραφών- <b>στη διεξαγωγή ανοιχτού συνεδρίου με εκλεγμένους συνέδρους το 2020</b> με επίκεντρο το πολιτικό σχέδιο του ΠΑΣΟΚ στο πλαίσιο της κεντροαριστεράς. Εν τω μεταξύ, η ανταλλαγή πυρών με τον διευθυντή του γραφείου της Φώφης Γεννηματά Μανώλη Οθωνα στον αέρα των ερτζιανών («Ελλάδα 94,3») προκάλεσε εντύπωση.</p>
      <p>Πάντως, δεν είναι τυχαίο ότι ο γραμματέας του Κινήματος Αλλαγής Μανώλης Χριστοδουλάκης σε δημόσια παρέμβασή του επέλεξε να χρησιμοποιήσει τη λέξη «υπονόμευση», μόλις μια ημέρα πριν από την έναρξη του έκτακτου συνεδρίου το ΠΑΣΟΚ. Όπως είπε στην ΕΡΤ-1, <i>«από Δευτέρα βάζουμε τέρμα στην υπονόμευση, βγαίνουμε ξανά στην κοινωνία ακριβώς γιατί υπάρχει ένας λαός και μία κοινωνία που ψάχνει διέξοδο και λύσεις»…</i></p>
      <p>Με σύνθημα: <b>«Οδηγός μας είναι οι αξίες μας - Αγωνιζόμαστε για μία δημιουργική και παραγωγική Ελλάδα»</b>, οι περίπου 4000 σύνεδροι θα συζητήσουν και θα λάβουν αποφάσεις για όσα ζητήματα, διαδικαστικά και πολιτικά τεθούν (από απόγευμα Σαββάτου έως απόγευμα της Κυριακής, 23 και 24 Νοεμβρίου 2019). Στο έκτακτο συνέδριο συμμετέχουν τα μέλη της Κεντρικής Οργανωτικής Επιτροπής Συνεδρίου (Κ.Ο.Ε.Σ), οι εκλεγμένοι σύνεδροι του προηγούμενου Συνεδρίου ΠΑΣΟΚ του 2015 καθώς και οι σύνεδροι μέλη ΠΑΣΟΚ του 2ου Συνεδρίου Κινήματος Αλλαγής του 2019.</p>
      <p>Η ομιλία της Φώφης Γεννηματά, το απόγευμα του Σαββάτου, θα δώσει τον ρυθμό. Όμως, στη ρότα που έχει χαράξει, με σύνθημα «το ΠΑΣΟΚ πρωταγωνιστής μέσα στο Κίνημα Αλλαγής», δεν θα μπορεί να αποφύγει, αργά ή γρήγορα, το «προς τα πού» και με ποια στρατηγική στο χώρο της σοσιαλδημοκρατίας.   </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>