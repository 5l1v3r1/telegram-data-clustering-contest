<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699710/%D8%AF%D8%A7%D8%B3%D8%AA%D8%A7%D9%86-%D9%81%DB%8C%D9%84%D9%85%D8%B3%D8%A7%D8%B2%DB%8C-%DA%A9%D9%87-%D8%A8%D8%A7-%DA%86%D8%B4%D9%85%E2%80%8C%D9%87%D8%A7%DB%8C%D8%B4-%DA%A9%D8%A7%D8%B1%DA%AF%D8%B1%D8%AF%D8%A7%D9%86%DB%8C-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="داستان فیلمسازی که با چشم‌هایش کارگردانی کرد"/>
    <meta property="og:description" content="فیلم مستند «هنوز تاریک نیست» ساخته فرانکی فنتون در سیزدهمین جشنواره «سینماحقیقت» به نمایش در می آید."/>
  </head>
  <body>
    <article>
      <h1>داستان فیلمسازی که با چشم‌هایش کارگردانی کرد</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039734_997.jpg"/>
      </figure>
      <p>فیلم مستند «هنوز تاریک نیست» ساخته فرانکی فنتون در سیزدهمین جشنواره «سینماحقیقت» به نمایش در می آید.</p>
      <p>به گزارش خبرگزاری مهر به نقل از روابط عمومی جشنواره بین‌المللی «سینماحقیقت»، فیلم مستند «هنوز تاریک نیست» ساخته فرانکی فنتون با روایت کالین فارل هنرپیشه هالیوودی در سیزدهمین جشنواره بین‌المللی «سینماحقیقت» به نمایش درمی‌آید. این فیلم ایرلندی یکی از آثار منتخب بخش مرور جشنواره «میلینیوم» بلژیک است.</p>
      <p>در خلاصه موضوع مستند ۷۷ دقیقه‌ای «هنوز تاریک نیست» It’s Not Yet Dark آمده است: «این فیلم که توسط کالین فارل روایت می‌شود، داستان حیرت‌انگیز سایمون فیتز موریس است؛ فیلمساز جوان ایرلندی که با وجود تشخیص بیماری نورون حرکتی، فیلم بلندی را تنها با استفاده از چشمانش کارگردانی می‌کند که برنده‌ جایزه می‌شود. این مستند، تجلیلی است از عشق سایمون به فیلم، آفرینش هنر و روایت داستان‌های زیبای انسانی بدون توجه به موانع پیش‌رو. حامی هنری او، کالین فارل، این فیلم را که بر اساس کتاب سایمون و به همین نام «هنوز تاریک نیست» ساخته شده، به زیبایی روایت می‌کند.»</p>
      <p>عوامل تولید این مستند عبارتند از نویسنده و کارگردان: فرانکی فنتون، فیلمبردار: کیت مک‌کالو، تدوینگر: درموت دیسکین، تهیه‌کننده: کندی فیلمز و نیوگرنج پیکچرز</p>
      <p>«هنوز تاریک نیست» در جشنواره‌های مستند هات‌داکس، ساندنس، تسالونیکی، CPH:DOX کپنهاگ، سیدنی، استکهلم، هزاره لهستان و... به نمایش درآمده است.</p>
      <p>کالین فارل ۴۳ ساله زاده‌ شهر دوبلین ایرلند و از چهره‌های مشهور سینمای جهان است. از جمله فیلم‌های او می‌توان به گزارش اقلیت، تایگرلند، باجه تلفن، بی‌باک، تازه‌کار، اسکندر، در بروژ، تریاژ، بلوار لندن، شب وحشت، یادآوری کامل، نجات آقای بنکس، افسانه زمستان، خرچنگ، فریب‌خورده، بیوه‌ها، دامبر اشاره کرد. فارل در این فیلم‌ها، با کارگردانان نام‌آشنایی چون جوئل شوماخر، اولیور استون، وودی آلن، ترنس مالیک، مایکل مان، اسکات کوپر، پیتر ویر، تیم برتون، لیو اولمان اشاره کرد.</p>
      <p>سیزدهمین دوره جشنواره بین‌المللی فیلم مستند ایران «سینماحقیقت» طی روزهای ۱۸ تا ۲۵ آذرماه ۱۳۹۸ به دبیری محمد حمیدی‌مقدم در پردیس سینمایی چارسو برگزار خواهد شد.</p>
    </article>
  </body>
</html>