<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699573/%D8%A7%D9%85%D8%A7%D9%85-%D8%AC%D9%85%D8%B9%D9%87-%D9%82%D8%B2%D9%88%DB%8C%D9%86-%D9%81%D8%AA%D9%86%D9%87%E2%80%8C%DA%AF%D8%B1%D8%A7%D9%86-%D8%A8%D9%87-%D8%A7%D8%B4%D8%AF%D9%91-%D9%85%D8%AC%D8%A7%D8%B2%D8%A7%D8%AA-%D8%A8%D8%B1%D8%B3%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="امام جمعه قزوین: فتنه‌گران به اشدّ مجازات برسند"/>
    <meta property="og:description" content="عابدینی ادامه داد: از میان اشرار و اغتشاشگرانی که در خیابان‌ها اقدام به فتنه‌گری کردند خیلی‌ها دستگیر شده و خیلی‌ها نیز شناسایی شده‌اند و واضح بود که صف مردم از آن‌ها جداست."/>
  </head>
  <body>
    <article>
      <h1>امام جمعه قزوین: فتنه‌گران به اشدّ مجازات برسند</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>عابدینی ادامه داد: از میان اشرار و اغتشاشگرانی که در خیابان‌ها اقدام به فتنه‌گری کردند خیلی‌ها دستگیر شده و خیلی‌ها نیز شناسایی شده‌اند و واضح بود که صف مردم از آن‌ها جداست.</b>
      </p>
      <p>امام جمعه قزوین در خطبه‌های نماز جمعه با بیان اینکه کسی با اعتراض مسالمت‌آمیز کاری نداشته است، گفت: دستگاه قضا فتنه‌گران را به اشدّ مجازات برساند.</p>
      <p>به گزارش ایسنا، آیت‌الله عبدالکریم عابدینی در خطبه‌های نماز جمعه قزوین، به وقایع اخیر کشور اشاره کرد و گفت: دشمنان تمام قد به میدان آمدند و همه رسانه‌هایشان را به کار گرفتند تا با کمک منافقان به کشور ضربه وارد کنند.<br/><br/>آیت‌الله عابدینی ادامه داد: از میان اشرار و اغتشاشگرانی که در خیابان‌ها اقدام به فتنه‌گری کردند خیلی‌ها دستگیر شده و خیلی‌ها نیز شناسایی شده‌اند و واضح بود که صف مردم از آن‌ها جداست.<br/><br/>خطیب جمعه قزوین با بیان اینکه کسی با آن‌هایی که مسالمت‌آمیز اعتراض خود را نشان دادند، کاری نداشت، اضافه کرد: امیدوار هستیم دستور قاطع خداوند درباره کسانی که فتنه به پا کردند، اموال مردم را به آتش کشیدند و خون ریختند، اجرایی شود و دستگاه قضا آن‌ها را به اشدّ مجازات برساند.<br/><br/>وی از همه ملت ایران که فتنه‌گران و محرکان استکباری بیرونی را تشخیص داده و نقشه‌ شوم اجانب را جمع کردند، قدردانی کرد و گفت: مخصوصاً از هوشیاری مردم استان قزوین به صورت ویژه قدردانی می کنیم چرا که به موقع شرایط را درک کردند و هیچ فرصتی را به دشمن برای سوء استفاده ندادند.<br/><br/>نماینده ولی فقیه در استان قزوین اظهار کرد: از بسیجیان، پاسداران، نیروی انتظامی، اداره اطلاعات و همه اقشار و دست اندرکاران که با انسجام و وحدت دست به دست هم دادند تا در مقابل فتنه‌ها بسیج شوند و پیشگیری کردند تا اتفاقی نیفتد، قدردانی می‌کنیم و دست این عزیزان را می‌بوسیم.</p>
    </article>
  </body>
</html>