<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699647/%D9%82%D8%AF%D8%B1%D8%AF%D8%A7%D9%86%DB%8C-%D9%BE%D9%88%D8%AA%DB%8C%D9%86-%D8%A7%D8%B2-%D8%B2%D9%86%D8%A7%D9%86%DB%8C-%DA%A9%D9%87-%D8%B4%D9%88%D9%87%D8%B1%D8%A7%D9%86%E2%80%8C%D8%B4%D8%A7%D9%86-%D8%AF%D8%B1-%D8%A2%D8%B2%D9%85%D8%A7%DB%8C%D8%B4-%D9%86%D8%B8%D8%A7%D9%85%DB%8C-%D9%85%D8%B1%D9%85%D9%88%D8%B2-%D8%AC%D8%A7%D9%86-%D8%A8%D8%A7%D8%AE%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="قدردانی پوتین از زنانی که شوهران‌شان در آزمایش نظامی مرموز جان باختند"/>
    <meta property="og:description" content="ولادیمیر پوتین بالاترین نشان‌ دولتی را به زنان پنج دانشمند روسی که در یک آزمایش نظامی مرموز جان داده‌اند، اعطا کرد."/>
  </head>
  <body>
    <article>
      <h1>قدردانی پوتین از زنانی که شوهران‌شان در آزمایش نظامی مرموز جان باختند</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>ولادیمیر پوتین بالاترین نشان‌ دولتی را به زنان پنج دانشمند روسی که در یک آزمایش نظامی مرموز جان داده‌اند، اعطا کرد.</p>
      <p>به گزارش یورونیوز، این دانشمندان روسی روز هشت اوت (۱۷ مرداد) گذشته در حالی که مشغول آزمایش روی یک سامانه تسلیحاتی جدید بودند بر اثر انفجار کشته شدند. روسیه می‌گوید این سامانه «پیشرفته» در جهان نظیر ندارد.</p>
      <p>پوتین پیش از این گفته بود به پنج دانشمند هسته‌ای کشته شده در این حادثه مدال «قهرمان ملی» می‌دهد.</p>
      <p>«روس‌اتم»، آژانس دولتی انرژی هسته‌ای روسیه که کارفرمای این کارشناسان بوده گفته حادثه در زمان آزمایش یک موشک در یک سکوی دریایی واقع در شمال این کشور روی داده است. این سانحه باعث تابش مختصر پرتوهای هسته‌ای در اطراف منطقه شد.</p>
      <p>یک مقام وزارت امور خارجه آمریکا به نام تامس دینانو ماه گذشته گفت واشنگتن متوجه شده که انفجار مذکور ناشی از یک واکنش هسته‌ای بوده که در حین بازسازی یک موشک کروز اتمی روسیه پس از آزمایشی ناموفق روی داده است.</p>
      <p>روسیه پیش از این گفته بود این موشک که «مرغ طوفان ۹ام۷۳۰» نام دارد دارای برد نامحدود است و می‌تواند از هر گونه سپر دفاعی بگذرد. ناتو این موشک را «اس‌اس‌-ایکس-۹ اسکای‌فال» می‌نامد.</p>
    </article>
  </body>
</html>