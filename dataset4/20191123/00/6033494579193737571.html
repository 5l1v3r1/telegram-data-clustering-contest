<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/2letni-kacperek-jest-kruchy-jak-porcelana-bol-i-lzy-to-jego-codziennosc/ar/c1-14601355"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="2-letni Kacperek jest kruchy jak porcelana. Ból i łzy to jego codzienność"/>
    <meta property="og:description" content="Chłopiec cierpi na wrodzoną łamliwość kości. W swoim króciutkim życiu miał już złamane nóżki, zwichnięte bioderka i pękniętą czaszkę. Maluch ma szansę na życie bez bólu, ale potrzebne są pieniądze."/>
  </head>
  <body>
    <article>
      <h1>2-letni Kacperek jest kruchy jak porcelana. Ból i łzy to jego codzienność</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Mirela Mazurkiewicz</a></address>
      <ul>
        <li>
          <a href="https://nto.pl/">Nowa Trybuna Opolska</a>
        </li>
        <li>
          <a href="https://nto.pl/zdrowie/">Zdrowie</a>
        </li>
        <li>
          <a href="https://nto.pl/zdrowie/choroby/">Choroby</a>
        </li>
      </ul>
      <h3>2-letni Kacperek jest kruchy jak porcelana. Ból i łzy to jego codzienność</h3>
      <figure>
        <img src="https://d-pt.ppstatic.pl/kadry/k/r/1/92/b5/5d0cc636e59e0_icon.jpg"/>
      </figure>
      <p>23.11.2019Zaktualizowano 23.11.2019</p>
      <p>
        <b>Chłopiec cierpi na wrodzoną łamliwość kości. W swoim króciutkim życiu miał już złamane nóżki, zwichnięte bioderka i pękniętą czaszkę. Maluch ma szansę na życie bez bólu, ale potrzebne są pieniądze.</b>
      </p>
      <p>- Gdy Kacperek miał trzy miesiące, mąż karmił go tuląc do siebie. W pewnym momencie maluch naprężył się i słychać było trzask pękającej kości w nóżce. Mąż przybiegł do mnie ze łzami w oczach, mały również przeraźliwie płakał. Widzieliśmy, że bardzo go boli – wspomina Karolina Dubiniec, mama 2-letniego chłopca. – Wylądowaliśmy w szpitalu. Był strach, łzy, niepewność, co dalej… Wtedy usłyszeliśmy diagnozę, której tak bardzo się obawialiśmy: wrodzona łamliwość kości.</p>
      <p>Kacperek ma dwie starsze siostry. Gdy przyszedł na świat, jego mama od razu nabrała podejrzeć, że nie wszystko jest porządku. – Synek miał nienaturalnie miękką czaszkę. Mam starsze dzieci, więc wiedziałam, że nie tak powinno to wyglądać – relacjonuje mama chłopca. – Jeszcze w szpitalu przyszedł do nas lekarz, ale stwierdził, że dziecko jest za małe, żeby postawić konkretną diagnozę.</p>
      <p>Po tym pamiętnym, pierwszym złamaniu przyszły kolejne: kości udowej, stawu łokciowego, nóżek z przemieszczeniem. Było też zwichnięcie bioderek i pęknięcie czaszki.</p>
      <p>- Drobny upadek, w przypadku większości dzieci, kończy się w najgorszym razie guzem na czole. Kacperkowi podczas takiej niewinnej przewrotki pękła czaszka, a my już wiedzieliśmy, że musimy jak najprędzej szukać dla niego ratunku – mówi pani Karolina.</p>
      <p>Dla 2-latka z Opola zwykły spacer z rodziną może zamienić się w koszmar. Podczas jednego z takich wspólnych popołudni Kacperek zbierał patyki i kamyczki. Zabawę popsuło kolejne złamanie. - Znowu był ból, powrót do szpitala, koszmarny wyciąg… Serce mnie bolało, gdy patrzyłam jak maleńkie nóżki i brzuszek synka na prawie miesiąc zostały unieruchomione. Wylaliśmy wtedy morze łez – wspomina opolanka.</p>
      <p>Nadzieją dla Kacperka jest operacja w Krakowie, która pozwoli mu oszczędzić bólu łamanych kości. Rodzice muszą ją jednak opłacić z własnej kieszeni.</p>
      <p>– Operacja polega na wprowadzeniu do kości specjalnego drutu, który ma ją ustabilizować i zabezpieczyć przed przemieszczeniem w przypadku złamania, ale też pomóc utrzymać prawidłową oś kończyny – wyjaśnia mama chłopca. – Zabieg ma się odbyć w Mikołajki. Dzieci dostają wtedy prezenty, a mojego synka znowu czeka ból i łzy, ale robimy to przecież, by w przyszłości mógł cieszyć się życiem jak jego rówieśnicy. Za pół roku podobny drut trzeba wstawić w drugą nóżkę.</p>
      <p>Pani Karolina o wrodzonej łamliwości kości wie sporo, bo sama od urodzenia cierpi na tę chorobę. W pierwszych 18 latach swojego życia miała aż 40 złamań. – Dziś już nie łamię się w ogóle, bo ta choroba na szczęście mija po okresie dojrzewania – mówi Karolina Dubiniec z Opola. – Chcemy zrobić wszystko, co w naszej mocy, by nasz kruchy jak porcelana synek miał szczęśliwe i wolne od bólu dzieciństwo.</p>
      <p>Operacja w Krakowie może w tym pomóc. Aby doszła do skutku, rodzice do 3 grudnia muszą zebrać 14 tys. złotych. Kacperek będzie wymagał też długotrwałej rehabilitacji.</p>
      <p>Maluchowi można pomóc wpłacając pieniądze na pomocą internetowej zbiórki na <a href="https://pomagam.pl/vwtkchu2?fbclid=IwAR1LoprhmDpzFU9h3vZrqUhAY1qaz-PTUriRnBi99lsDimgjiE8g5MT9KPc">www.pomagam.pl</a> Pieniądze można też przekazać tradycyjnym przelewem:</p>
      <p>Fundacja Dzięki Tobie dla Kacper Dubiniec<br/>ul. Nowowiejskiego 6/3<br/>61 - 731 Poznań<br/>KONTO: 81 1600 1462 1841 4161 7000 0001</p>
    </article>
  </body>
</html>