<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/magazin/raziskava-vec-kot-polovica-hrvatov-pije-zgane-pijace-742720"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Raziskava: Več kot polovica Hrvatov pije žgane pijače"/>
    <meta property="og:description" content="Več kot 55 odstotkov hrvaških državljanov, starejših od 16 let, pije žgane pijače, med njimi petina nekajkrat tedensko, je pokazala raziskava, ki jo je da"/>
  </head>
  <body>
    <article>
      <h1>Raziskava: Več kot polovica Hrvatov pije žgane pijače</h1>
      <h2>
        <b>Več kot 55 odstotkov hrvaških državljanov, starejših od 16 let, pije žgane pijače, med njimi petina nekajkrat tedensko, je pokazala raziskava, ki jo je danes objavil zagrebški časopis Ja trgovac. Med žganimi pijačami so najbolj priljubljeni različni likerji, žganje, viski in džin.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">STA</a></address>
      <p>Namen raziskave je bil ugotoviti trend uživanja žganih alkoholnih pijač med odraslimi prebivalci Hrvaške, so zapisali v Ja trgovac. Raziskavo je med 400 prebivalci, starimi najmanj 16 let, opravila agencija Hendal septembra letos.<br/><br/>Kot izpostavlja časopis, je raziskava pokazala, da si kozarček žganja privošči precejšnji del anketirancev. Med njimi je tretjina tistih, ki to počnejo nekajkrat mesečno, po petina pa spije alkoholno žgano pijačo nekajkrat letno ter večkrat ali pa enkrat tedensko. Dnevnih pivcev žganih pijač je 3,6 odstotka, so zapisali.</p>
      <p>Kot so dodali, dve tretjini vprašanih ne meša žganih pijač s sokovi ali drugimi alkoholnimi pijačami, temveč jih zaužijejo nerazredčene. Nekaj manj kot polovica anketirancev uživa žgane pijače doma, pri sorodnikih in prijateljih. V gostinskih lokalih žgane pijače zaužije nekaj manj kot 38 odstotkov vprašanih, medtem ko jih približno 15 odstotkov pije tako doma kot zunaj.<br/><br/>Več kot polovica vprašanih ima najbolj rada različne likerje. Na drugem mestu je žganje, ki ga pije nekaj več kot petina vprašanih. Sledita viski in džin, ki sta priljubljena med približno deset odstotki pivcev. Pod štirimi odstotki je tekila, pod enim odstotkom rum. Na vse ostale žgane pijače odpade približno tri odstotke.<br/><br/>Po podatkih hrvaškega zavoda za javno zdravstvo žgane pijače uživa približno deset odstotkov hrvaških državljanov, ki pijejo alkohol. Zagrebški zavod za zdravljenje zasvojenosti je lani objavil, da je na Hrvaškem približno 250.000 oseb, ki so odvisne od vsakodnevnega uživanja alkohola. Med njimi je petina žensk.</p>
      <p>loading...</p>
    </article>
  </body>
</html>