<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/743114"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T00:28:00+00:00"/>
    <meta property="og:title" content="อ้างสกุลดังขับรถล้านนิสัยสลึงชกครูสาวตาปูดต่อหน้าเด็ก"/>
    <meta property="og:description" content="หนุ่มอ้างนามสกุลใหญ่โต ขับรถหรูป้ายแดง บุกต่อยครูสาวล้มคว่ำกลางโรงเรียนต่อหน้าเด็ก ๆ อ้างแค้นฝ่ายครูไปขับรถปาดหน้าแถมด่าทอ ขณะที่ครูสาวอย่าง 'งง' ยันไม่เคยมีเรื่องกันมาก่อน ภายหลังแจ้งตำรวจนานกว่า 10 วันคดียังไม่คืบหน้า"/>
  </head>
  <body>
    <article>
      <h1>อ้างสกุลดังขับรถล้านนิสัยสลึงชกครูสาวตาปูดต่อหน้าเด็ก</h1>
      <address>
        <time datetime="2019-11-23T00:28:00+00:00">23 Nov 2019, 00:28</time>
      </address>
      <p>
        <b>หนุ่มอ้างนามสกุลใหญ่โต ขับรถหรูป้ายแดง บุกต่อยครูสาวล้มคว่ำกลางโรงเรียนต่อหน้าเด็ก ๆ อ้างแค้นฝ่ายครูไปขับรถปาดหน้าแถมด่าทอ ขณะที่ครูสาวอย่าง "งง" ยันไม่เคยมีเรื่องกันมาก่อน ภายหลังแจ้งตำรวจนานกว่า 10 วันคดียังไม่คืบหน้า</b>
      </p>
      <p>เมื่อวันที่ 23 พ.ย. นางสาว ราตรี วัฒนปรีชาเลิศ หรือ "ครูต๊อก" ครูธุรการโรงเรียนแห่งหนึ่งในพื้นที่ อ.เมือง จ.ชลบุรี ได้เปิดเผยว่า เมื่อวันที่ 11 พ.ย. ที่ผ่านมา ได้เกิดเหตุไม่คาดฝันขึ้นในโรงเรียน มีคนร้ายเป็นชายเข้ามาขอพบตนในช่วงพักเที่ยง โดยชายคนดังกล่าวก็เข้ามาถามว่า ใช่ครูราตรีไหม? พอตนตอบว่าใช่ กลับสาวหมัดชกเข้าที่เข้าตาขวาของตนอย่างแรง จนตนล้มลงกับพื้น ส่งผลให้นักเรียนที่กำลังนั่งทานอาหารกลางวันตกใจกันเป็นอย่างมาก พอตนได้สติลุกขึ้นมาพร้อมกับอาการตาซ้ายที่ปูดบวม คนร้ายก็โวยวายกล่าวหาตน ว่าไปขับรถปาดหน้าและยังพูดจาด่าทอด้วยคำหยาบคาย ซึ่งตนยืนยันว่าไม่เคยพบเจอหรือไปมีเรื่องกันมาก่อน อย่างไรก็ตามคนร้ายยังข่มขู่ด้วยว่า ตัวเองเป็นคนนามสกุลดังไม่เกรงกลัวตำรวจ ตนจึงหยิบโทรศัทพ์มือถือมาถ่ายคลิปไว้เป็นหลักฐาน ปรากฏว่าอีกฝ่ายเข้าแย่งโทรศัพท์มือถือไปดื้อ ๆ ก่อนจะรีบเดินหนีไปขึ้นรถสปอร์ต BMW ป้ายแดงไม่ทราบทะเบียน ที่จอดรออยู่ จังหวะนั้นเพื่อนครูพบเห็นได้เข้ามาขอโทรศัพท์จนได้กลับคืนมา<br/><br/>ภายหลัง ตนรีบเข้าแจ้งความไว้ยัง สภ.เมือง จ.ชลบุรี เพื่อเอาผิดชายคนร้ายในข้อหา ทำร้ายร่างกายและลักทรัพย์ ก่อนจะไปพบแพทย์เพื่อตรวจร่างกายไว้เป็นหลักฐานประกอบสำนวนคดี อย่างไรก็ตาม เวลาล่วงเลยมานานกว่า 10 วันแล้ว ยังไม่มีความคืบหน้าในการเอาผิดชายคนร้ายแต่อย่างใด โดยชายคนร้ายอ้างว่า ตัวเองมีนามสกุลดัง ไม่เกรงกลัวใครหน้าไหน ทำให้ตนคิดว่า คดีนี้อาจจะเงียบหายไปก็เป็นได้ จึงอยากขอความเป็นธรมจากทุกฝ่ายให้ช่วยติดตามคดีนี้ด้วย.</p>
    </article>
  </body>
</html>