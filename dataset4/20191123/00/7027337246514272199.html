<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699766/220-%D9%85%D8%AF%D8%B1%D8%B3%D9%87-%D9%87%D8%B1%D9%85%D8%B2%DA%AF%D8%A7%D9%86-%D8%AF%D8%B1-%D9%88%D8%B6%D8%B9%DB%8C%D8%AA-%D8%AE%D8%B7%D8%B1%D9%86%D8%A7%DA%A9"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="220 مدرسه هرمزگان در وضعیت خطرناک"/>
    <meta property="og:description" content="مدیرکل سابق نوسازی، توسعه و تجهیز مدارس استان هرمزگان گفت: ۶۰۷ مدرسه و سه هزار کلاس درس تخریبی در استان هرمزگان وجود دارد که ۲۲۰ مدرسه در وضعیت خطرناک قرار دارند."/>
  </head>
  <body>
    <article>
      <h1>220 مدرسه هرمزگان در وضعیت خطرناک</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039865_355.jpg"/>
      </figure>
      <p>مدیرکل سابق نوسازی، توسعه و تجهیز مدارس استان هرمزگان گفت: ۶۰۷ مدرسه و سه هزار کلاس درس تخریبی در استان هرمزگان وجود دارد که ۲۲۰ مدرسه در وضعیت خطرناک قرار دارند.</p>
      <p>به گزارش ایلنا از هرمزگان، نوید احمدی صبح امروز در آئین تکریم و معارفه مدیرکل نوسازی، توسعه و تجهیز مدارس استان هرمزگان، افزود: بُعد مسافت، عمده چالش شهرستان بشاگرد است که راهکار آن نیز راه اندازی مدارس شبانه روزی است، برای احداث مدارس شبانه روزی بشاگرد طراحی های لازم صورت گرفته است.</p>
      <p>وی چالش مدارس جزایر استان هرمزگان را خورندگی دانست و گفت: این آفت موجب کاهش عمر مدارس در سطح جزایر می شود.</p>
      <p>احمدی اصرار خیرین بر احداث مدرسه در غرب استان از چالش های این منطقه برشمرد و اضافه کرد: چالش شهرستان حاجی آباد در شمال هرمزگان نیز همانند بشاگرد است.</p>
      <p>09AC4538-D183-4718-9B02-81900642430E</p>
      <p>وی از وجود شمار زیاد پروژه های نیمه تمام خیرساز نیز به عنوان یکی دیگر از چالش ها در استان نام برد و بیان کرد: ۸۰ درصد از پروژه های خیرساز که فاقد ردیف اعتباری بودند را شناسایی و تامین اعتبار شد و بسیاری از آنها در حال حاضر به بهره برداری رسیده اند.</p>
      <p>احمدی، زلزله خیز بودن هرمزگان و وقوع بارش های مخرب از دیگر آسیب های حوزه نوسازی مدارس ذکر کرد و گفت: سرانه آموزشی در هرمزگان را ۷/۵ متر مربع و نسبت به سرانه کشور خوب است، اما پراکندگی ناهمگون باعث شده وضعیت در برخی مناطق مانند بندرعباس و میناب مناسب نباشد.</p>
      <p>وی از آسفالت ۲۰۰ هزار متر مربع از محوطه های مدارس و ۱۲۰ هزار متر مربع ایزوگام سقف مدارس استان به عنوان بخشی از اقدامات صورت گرفته نام برد و عنوان کرد: پروژه اوتیسم نیز آماده بهره برداری است که در سفر آینده رئیس جمهوری افتتاح خواهد شد.</p>
      <p>مدیرکل اسبق نوسازی، توسعه و تجهیز مدارس هرمزگان، پیگیری ادامه پروژه اردوگاه دانش آموزی جزیره هرمز، تهیه سند توسعه فضاهای آموزشی، طراحی شهر مدرسه در راستای کیفی سازی آموزشی را از دیگر اقدامات برشمرد و افزود: نوسازی وسایل نقلیه اداره کل و توزیع ۱۲ میلیارد ریال تجهیزات خریداری شده بین مدارس بخش دیگری از اقدامات است.</p>
      <p>احمدی اضافه کرد: طی این مدت ۳۲۰ مدرسه شامل ۹۵۰ کلاس درس با زیربنای ۱۹۰ هزار متر مربع فضای آموزشی در استان هرمزگان ساخته شده است و در اختیار دانش آموزان قرار گرفت.</p>
      <p>وی در پایان به عدم مشارکت مناطق آزاد در مدرسه‌سازی اشاره کرد و گفت: تاکنون این دو منطقه به بحث مدرسه‌سازی ورود نکرده‌اند و ما در این دو منطقه با چالش مواجه هستیم.</p>
    </article>
  </body>
</html>