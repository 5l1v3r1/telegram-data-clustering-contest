<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3385388/zeki-ceyhan/anlasilir-gibi-degil"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T00:30:00+00:00"/>
    <meta property="og:title" content="Anlaşılır gibi değil!"/>
    <meta property="og:description" content="AKP iktidarının icraatlarını ve sözcülerinin açıklamalarını anlamakta gerçekten “güçlük” çektiğimizi itiraf ediyoruz."/>
  </head>
  <body>
    <article>
      <h1>Anlaşılır gibi değil!</h1>
      <address><time datetime="2019-11-23T00:30:00+00:00">23 Nov 2019, 00:30</time> by <a rel="author" href="https://www.milligazete.com.tr/yazar/zeki-ceyhan" target="_blank">Zeki Ceyhan</a></address>
      <p>AKP iktidarının icraatlarını ve sözcülerinin açıklamalarını anlamakta gerçekten “güçlük” çektiğimizi itiraf ediyoruz.</p>
      <p>Mesela önce ABD ile Türkiye arasındaki pek çok meseleye “kökten çözüm” getirilemediği ilan ediliyor.</p>
      <p>Sonra da bu çözümsüzlük bir başarıymış gibi sunuluyor.</p>
      <p>Aramızdaki pek çok meseleye “kökten çözüm” getirilememiş olmasının “ilişkileri esir almasına” izin verilmemesi ile övünülüyor.</p>
      <p>Yani bir çözümsüzlük büyük bir başarı gibi takdim ediliyor.</p>
      <p>Ve biz bunu anlamakta güçlük çekiyoruz.</p>
      <p>ABD ile Türkiye arasında “oldukça önemli pek çok anlaşmazlık” konusu olduğu hususunda herkes ittifak halinde olsa gerek!</p>
      <p>Bakın bu anlaşmazlık konuları iktidar sözcüleri tarafından nasıl önemsizleştiriliyor!</p>
      <p>İktidar sözcüleri iki ülke arasındaki sorunların pek çoğunun “küçük pürüzlerden” ibaret olduğunu ileri sürüyorlar.</p>
      <p>“Küçük pürüz” nitelemesini duyduğumuz anda ABD ile aramızdaki anlaşmazlık konuları gözümüzün önünden şöyle bir geçiveriyor:</p>
      <p>S-400 meselesi, F-35 meselesi, Mazlum Kobani takma adı ile karşımıza çıkan terörist Ferhat Abdi meselesi, güvenli bölge meselesi, Barış Pınarı Harekâtı meselesi, ABD’nin terör örgütü PKK’nın yurt dışı uzantıları ile birlikte hareket etme meselesi!</p>
      <p>Bu saydıklarımız iki ülke arasındaki anlaşmazlık konularından sadece bir kaçı olarak ilk etapta aklımıza geliverenler!</p>
      <p>Yani listeyi daha da uzatmak mümkün!</p>
      <p>Peki, bunların hangisi “küçük pürüz” olarak tanımlanabilir?</p>
      <p>Hepsi de deve dişi gibi meseleler, değil mi?</p>
      <p>Ama iktidar sözcülerinin gözünde bunlar küçük pürüzler!</p>
      <p>İşte bunları anlamakta bir hayli zorlanıyoruz.</p>
      <p>Hele hele aramızdaki bu sorunların suni olarak büyütülmüş olduğu iddiasını hiç anlayamıyoruz. Varsayalım ki böyle bir suni olarak büyütme söz konusu olsun! Bunu kim yapmış olabilir?</p>
      <p>İktidar sözcüleri bir de ABD Başkanı Trump’ı savunmuyorlar mı bunu hiç mi ama hiç anlayamıyoruz.</p>
      <p>Sorunların gerçek sebeplerini en iyi Başkan Trump’ın gördüğünü söylüyorlar ki; bu görüşü asla paylaşamıyoruz.</p>
      <p>Aslında tüm çabamız iktidar sözcülerinin dediklerini anlamak için! Onlara hak vermek ve arkalarında durmak istiyoruz.</p>
      <p>Bunun için de kendilerinin yardımına ihtiyaç duyuyoruz.</p>
      <p>İçlerinden biri bu sözler ile ne denilmek istendiğini bize anlatırsa kendilerine minnettar kalacağız.</p>
      <p>ABD Başkanı Trump’ın onca densiz ve dengesiz açıklaması orta yerde dururken böylesine olumlu bir yaklaşıma mana vermekte epey zorluk çekiyoruz.</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3384035/zeki-ceyhan/kimse-yumusama-beklemesin"/>
        <a href="https://www.milligazete.com.tr/makale/3382200/zeki-ceyhan/bizi-bir-daha-secmeyin"/>
        <a href="https://www.milligazete.com.tr/makale/3380665/zeki-ceyhan/degisen-bir-sey-var-mi"/>
        <a href="https://www.milligazete.com.tr/makale/3378762/zeki-ceyhan/kalindan-gezi-degerlendirmesi"/>
        <a href="https://www.milligazete.com.tr/makale/3376876/zeki-ceyhan/sadece-basit-espri-mi"/>
        <a href="https://www.milligazete.com.tr/yazar/zeki-ceyhan"/>
      </related>
    </article>
  </body>
</html>