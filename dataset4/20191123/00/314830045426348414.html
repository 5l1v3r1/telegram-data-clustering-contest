<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939221/%D8%B3%D9%BE%D8%A7%D9%87-%D8%B3%D8%B1%D8%B4%D8%A7%D8%AE%D9%87%E2%80%8C%D9%87%D8%A7%DB%8C-%D8%A7%D8%B5%D9%84%DB%8C-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%B1%D8%A7-%D8%AF%D8%B3%D8%AA%DA%AF%DB%8C%D8%B1-%DA%A9%D8%B1%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="سپاه سرشاخه‌های اصلی اغتشاشات را دستگیر کرد"/>
    <meta property="og:description" content="سخنگوی سپاه پاسداران انقلاب اسلامی با بیان &quot;سربازان گمنام امام زمان (عج) در اطلاعات سپاه توانستند لیدر‌ها و سرشاخه‌های اصلی اغتشاشات را دستگیر کنند&quot; گفت: پشت پرده اغتشاشات اخیر سلطنت‌طلبان، گروهک‌های تجزیه‌طلب و منافقین بودند.سردار رمضان شریف در گفتگو با خبرنگار تسنیم در آستارا در حاشیه مراسم یادواره ۱۶۶ شهید این شهرستان با اشاره به اغتشاشات اخیر در برخی از شهر‌های کشور اظهار داشت: دشمنان انقلاب اسلامی و ملت غیور ایران به‌دنبال فرصت‌هایی هستند که انتقام ناکامی و شکست‌های خود را از استقامت و پیشرفت‌های ملت عزیزمان بگیرند.سخنگوی سپاه پاسداران انقلاب اسلامی با بیان اینکه &quot;ما همیشه منتظر رفتار‌های خارج از قواعد مدنی از سوی دشمنان هستیم&quot; افزود: از بدو انقلاب اسلامی تا امروز دشمنان ما تقریباً دشمنان ثابتی هستند که البته قدرت و جایگاه و تشکیلات لازم را ندارند.وی ابراز داشت: پشت‌پرده این اغتشاشات اراذل‌واوباش بودند که اموال عمومی و حتی اموال مردم را غارت کردند و آتش زدند و پشت این ناآرامی‌ها سه جریان وجود داشت.سردار شریف با اظهار اینکه یکی از این جریانات وابستگان به سلطنت‌طلبان و خاندان منحوس پهلوی بودند تصریح کرد: این…"/>
  </head>
  <body>
    <article>
      <h1>سپاه سرشاخه‌های اصلی اغتشاشات را دستگیر کرد</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>سخنگوی سپاه پاسداران انقلاب اسلامی با بیان "سربازان گمنام امام زمان (عج) در اطلاعات سپاه توانستند لیدر‌ها و سرشاخه‌های اصلی اغتشاشات را دستگیر کنند" گفت: پشت پرده اغتشاشات اخیر سلطنت‌طلبان، گروهک‌های تجزیه‌طلب و منافقین بودند.<br/><br/>سردار رمضان شریف در گفتگو با خبرنگار تسنیم در آستارا در حاشیه مراسم یادواره ۱۶۶ شهید این شهرستان با اشاره به اغتشاشات اخیر در برخی از شهر‌های کشور اظهار داشت: دشمنان انقلاب اسلامی و ملت غیور ایران به‌دنبال فرصت‌هایی هستند که انتقام ناکامی و شکست‌های خود را از استقامت و پیشرفت‌های ملت عزیزمان بگیرند.<br/><br/>سخنگوی سپاه پاسداران انقلاب اسلامی با بیان اینکه "ما همیشه منتظر رفتار‌های خارج از قواعد مدنی از سوی دشمنان هستیم" افزود: از بدو انقلاب اسلامی تا امروز دشمنان ما تقریباً دشمنان ثابتی هستند که البته قدرت و جایگاه و تشکیلات لازم را ندارند.<br/><br/>وی ابراز داشت: پشت‌پرده این اغتشاشات اراذل‌واوباش بودند که اموال عمومی و حتی اموال مردم را غارت کردند و آتش زدند و پشت این ناآرامی‌ها سه جریان وجود داشت.<br/><br/>سردار شریف با اظهار اینکه یکی از این جریانات وابستگان به سلطنت‌طلبان و خاندان منحوس پهلوی بودند تصریح کرد: این خاندان منحوس همواره به‌دنبال انتقام گرفتن از ملت ایران هستند تا بتوانند با سرمایه‌ای که از ملت در دست داشتند علیه کشور اقدام کنند.<br/><br/>وی ادامه داد: خاندان منحوس پهلوی اموال زیادی را از ایران به غارت بردند و هر از چند گاهی با صرف هزینه برای اراذل و اوباش‌ها سعی می‌کنند در کشور شرارت و ناامنی ایجاد کنند.<br/><br/>مسئول روابط عمومی سپاه پاسداران انقلاب اسلامی، جریان دوم اغتشاشات را، سازمان مجاهدین خلق عنوان کرد و افزود: خیانت‌های مجاهدین در داخل کشور که بیش از ۱۷ هزار نفر را برای ایجاد رعب و وحشت به شهادت رساندند قطعاً از یاد و خاطره این ملت فراموش نمی‌شود.<br/><br/>سردار شریف با بیان اینکه جنایات مجاهدین خلق و حمایت از صدام ملعون هرگز فراموش نمی‌شود اضافه کرد: طبق نظرسنجی‌های انجام‌شده در کشور این گروهک یکی از منفورترین گروهک‌های ثبت‌شده است.<br/><br/>وی با تأکید بر اینکه رفتار‌های وحشیانه مجاهدین خلق در کشتار مردم ایران و قرارگرفتن در ستون پنجم رژیم بعث در تاریخ این مرزوبوم ثبت شده است خاطرنشان کرد: آمریکا و اروپایی‌ها منافقین را در مقر اصلی در فرانسه و مقر فرعی در آلبانی پناه داده‌اند و بر کسی پوشیده نیست که در حوزه‌های نظامی نیز از آنان استفاده می‌کنند.<br/><br/>سخنگوی سپاه پاسداران انقلاب اسلامی جریان سوم اغتشاشات اخیر در کشور را آمریکایی‌ها و برخی از کشور‌های حاشیه دریای خزر و صهیونیست‌ها دانست و گفت: حتی در این جریانات خصوصاً سعودی‌ها و بعضاً اماراتی‌ها و سرویس‌های جاسوسی نیز به این اتفاقات کمک کردند تا بتوانند در کشور ایجاد ناامنی کنند.<br/><br/>سردار شریف با اشاره به اتفاقات ناخوشایند انتخابات سال ۸۸ و بروز فتنه جدید در کشور اظهار داشت: پشت‌پرده فتنه ۸۸ بعد از انتخابات سیاسی مشخص شد که پشتیبان اصلی آن جریان که از ریل عادی یک اعتراض مدنی خارج شد، سرویس‌های جاسوسی بود.<br/><br/>وی با بیان اینکه مدیریت مصرف سوخت یک روند اصلاح اقتصادی است افزود: متأسفانه گران شدن بنزین در کشور این تصور را ایجاد می‌کند که به‌محض گران شدن بنزین بقیه کالا‌ها هم گران می‌شود که امیدواریم این طرح به‌نفع اقشار کم‌درآمد و به‌دنبال آن به عدالت اجتماعی نزدیک‌تر شود.<br/><br/>سخنگوی سپاه پاسداران انقلاب اسلامی با ابراز اینکه "با وجود سروصدای زیاد این اتفاق خوشبختانه هیچ ناامنی در این مناطق شاهد نبودیم" گفت: بنا به گزارشات رسیده در کمتر از ۱۰۰ شهر کشور حوادث کوچک و بزرگ اتفاق افتاد که به‌سرعت در ۲۴ و ۷۲ ساعت بعد به‌فضل الهی با تسلط و با بصیرت مردم و شهامت مسئولان امنیتی و نیرو‌های انتظامی و بسیجیان جمع شد.<br/><br/>سردار شریف با قدردانی از تلاش‌های نیرو‌های امنیتی و نظامی در جداسازی صف ضدانقلاب‌ها و اراذل‌واوباش با مردم عزیز ایران اسلامی بیان کرد: نیرو‌های امنیتی و نظامی با تجربه و هوشیاری، کمتر از ۱۰۰ شهر را کنترل کردند و خوشبختانه برای نخستین بار سازمان‌های اطلاعاتی و امنیتی و به‌ویژه اطلاعات سپاه موفق شدند لیدر‌ها و سرشاخه‌های این اغتشاشات را دستگیر کنند.<br/><br/>سخنگوی سپاه پاسداران انقلاب اسلامی با بیان اینکه در شهر‌های البرز، شیراز، تهران و خوزستان سرشاخه‌های کلیدی دستگیر شدند تصریح کرد: در این جریان علاوه بر این گروه‌ها متأسفانه شاهد برخی غارتگری‌ها بودیم که از فرصت پیش‌آمده استفاده کردند که قطعاً به‌موقع سراغ آن‌ها خواهیم رفت.<br/><br/>سردار شریف با اشاره به بیانات رهبر معظم انقلاب در باره حمایت از اقشار کم‌درآمد و عدم افزایش قیمت کالا‌ها در کشور خاطرنشان کرد: امیدواریم قیمت سایر کالا‌ها افزایش پیدا نکند که در این راستا خوشبختانه دستگاه‌های نظارتی وارد عمل شده‌اند تا یک تجربه موفق دیگر را در راستای توسعه اقتصادی کشور شاهد باشیم.<br/><br/>سخنگوی سپاه پاسداران انقلاب اسلامی در ادامه درباره آخرین وضعیت پرونده ادمین کانال آمد‌نیوز هم خاطرنشان کرد: در این پرونده مشخص شد که همکاری‌هایی از داخل و خارج از کشور با این شبکه معاند صورت گرفته که بخش عمده‌ای شناسایی و به‌مرور با همکاری دستگاه قضایی دستگیر می‌شوند.</p>
    </article>
  </body>
</html>