<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238589-senici-utiekli-tri-body-pomedzi-prsty-scasny-rozhodca-hrubo-ovplyvnil-zapas"/>
    <meta property="og:site_name" content="ProFutbal"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Senici utiekli tri body pomedzi prsty, Ščasný: Rozhodca hrubo ovplyvnil zápas"/>
    <meta property="og:description" content="Poriadne horkastú príchuť mal pre Senicu sobotňajší bod za remízu 2:2 v Ružomberku. Veď Záhoráci ešte v polčasovej prestávke viedli 2:0 a mali množstvo ďalších príležitostí na zvýšenie skóre. Tie však buď zahadzovali strelami mimo bránku, prípadne si lámali zuby na dobre chytajúcom Macíkovi. Po zmene strán Liptáci zásluhou Qoseho a premenenej penalty Twardzika vyrovnali a stanovili konečné skóre (2:2)."/>
  </head>
  <body>
    <article>
      <h1>Senici utiekli tri body pomedzi prsty, Ščasný: Rozhodca hrubo ovplyvnil zápas</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Lukáš Maťokár</a></address>
      <p>Poriadne horkastú príchuť mal pre Senicu sobotňajší bod za remízu 2:2 v Ružomberku. Veď Záhoráci ešte v polčasovej prestávke viedli 2:0 a mali množstvo ďalších príležitostí na zvýšenie skóre. Tie však buď zahadzovali strelami mimo bránku, prípadne si lámali zuby na dobre chytajúcom Macíkovi. Po zmene strán Liptáci zásluhou Qoseho a premenenej penalty Twardzika vyrovnali a stanovili konečné skóre (2:2).</p>
      <h3>Tréner Ščasný: Rozhodca hrubo ovplyvnil zápas </h3>
      <p>A práve pokutový kop z 83. minúty rozpútal v tábore hostí vášne. Za protesty videli žltú kartu brankár Vorel, aj tréner Ščasný. <i>„Neviem, či to bol faul. Príde mi však zvláštne, ak sa rozhodca pred piatimi hráčmi spýta do mikrofónu asistenta, či to bol faul, lebo to nevidel. Postranný rozhodca mu povie, že to nevidel tiež, no on napriek tomu zmení názor a rozhodne, že to bolo v pokutovom území,“ </i>reagoval na otázky novinárov k spornej situácii 23-ročný gólman: <i>„Nechcem hodnotiť rozhodcu, no som rád, že tento duel bol v televízii. Všetci sa na to môžu pozrieť. Každý si na to môže spraviť svoj názor. Nechcem hovoriť, že nám ublížili, no nezvládli celý zápas. Ak by sme však premenili naše šance, nemuseli sme sa o niečom takomto vôbec baviť.“</i></p>
      <figure>
        <img src="https://profutbal.sk/static/article/2019/11/5dd9a83bcca2d/content/5dd9aa1fee471.jpg"/>
        <figcaption>Gólman Vorel mal výhrady k pokutovému kopu proti jeho tímu (foto: Rudolf Maškurica)</figcaption>
      </figure>
      <p>K výkonu rozhodcov mal veľké výhrady aj tréner<b> Ščasný</b>. <i>„Ťažko sa mi hodnotí toto stretnutie. Napriek sile Ružomberka a výbornej práci trénerov sme chceli získať tri body. A sami ste videli, že sme ich mohli získať. Mali sme veľké množstvo stopercentných šancí,“ </i>rozhovoril sa bývalý lodivod Trnavy. „<i>Chcel by som však povedať tri veci. Po prvé, duel sme si prehrali sami, lebo sme nepremenili príležitosti. To je naša chyba. Druhá vec, opäť rešpekt k sile súpera. Vedeli sme, že aj Ružomberok si vytvorí nejaké šance, čo sa aj potvrdilo. Hrajú organizovaný, veľmi nebezpečný futbal. Tretia vec, videli sme hrubé ovplyvnenie zápasu rozhodcom Dohálom. To, čo predvádzal v druhom polčase, to bolo niečo neskutočné. Vyvrcholilo to pokutovým kopom, ktorý absolútne nebol. Nevidel tú situáciu, pýtal sa asistenta, ten to nevidel tiež. Ak si pozriete fotku, ktorú mám v mobile, domáci útočník padal už meter pred šestnástkou. Penalta teda nemala byť a bolo to hrubé ovplyvnenie duelu.“ </i>Z opakovaných televíznych záberov nie je jasné, či došlo k faulu. Ak áno, tak s najväčšou pravdepodobnosťou ešte pred šestnátkou. </p>
      <p>Pokutový kop Twardzika Vorel vystihol. Na prudkú strelu pod brvno však nemal nárok. <i>„Videl som všetky penalty, ktoré kopal. No je to lotéria. Síce som vystihol stranu, ale kopol to dobre. Bohužiaľ, nechytil som ju. Je to pre nás sklamanie. Po prvom polčase sme viedli 2:0. No bol to, zjednodušene povedané, zápas dvoch polčasov. V tom prvom sme boli o dosť lepší, dali sme dva góly. Po zmene strán na nás domáci vyleteli, no aj tak sme mali viacero šancí, aby sme ich zlomili,“</i> krútil hlavou <b>Vorel</b>. </p>
      <h3>Favaro mal pozitívny dopingový test. Čo sa v skutočnosti stalo?</h3>
      <p>Zlom v priebehu nastal príchodom domáceho stredopoliara Qoseho na trávnik. Znížil na 1:2 a následne sa zmenil aj obraz hry. Seničania sa oveľa viac zatiahli a domácim dovolili dostať sa bližšie k ich šestnástke. <i>„Boli sme stiahnutí, no bolo to aj tým, že terén bol strašný. Všetci sme mali ťažké nohy. Nestiahli sme sa tak hlboko cielene, ale určite to bolo pre Ružomberok potom ľahšie. Aj preto to skončilo tak, ako to skončilo,“ </i>dodal <b>Vorel</b>. <br/><br/>Zaujímavosťou je, že všetky tri vzájomné zápasy Ružomberka so Senicou v tejto sezóne skončili remízou. V pohári to bolo 1:1, po pokutových kopoch sa z postupu tešili Liptáci. Prvý duel tohto ročníka ešte 17. augusta mal však takmer na vlas rovnaký priebeh. Dvojgólové vedenie Záhorákov a záverečná remíza 2:2. Aj to svedčí o vyrovnanosti týchto súperov. <i>„Spomenuli sme si na to, pripomenul som to aj hráčom v šatni,“ </i>povedal <b>Ščasný</b>: <i>„Aj vtedy sme viedli o dva góly, no Ružomberok mal svoje šance. Naozaj sa mi páči, ako hrajú. Keď je 2:0, stále je to otvorený zápas. Inkasujete kontaktný gól a druhé mužstvo ožije, je nebezpečné. Upozorňoval som na to, no nastalo to, čo nastalo. Mali sme si výhru poistiť.“</i></p>
      <figure>
        <img src="https://profutbal.sk/static/article/2019/11/5dd9a83bcca2d/content/5dd9aa51f2c1c.jpg"/>
        <figcaption>Tréner Senice Michal Ščasný (foto: Róbert Fritz)</figcaption>
      </figure>
      <p>Cez týždeň zverejnila Disciplinárna komisia Slovenského futbalového zväzu (DK SFZ) <b>správu o pozastavenej činnosti obrancu Senice</b>. Joao Francisco Favaro Amaral mal byť pozitívne testovaný na doping po súboji trinásteho kola proti Seredi. Čo na to hovorí samotný klub? <i>„Budeme na to oficiálne reagovať, až keď to bude celé uzavreté,“</i> odpovedal na otázku portálu <b><a href="https://www.facebook.com/profutbal.sk/">ProFutbal.sk</a></b> <b>Ščasný</b>. <i>„No môžem potvrdiť, že nejde o doping. Od smrti otca a sestry mal veľké psychické problémy a migrény. Bral na to tabletky, niečo ako brazílsky ibalgin či brufen. Teraz robíme potrebné kroky a riešime potvrdenia od neurológa a doktorov, aby na túto tabletku, ktorá mu jediná zaberá, mal výnimku,“</i> zakončil hlavný tréner Senice. </p>
      <p><b>Znenie správy od DK SFZ</b><br/>U502: Joao Francisco Favaro Amaral (1422012). Senát DK pre ochranu integrity súťaže, na základe Správy Antidopingovej agentúry SR, začína disciplinárne konanie a žiada menovaného o písomné stanovisko vo veci porušenia antidopingových pravidiel (prítomnosť zakázanej látky v odobratej vzorke) po stretnutí 13. kola FL FK Senica – ŠKF Sereď, konaného dňa 26.10.2019, podľa čl. 71/1, 3k a čl. 70/5 DP. Zároveň menovanému ukladá predbežné ochranné opatrenie, spočívajúce v pozastavení výkonu športu, podľa čl. 43/1, 2a, 4 DP, od 21.11.2019, až do rozhodnutia DK.</p>
      <related>
        <a href="https://profutbal.sk/clanok/238588-futbalovu-sobotu-pod-cebratom-poznacila-obrovska-tragedia-haspra-bod-berieme-vsetkymi-desiatimi"/>
      </related>
    </article>
  </body>
</html>