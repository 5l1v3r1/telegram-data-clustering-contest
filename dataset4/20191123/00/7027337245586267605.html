<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699753/%D9%81%D8%B1%D9%85%D8%A7%D9%86%D8%AF%D9%87-%D8%B3%D9%86%D8%AA%DA%A9%D8%A7%D9%85-%D8%A7%D9%82%D8%AF%D8%A7%D9%85%D8%A7%D8%AA-%D8%A7%DB%8C%D8%B1%D8%A7%D9%86-%D8%BA%DB%8C%D8%B1-%D9%82%D8%A7%D8%A8%D9%84-%D9%BE%DB%8C%D8%B4%E2%80%8C%D8%A8%DB%8C%D9%86%DB%8C-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="فرمانده سنتکام: اقدامات ایران غیر قابل پیش‌بینی است"/>
    <meta property="og:description" content="فرمانده سنتکام با تکیه بر ادعاهای واهی مقامات آمریکایی مبنی بر نقش ایران در حملات چندی پیش در خلیج فارس مدعی شد که حضور آمریکا در منطقه &quot;خطر حملات ایران&quot; را کاهش داده است."/>
  </head>
  <body>
    <article>
      <h1>فرمانده سنتکام: اقدامات ایران غیر قابل پیش‌بینی است</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039847_116.jpg"/>
      </figure>
      <p>فرمانده سنتکام با تکیه بر ادعاهای واهی مقامات آمریکایی مبنی بر نقش ایران در حملات چندی پیش در خلیج فارس مدعی شد که حضور آمریکا در منطقه "خطر حملات ایران" را کاهش داده است.</p>
      <p>به گزارش ایسنا، ژنرال کنت مک کنزی رئیس فرماندهی مرکزی آمریکا (سنتکام) در اظهارات خود در نشست منامه به تکرار ادعاهای بی‌اساس مقامات آمریکایی مبنی بر دست داشتن ایران در حملات چند وقت گذشته علیه کشتی‌های تجاری در آب‌های خلیج فارس پرداخت.</p>
      <p>بنابر نوشته نشریه نشنال چاپ امارات، این مقام آمریکایی در ادعاهای خود مدعی شد: حضور آمریکا در منطقه فضایی که ایران برای حملات مخفیانه علیه آمریکا و متحدانش داشته را کاهش داده است.</p>
      <p>ژنرال مک کنزی در ادامه با تکیه بر ادعای دست داشتن ایران در حملات به کشتی‌ها در خلیج فارس مدعی شد: تهران در این حملات اطمینان داشت که اقداماتش را نمی‌توان ردگیری کرد زیرا هیچکس نظارت نمی‌کرد اما اکنون ارزش منابع نظارتی ثابت شده است. ایران کشتیرانی بین‌المللی را در منطقه تهدید می‌کند.</p>
      <p>به گزارش ایسنا، در ماه‌های گذشته با وقوع چند حمله به کشتی‌های تجاری در خلیج فارس مقامات آمریکایی و متحدانشان در منطقه تلاش کردند با طرح ادعاهایی بی‌اساس ایران را عامل این حوادث نشان دهند اما این کشورها هرگز کوچک‌ترین سند و مدرکی که اثبات کننده ادعای‌شان باشد، ارائه ندادند و هیچ نهاد بین‌المللی نیز گزارشی مبنی بر نقش ایران در این حملات منتشر نکرد.</p>
      <p>فرمانده سنتکام در گفت‌وگو با نشریه فارین پالیسی نیز مدعی شد: ایران باز هم ممکن است دست به حمله بزند و از آنجایی که اقدامات تهران غیر قابل پیش‌بینی است، هیچ چیزی را از ایران غیر محتمل نمی‌دانم.</p>
      <p>مک کنزی افزود: تاکنون پاسخ آمریکا به ایران محدود بوده و هدف آن ارسال پیام بازدارندگی به این کشور بوده است.</p>
    </article>
  </body>
</html>