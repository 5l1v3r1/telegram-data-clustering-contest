<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/mnz-prodaja-odsluzeni-vozni-park-103-nevozna-vozila-za-54774-evrov-742714"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="MNZ prodaja odsluženi vozni park: 103 nevozna vozila za 54.774 evrov"/>
    <meta property="og:description" content="Ministrstvo za notranje zadeve je začelo zbirati ponudbe za 103 nevozne avtomobile in motorje, ob enem pa prodajajo še nekaj kompletov avtomobilskih gum in gu"/>
  </head>
  <body>
    <article>
      <h1>MNZ prodaja odsluženi vozni park: 103 nevozna vozila za 54.774 evrov</h1>
      <h2>
        <b>Ministrstvo za notranje zadeve je začelo zbirati ponudbe za 103 nevozne avtomobile in motorje, ob enem pa prodajajo še nekaj kompletov avtomobilskih gum in gum za motorje. To je že druga taka razprodaja v enem letu. Aprila so namreč že prodajali 105 avtomobilov ter tri policijske pse. Zdaj psov ni na voljo.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">Gašper Petovar</a></address>
      <p>Zbiranje ponudb za nakup bo trajalo do sredine decembra, pri čemer je zanimivo to, da ne prodajajo posameznih avtomobilov, ampak mora potencialni kupec vzeti vse. Se pravi 103 nevozna vozila. Izklicna cena je 54.774 evre. Pri spomladanski odprodaji so zahtevali za vozila 61.800 evrov, dobili pa so jih celo več 68.188 evrov pri čemer je bila ohranjenost vozil bolj ali manj ista kot pri teh, ki jih prodajajo zdaj.<br/><br/><b>Vsa vozila posebej ocenjena</b><br/><br/>Na ministrstvu so naredili oceno vsakega posameznega avtomobila. Na 85 evrov ocenjujejo denimo WV Pola iz leta 1998, ki ima prevoženih 145 tisoč kilometrov, na isti znesek so ocenili 18 let starega Fordovega Focusa z dobrimi 240 tisoč prevoženimi kilometri. V povprečju so avtomobili ocenjeni na okoli 500 evrov, najvišjo ceno pa so postavili avtomobilu Renault Master. Ta nevozni avtomobil iz leta 2012 in z 282 tisoč prevoženimi kilometri na ministrstvu ocenjujejo na 2.653 evre. A kot rečeno, posamezne cene avtomobilov ne pomenijo nič, ker je treba kupiti cel paket.</p>
      <p><b>Dober posel za MNZ</b><br/><br/>Ministrstvo je v štirih letih s takimi prodajami odsluženih vozil zaslužilo 685.192,50 evra povedo na MNZ. Največ lani, ko so s prodajo zaslužili skoraj 200 tisočakov, tudi leto 2017 ni bilo slabo, slabih 162 tisočakov. Dobrih 135 tisoč evrov so s starimi avtomobili zaslužili leta 2016, letošnji izkupiček pa bo kot trenutno kaže boljši od leta 2015, ko so s prodajo starih avtov dobili na račun dobrih 120 tisoč evrov.<br/><br/>Ministrstvo bo s tem denarjem kupilo nove avtomobilske pnevmatike in vozila, saj mora biti tako zbrani denar porabljen namensko. Podobno se je plemenitenja proračuna lotilo ministrstvo za obrambo, ki je prav tako izvedlo več prodaj starih avtomobilov, in drugih vozil. Tudi vojska tako zbran denar vloži v posodobitev voznega parka in opreme.</p>
      <p>loading...</p>
    </article>
  </body>
</html>