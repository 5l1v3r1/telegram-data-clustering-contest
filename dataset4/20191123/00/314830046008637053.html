<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939262/%D9%84%D8%A7%DA%A9%DA%86%D8%B1%DB%8C%E2%80%8C%D8%AA%D8%B1%DB%8C%D9%86-%D8%B4%D9%87%D8%B1%DA%A9-%D8%A7%DB%8C%D8%B1%D8%A7%D9%86-%D8%AA%D8%AE%D8%B1%DB%8C%D8%A8-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="لاکچری‌ترین شهرک ایران تخریب می‌شود؟"/>
    <meta property="og:description" content="شهرکی که برخی ویلاهای منحصر به فرد آن در ایران، بعضا تا چند صد میلیارد تومان ارزشگذاری شده و از امکاناتی مانند استخر در ارتفاعات و موارد عجیب و غریبی از این دست بهره می برند و البته ورودی این شهرک گیت بازرسی دارد که با تغییر رئیس قوه قضائیه و با دستور آیت الله رئیسی در تیرماه امسال، این گیت جمع آوری شد."/>
  </head>
  <body>
    <article>
      <h1>لاکچری‌ترین شهرک ایران تخریب می‌شود؟</h1>
      <h2>تخلف در باستی هیلز قطعی است</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>شهرکی که برخی ویلاهای منحصر به فرد آن در ایران، بعضا تا چند صد میلیارد تومان ارزشگذاری شده و از امکاناتی مانند استخر در ارتفاعات و موارد عجیب و غریبی از این دست بهره می برند و البته ورودی این شهرک گیت بازرسی دارد که با تغییر رئیس قوه قضائیه و با دستور آیت الله رئیسی در تیرماه امسال، این گیت جمع آوری شد.</i>
      </p>
      <figure>
        <img src="https://cdn.tabnak.ir/files/fa/news/1398/9/2/1094882_440.jpg"/>
      </figure>
      <p>بنابر آنچه دبیر شورای عالی شهرسازی و معماری اعلام کرده، وجود تخلفاتی که از سوداگری، رانت و قدرت فسادزا نشأت گرفته، در صدور مجوز ساخت شهرک باستی هیلز قطعی است.</p>
      <p>به گزارش مهر، تابستان امسال بود که شهرکی ۳۵۰ هکتاری در روستای باستی در شمال لواسان، شمال شرقی تهران، واقع در ارتفاع ۱۹۰۰ متری از سطح دریا با ویوی ۳۶۰ درجه به پایتخت و دریاچه سد لتیان که به تأسی از شهرکی لاکچری و مشابه در شمال غربی لس آنجلس با نام بورنی هیلز به نام باستی هیلز نام گذاری شده، حاشیه ساز شد.</p>
      <p>شهرکی که برخی ویلاهای منحصر به فرد آن در ایران، بعضا تا چند صد میلیارد تومان ارزشگذاری شده و از امکاناتی مانند استخر در ارتفاعات و موارد عجیب و غریبی از این دست بهره می برند و البته ورودی این شهرک گیت بازرسی دارد که با تغییر رئیس قوه قضائیه و با دستور آیت الله رئیسی در تیرماه امسال، این گیت جمع آوری شد.</p>
      <p>بر اساس اعلام معاون معماری و شهرسازی وزیر راه و شهرسازی،  احداث این شهرک هیچ گونه مصوبه ای در شورای عالی شهرسازی و طرح جامع لواسان نداشته است؛ بنابراین صدور مجوز از سوی شهرداری لواسان برای احداث چنین شهرکی و ساخت و سازهای آن، کاملا غیر قانونی است.</p>
      <p>اراضی این شهرک از ۳۰ تا ۱۰۰ میلیون تومان در هر متر مربع قیمت گذاری شده اند که برخی مالکان برای یک ویلای ۲ هزار متری تا ۲۰۰ میلیارد تومان مطالبه می کنند.</p>
      <p>هنوز مشخص نیست آیا قوه قضائیه قرار است به این پرونده ورود کرده و حکم قلع و قمع برای مستحدثات آن صادر شود یا اینکه صرف احداث این واحدها و صدور پروانه ساخت از سوی شهرداری لواسان، برای مالکان این شهرک فوق لوکس ایرانی، حقوق مکتسبه ایجاد کرده است.</p>
      <p>
        <b>معاون وزیر راه: وجود تخلف در صدور مجوز ساخت باستی هیلز، قطعی است</b>
      </p>
      <p>در همین ارتباط، فرزانه صادق مالواجرد دبیر شورای عالی شهرسازی و معماری در گفت وگو با خبرنگار مهر درباره تخلفات شهرک باستی هیلز اظهار داشت: سوداگری، رانت و قدرتی که می تواند فساد ایجاد کند، عامل تولید شهرکی مانند باستی هیلز در شمال شرق تهران شده است.</p>
      <p>وی افزود: این سه عامل تخلف از اصول شهرسازی را هم ایجاد می کند و باعث صدور مجوز برای محصور ماندن (Gated) این شهرک شده است.</p>
      <p>به گفته معاون معماری و شهرسازی وزیر راه و شهرسازی، قبلا از احداث چنین شهرکی حمایت های قضایی صورت می گرفت اما با تغییر ریاست در قوه قضائیه، این حمایت های قضایی دیگر انجام نمی شود.</p>
      <p>صادق مالواجرد تصریح کرد: این موارد، مهمترین تخلفاتی است که در شهرک باستی هیلز اتفاق افتاده است اما این موارد هیچ گاه در شورای عالی شهرسازی و معماری مطرح نشده است.</p>
      <p>معاون وزیر راه و شهرسازی درباره اینکه آیا احداث چنین شهرکی در طرح جامع و تفصیلی لواسانات در شمال استان تهران به تصویب رسیده بود یا خیر؟ گفت: احداث چنین شهرکی در طرح جامع لواسانات وجود خارجی ندارد.</p>
      <p>
        <b>احتمال بررسی پرونده باستی هیلز در شورای عالی شهرسازی</b>
      </p>
      <p>دبیر شورای عالی شهرسازی و معماری ادامه داد: اینکه گفته شود چنین شهرکی باید قلع و قمع شود، جزء وظایف شورای عالی شهرسازی و معماری نیست اما اینکه در لواسان چه بازنگری هایی باید انجام شود و چه تخلفاتی صورت گرفته، می تواند پرونده ای باشد که در شورای عالی شهرسازی و معماری مطرح شود؛ به خصوص که موارد مشابه و از این دست در شورای عالی شهرسازی مطرح شده است.</p>
      <p>
        <b>پرونده تخلفات پدیده شاندیز با پیگیری های شورای عالی شهرسازی به نتیجه رسید</b>
      </p>
      <p>وی درباره موارد تخلفات شهرسازی که در شورای عالی شهرسازی و معماری مورد بررسی قرار گرفت و به نتیجه رسید، گفت: پرونده رسیدگی به تخلفات شهرسازی در پدیده شاندیز از مواردی بود که در این شورای عالی مطرح و منتج به نتیجه شد.</p>
    </article>
  </body>
</html>