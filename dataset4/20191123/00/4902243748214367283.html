<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/orszagos-hirek/2019/11/budapesti-advent-rohanas-helyett-elmeny-es-kultura-adventkor-programok-november-30-tol-december-24-ig"/>
    <meta property="og:site_name" content="ALON"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Budapesti advent - Rohanás helyett élményprogramok november 30-tól december 24-ig"/>
    <meta property="og:description" content="Minden napra ígérnek egy koncertet, kiállítást, színházi előadást vagy workshopot november 30. és december 24. között."/>
  </head>
  <body>
    <article>
      <h1>Budapesti advent - Rohanás helyett élményprogramok november 30-tól december 24-ig</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">MTI</a></address>
      <p>
        <b>Minden napra ígérnek egy koncertet, kiállítást, színházi előadást vagy workshopot november 30. és december 24. között.</b>
      </p>
      <p><b>Budapest tematikus utcái ismét együtt készülnek az adventre.</b> <b>Összefogtak, hogy a karácsonyi rohanás helyett rámutassanak az advent igazi jelentésére. Arra szeretnék ösztönözni a járókelőket, hogy lassuljanak le, töltsék stresszmentesen ezt az időszakot, a pörgést cseréljék élményekre és művészetre. Programjuk, akár egy adventi kalendárium, minden napra ígér egy koncertet, kiállítást, színházi előadást vagy workshopot november 30. és december 24. között.</b></p>
      <p>A Budapesti Kereskedelmi és Iparkamara által is támogatott kezdeményezéshez a <b>Falk Art&amp;Antique Street (Falk Miksa utca)</b>, a <b>Bartók Béla Boulevard (Bartók Béla út)</b>, a <b>Fashion Street (Deák Ferenc utca)</b>, a <b>KultUnio (a 7. kerület multikulturális negyede)</b> és a <b>Ráday Soho (Ráday utca) </b>csatlakozott - közölték az MTI-vel a szervezők.</p>
      <p>Ígéretük szerint a rendezvénysorozat november 30. és december 24. között minden nap koncertekkel, kiállításokkal, színházi előadásokkal, workshopokal és egyéb programokkal jelentkezik.</p>
      <p>A karácsonyi készülődést idén környezetbarát csomagolási technikákat bemutató workshopokkal, valamint SlowXmas textilszatyrokkal is támogatják, hogy aztán a résztvevők otthon az eldobható csomagolóanyagoknak búcsút intve öltöztessék fel ajándékaikat, de a SlowXmas számos lehetőséget kínál az adományozásra és a jótékonykodásra is.</p>
      <p>A Ráday utcában a bor és a csokoládé kerül előtérbe, december 6-án a Deák-palota tetejéről ereszkedik le a Mikulás, a Fashion Street többek között gyermekkoncertekkel készül, a Bartók Béla Boulevard-on pedig a művészeteken, finom borokon és kávékon lesz a hangsúly.</p>
      <p>Ismét lesz Szauna-sziget a Gárdonyi téren, ahogy a Könyv Cserebere elnevezésű jótékonysági akció sem marad el. A Falk Art&amp;Antique Streeten kiállítások, képzőművészeti és iparművészeti munkák várják az érdeklődőket, de a programok között szerepel a csoportos meseterápia és a szórakoztató rocktörténet is.<br/>A SlowXmas részletes programja <a href="https://bevasarloutca.hu/slowxmas">itt</a> érhető el.</p>
    </article>
  </body>
</html>