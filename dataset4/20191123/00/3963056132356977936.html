<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/politica/m5s_pd_regionali_emilia_calabria_bonaccini-4881698.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Regionali in Emilia e Calabria, tra M5S e Pd spunta l'ipotesi scambio"/>
    <meta property="og:description" content="Lo scambio. Ecco di che cosa si comincia a parlare sulla dorsale Emilia-Calabria o meglio tra Pd e M5S. Lo schema sarebbe questo: i dem, che non hanno un candidato in Calabria e che sono ai minimi..."/>
  </head>
  <body>
    <article>
      <h1>Regionali in Emilia e Calabria, tra M5S e Pd spunta l'ipotesi scambio</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Mario Ajello</a></address>
      <p>Lo scambio. Ecco di che cosa si comincia a parlare sulla dorsale Emilia-Calabria o meglio tra <b><a href="http://www.ilmessaggero.it/t/pd">Pd</a></b> e <b><a href="http://www.ilmessaggero.it/t/m5s">M5S</a></b>. Lo schema sarebbe questo: i dem, che non hanno un candidato in Calabria e che sono ai minimi termini in quella regione considerata già persa, potrebbero appoggiare <a href="https://www.ilmessaggero.it/politica/regionali_calabria_elezioni_m5s_francesco_aiello-4879825.html">il professor Francesco Aiello</a>, docente di politica economica all’ateneo di Arcavacata, figura apprezzata trasversalmente e candidato ufficiale dei pentastellati come successore del governatore Olivero.</p>
      <p>
        <a href="https://www.ilmessaggero.it/politica/salvini_di_maio_meloni_m5s_lega-4881676.html">Salvini e Di Maio, Meloni sospetta l'inciucio: «A Matteo chiedo chiarezza»</a>
      </p>
      <p>In cambio di questo sostegno eventuale, che toglierebbe al partito di Zingaretti l’estrema difficoltà di indicare un nome proprio, dopo i rifiuti degli imprenditori Callipo e Rubbettino, i grillini potrebbero in Emilia rinunciare a un candidato di partito presentando la lista stellata in appoggio a Bonaccini. Oppure presentare il loro candidato ma facendo scattare il voto disgiunto a favore di Bonaccini. Riusciranno questi tentativi per non regalare la regione emiliana a Salvini?</p>
      <p>Traghettare M5S in appoggio al candidato dem, per Grillo, che crede fortemente in questa operazione che lui chiama «di beneficenza», è molto ma molto difficile. Sul territorio emiliano-romagnolo, quel che resta di M5S è assai anti-dem. «Siamo nati dieci anni fa come movimento contro l’egemonia della sinistra in Emilia, non possiamo sostenerla oggi», questo il mood dei grillini locali. Ma i vertici M5S sperano di riuscire a realizzare lo scambio Emilia-Calabria e al Nazareno si lavora allo stesso scopo.</p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/politica/salvini_di_maio_meloni_m5s_lega-4881676.html"/>
        <a href="https://www.ilmessaggero.it/politica/regionali_emilia_romagna_calabria_rousseau_m5s_pd_cosa_succede_ora-4878585.html"/>
      </related>
    </article>
  </body>
</html>