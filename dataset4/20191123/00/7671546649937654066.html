<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914869"/>
    <meta property="og:site_name" content="Dnevnik"/>
    <meta property="article:published_time" content="2019-11-23T00:45:00+00:00"/>
    <meta property="og:title" content="Olimpija zadene premalo golov"/>
    <meta property="og:description" content="Slovenska kluba načrtujeta nove točke v alpski ligi, ki se preveša v drugo polovico. Olimpija bo v Linzu popravljala učinkovitost, Jeseničane pa čaka preizkus v Celovcu."/>
  </head>
  <body>
    <article>
      <h1>Olimpija zadene premalo golov</h1>
      <address><time datetime="2019-11-23T00:45:00+00:00">23 Nov 2019, 00:45</time> by <a rel="author">Matej Grošelj</a></address>
      <p>
        <b>Slovenska kluba načrtujeta nove točke v alpski ligi, ki se preveša v drugo polovico. Olimpija bo v Linzu popravljala učinkovitost, Jeseničane pa čaka preizkus v Celovcu.</b>
      </p>
      <slideshow>
        <figure>
          <img src="https://www.dnevnik.si/i/ag/2019/11/22/1223639.jpg"/>
          <figcaption>
            <cite>Foto: Bojan Velikonja</cite>
          </figcaption>
        </figure>
        <figure>
          <img src="https://www.dnevnik.si/i/ag/2019/11/22/1223637.jpg"/>
        </figure>
        <figure>
          <img src="https://www.dnevnik.si/i/ag/2019/11/22/1223642.jpg"/>
        </figure>
        <figure>
          <img src="https://www.dnevnik.si/i/ag/2019/11/22/1223656.jpg"/>
          <figcaption>Končnica alpske lige bo pravi test za branilko naslova pod vodstvom trenerja Gregorja Polončiča.<cite>Foto: Bojan Velikonja</cite></figcaption>
        </figure>
      </slideshow>
      <p>Hokejisti Olimpije in Jesenic bodo nocoj sklenili prvo polovico rednega dela v alpski ligi. Drugouvrščeni Ljubljančani bodo gostovali v Avstriji pri rezervni ekipi Linza, ki doslej sploh še ni vpisala zmage po šestdesetih minutah. Desetouvrščene Jesenice se bodo odpravile na severno stran Karavank, kjer se bodo pomerile s podružničnim moštvom iz Celovca.</p>
      <p>V alpski ligi samo Olimpija ohranja stik s četverico italijanskih moštev z vrha lestvice. Resda Ljubljančani ne kažejo šampionske podobe z vrhunca minule zime, a imajo v tekmovanju z omejeno kakovostjo dovolj močan igralski kader, da nastop v končnici nikakor ne bi smel biti vprašljiv. Trener Gregor Polončič mirno pluje proti izločilnim bojem, kjer ga čaka veliko pritiska, saj bo Olimpija branila lovoriko. Slovenski prvaki bodo morali do tedaj popraviti učinkovitost, saj so po številu doseženih golov šele na skromnem trinajstem mestu. Tivolski hokejisti resda veliko streljajo (v povprečju 37 strelov na tekmo), a malokrat zadenejo, zato je njihov učinek v napadu zgolj sedemodstoten. Lani je Olimpija igrala atraktivneje, zato je imela na domačih tekmah tudi boljši obisk kot v letošnji sezoni, ko se na tribunah zbere okoli petsto najzvestejših navijačev.</p>
      <p>Jesenice potrebujejo serijo zmag za preboj na višja mesta, ki zagotavljajo podaljšanje sezone v končnici. Oteževalna okoliščina je, da bo še slab mesec dni odstoten poškodovani francoski vratar Antoine Bonvalot, ki je doslej odigral le štiri tekme. Njegovi domači zamenjavi imata izkoristek ubranjenih strelov manj kot 90-odstoten. Železarje v drugi polovici rednega dela povrhu čaka le sedem domačih tekem in gostovanja pri vseh sedmih italijanskih moštvih, ki v zimskih mesecih običajno stopnjujejo formo.</p>
      <blockquote><b>Slovo Švejde<br/></b>V 71. letu starosti se je poslovil priznani češki trener Vladimir Švejda, ki je po slovenski osamosvojitvi s strokovnim delom pustil močan pečat v slovenskem hokeju. Švejda je v sezoni 1990/91 začel delovati v mladinskih in kadetskih vrstah Olimpije ter postal selektor slovenskih reprezentanc do 18 in 20 let. Pozneje se je ustalil v mariborskem klubu in hkrati postal svetovalec in analitik slovenske članske reprezentance, ko ji je leta 2001 uspel prvi preboj v skupino A svetovnega hokeja.</blockquote>
      <figure>
        <img src="https://files.dnevnik.si/2019/2019-11-22-alpskaLiga-web.png"/>
      </figure>
      <p>Reproduciranje, povzemanje in citiranje vsebin je dovoljeno v skladu z <a href="https://www.dnevnik.si/dd/pogoji/avtorske-pravice">določili uporabe in citiranja vsebin</a>.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914919/sport/nogomet/olimpija-premagala-celje-"/>
        <a href="https://www.dnevnik.si/1042914745/sport/hokej-na-ledu/festival-golov-na-jesenicah"/>
        <a href="https://www.dnevnik.si/1042914639/sport/hokej-na-ledu/video-rangers-nadigrali-washington-kanadski-derbi-pripadel-montrealu"/>
      </related>
    </article>
  </body>
</html>