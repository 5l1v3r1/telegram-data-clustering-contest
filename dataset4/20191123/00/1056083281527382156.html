<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082918985/%D9%82%D8%B6%DB%8C%D9%87-%D8%B3%D8%B1-%D9%88-%D8%B5%D8%AF%D8%A7%DB%8C-%D8%A7%D9%85%D8%B1%D9%88%D8%B2-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="«قضیه سر و صدای امروز مقابله با آمریکاست»"/>
    <meta property="og:description" content="بنیانگذار جمهوری اسلامی ایران همواره بر ضرورت بسیج همه آحاد جامعه و نیروهای انقلاب در برابر قدرت‌ها و دولت‌های استکباری تاکید داشتند، حتی با طرح ایده ارتش 20 میلیونی به صراحت از نیروهای نظامی می‌خواستند «به اشخاصی که همینطوری راه می‌روند، تعلیمات نظامی بدهید. همه باید فنون جنگی را یاد بگیرند». امام (ره) حتی بر اتحاد و بسیج ملت‌های مسلمان با هدف از بین بردن آسیب‌های درونی و ایستادگی در برابر حاکمان زورگو و استثمارگر تاکید داشتند."/>
  </head>
  <body>
    <article>
      <h1>«قضیه سر و صدای امروز مقابله با آمریکاست»</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">هادی فرهنگ زاد</a></address>
      <p>بنیانگذار جمهوری اسلامی ایران همواره بر ضرورت بسیج همه آحاد جامعه و نیروهای انقلاب در برابر قدرت‌ها و دولت‌های استکباری تاکید داشتند، حتی با طرح ایده ارتش 20 میلیونی به صراحت از نیروهای نظامی می‌خواستند «به اشخاصی که همینطوری راه می‌روند، تعلیمات نظامی بدهید. همه باید فنون جنگی را یاد بگیرند». امام (ره) حتی بر اتحاد و بسیج ملت‌های مسلمان با هدف از بین بردن آسیب‌های درونی و ایستادگی در برابر حاکمان زورگو و استثمارگر تاکید داشتند.</p>
      <p>به گزارش ایسنا، امام خمینی (ره) از آغاز قیام در سال 1342 تا آخرین روزهای عمر مبارک‌شان همواره بر جمع شدن و اتحاد آحاد مردم و مسؤولان تاکید داشتند و این مهم را صراحتا در پیام‌ها و سخنرانی‌ها در مناسبت‌های مختلف بیان می‌کردند.</p>
      <p>قدر و منزلت بسیج و بسیجیان نزد امام امت به حدی بود که بیان کردند: «اگر بخواهم مصداق کاملی از ایثار، خلوص، ‎‏فداکاری و عشق به ذات مقدس حق و اسلام را بیان کنم، چه کسی سزاوارتر از بسیج و ‎‏بسیجیان»</p>
      <p>رهبر انقلاب اسلامی 14 آبان 1359 در جمع خطیبان مذهبی، جنبه سیاسی بودن احکام اسلام را برجسته و فلسفه عزاداری بر سالار شهیدان(ع) را همین موضوع عنوان کردند و گفتند: «بی‌خود بعضی از ائمۀ ما نمی‌فرمایند که برای من در منابر روضه بخوانند. بی‌خود نمی‌گویند ائمه ما به اینکه هر کس که بگرید، بگریاند یا صورت گریه، گریه کردن به خودش ‏‏[‏‏بگیرد‏‏] اجرش فلانُ فلان است. مسئله، مسئله گریه نیست. مسئله، مسئله تباکی نیست. مسئله، مسئله سیاسی است که ائمه ما با همان دید الهی که داشتند، می‌خواستند که این ملتها را با هم بسیج کنند و یکپارچه کنند از راههای مختلف. اینها را یکپارچه کنند تا آسیب‌پذیر نباشند.‏»</p>
      <p>ایشان افزودند: «وقتی یک ملت در ماه محرم، سرتاسر یک مملکت، یک مطلب را می گویند، شما انگیزه این گریه و این اجتماع در مجالس روضه را خیال نکنید که فقط این است که ما گریه کنیم برای سیدالشهدا. نه سیدالشهدا احتیاج به این گریه‌ها دارد و نه این گریه‌ها خودش ـ فی نفسه ـ کاری از آن می آید، لکن این مجلسها مردم را همچو مجتمع می کنند و یک وجهه می دهند، سی میلیون، سی و پنج میلیون جمعیت در دو ماه محرّم و خصوصا دهه عاشورا، یک وجهه، طرف یک راه می روند. اینها را در این ماه محرم، خطبا و علما در سرتاسر کشور می توانند بسیج کنند برای یک مسئله. این جنبۀ سیاسی این مجالس بالاتر از همۀ جنبه‌های دیگری که هست.»</p>
      <p>رهبر فقید انقلاب اسلامی با تاکید بر اینکه «مسائل اسلام، مسائل سیاسی است و سیاستش غلبه دارد بر چیزهای دیگرش»، گفتند: «اگر ما بفهمیم که این اجتماعات چه فوایدی دارد و اگر بفهمیم که اجتماعاتی که اسلام برای ما دستور داده و فراهم کرده است، چه مسائل سیاسی را حل می کند، چه گرفتاری‌ها را حل می کند، اینطور بی‌حال نبودیم که مساجدمان مرکز بشود برای چند نفر پیرزن و پیرمرد. وقتی جماعت برود و اشخاص مؤثر بروند، مردم بروند، همه بروند آنجا مجتمع بشوند و در آنجا خطیب برایشان مسائل روز را بگوید و مسائلی که، مشکلاتی که دارند بگوید، این حل می‌کند مطالب را.‏»</p>
      <p>امام خمینی، چهارم آذر 1358 برای اولین بار ایده ارتش 20 میلیونی را در جمع پاسداران تهران مطرح کردند و گفتند: «سر و صدای امروز قضیه‌ای است که مقابله با امریکاست. امروز هر سر و صدایی بلند بکنید که غیر از این مسیر باشد بدانید که بردش را آنها دارند. و بسیار احتمال بدهید که یک محرکی، بدون اینکه آدم بفهمد، گاهی وقتها آدم را وادار می‌کنند به یک کاری که خودش هم ملتفت نیست دارد چه می‌کند. این خیلی مورد اهمیت است و مورد توجه آقایان باید باشد.‏ ... قوای خودتان را مجهز کنید. و یک تعلیمات نظامی خودتان پیدا کنید. به دوستان‌تان تعلیم بدهید. به اشخاصی که همینطوری راه می‌روند، تعلیمات نظامی بدهید. مملکت اسلامی باید همه‌اش نظامی باشد. تعلیمات نظامی داشته باشد. ... و برای همه مستحب است که تیراندازی را یاد بگیرند، فنون جنگی را یاد بگیرند.‏»</p>
      <p>بنیانگذار فقید انقلاب اسلامی، تاکید کردند: «... و همه جا باید این طور بشود که‏ یک مملکت بعد از یک چند سالی بشود یک کشوری با 20 میلیون جوان که دارد بیست میلیون تفنگدار داشته باشد. بیست میلیون ارتشی داشته باشد و این یک همچه مملکتی آسیب‌بردار نیست و الان هم الحمدلله آسیب‌بردار نیست. الان هم ما پشتیبان‌مان خداست. و ما برای او نهضت کردیم. برای پیاده کردن دین او نهضت کردیم. و خدا با ماست.‏</p>
      <p>امام امت در دوم آذر 1367 در پیامی به مناسبت هفته بسیج به تبیین نقش و منزلت بسیج مستضعفان پرداختند.</p>
      <p>ایشان تشکیل بسیج در نظام جمهوری اسلامی ایران را از برکات و الطاف جلیۀ خداوند ‎‏تعالی بر ملت عزیز و انقلاب اسلامی ایران دانستند و افزودند: «در حوادث گوناگون پس از پیروزی انقلاب خصوصاً جنگ، بودند نهادها و گروههای فراوانی که با ایثار و خلوص و فداکاری و شهادت طلبی، کشور و انقلاب ‎‏اسلامی را بیمه کردند. ولی حقیقتاً اگر بخواهیم مصداق کاملی از ایثار و خلوص و ‎‏فداکاری و عشق به ذات مقدس حق و اسلام را ارائه دهیم، چه کسی سزاوارتر از بسیج و ‎‏بسیجیان خواهند بود.»</p>
      <p>بنیانگذار انقلاب اسلامی تاکید کردند: «بسیج شجرۀ طیبه و درخت تناور و پرثمری است که شکوفه‌های ‎‏آن بوی بهار وصل و طراوت یقین و حدیث عشق می دهد. بسیج مدرسۀ عشق و مکتب ‎‏شاهدان و شهیدان گمنامی است که پیروانش بر گلدسته‌های رفیع آن، اذان شهادت و ‎‏رشادت سر داده اند. بسیج میقات پابرهنگان و معراج اندیشۀ پاک اسلامی است که تربیت ‎‏یافتگان آن، نام و نشان در گمنامی و بی نشانی گرفته اند. بسیج لشکر مخلص خداست که ‎‏دفتر تشکل آن را همۀ مجاهدان از اولین تا آخرین امضا نموده اند.‏»</p>
      <p>امام (ره) متذکر شدند: «‎‏مجدداً به همۀ ملت بزرگوار ایران و مسئولین عرض می کنم چه در جنگ و چه در صلح ‎‏بزرگترین ساده‌اندیشی این است که تصور کنیم جهانخواران خصوصاً امریکا و شوروی‏ از ما و اسلام عزیز دست برداشته اند؛ لحظه‌ای نباید از کید دشمنان غافل بمانیم. در نهاد و ‎‏سرشت امریکا و شوروی کینه و دشمنی با اسلام ناب محمدی ـ صلی الله علیه و آله و سلم ‎‏ـ موج می زند. باید برای شکستن امواج طوفان‌ها و فتنه‌ها و جلوگیری از سیل آفتها به ‎‏سلاح پولادین صبر و ایمان مسلح شویم. ملتی که در خط اسلام ناب محمدی ـ صلی الله ‎‏علیه و آله ـ و مخالف با استکبار و پول‌پرستی و تحجرگرایی و مقدس‌نمایی است، باید ‎‏همۀ افرادش بسیجی باشند و فنون نظامی و دفاعی لازم را بدانند، چرا که در هنگامه خطر ‎‏ملتی سربلند و جاوید است که اکثریت آن آمادگی لازم رزمی را داشته باشد.‏خلاصه کلام، اگر بر کشوری نوای دلنشین تفکر بسیجی طنین‌انداز شد، چشم طمع ‎‏دشمنان و جهانخواران از آن دور خواهد گردید و الاّ هر لحظه باید منتظر حادثه ماند. ‎‏بسیج باید مثل گذشته و با قدرت و اطمینان خاطر به کار خود ادامه دهد.»</p>
      <p>امام خمینی خاطرنشان کردند: «امروز یکی از ‎‏ضروری‌ترین تشکل‌ها، بسیج دانشجو و طلبه است. طلاب علوم دینی و دانشجویان ‎‏دانشگاه‌ها باید با تمام توان خود در مراکزشان از انقلاب و اسلام دفاع کنند و فرزندان ‎‏بسیجی ام در این دو مرکز، پاسدار اصول تغییرناپذیر «نه شرقی و نه غربی» باشند. امروز ‎‏دانشگاه و حوزه از هر محلی بیشتر به اتحاد و یگانگی احتیاج دارند. فرزندان انقلاب به ‎‏هیچ وجه نگذارند ایادی امریکا و شوروی در آن دو محل حساس نفوذ کنند. تنها با بسیج ‎‏است که این مهم انجام می پذیرد. مسائل اعتقادی بسیجیان به عهدۀ این دو پایگاه علمی ‎‏است. حوزۀ علمیه و دانشگاه باید چهارچوبهای اصیل اسلام ناب محمدی را در اختیار ‎‏تمامی اعضای بسیج قرار دهند.»</p>
      <p>ادامه دادند: «باید بسیجیان جهان اسلام در فکر ایجاد حکومت بزرگ ‎‏اسلامی باشند و این شدنی است، چرا که بسیج تنها منحصر به ایران اسلامی نیست، باید ‎‏هسته‌های مقاومت را در تمامی جهان به وجود آورد و در مقابل شرق و غرب ایستاد. شما در جنگ تحمیلی نشان دادید که با مدیریت صحیح و خوب می توان اسلام را فاتح ‎‏جهان نمود. شما باید بدانید که کارتان به پایان نرسیده است، انقلاب اسلامی در جهان ‎‏نیازمند فداکاریهای شماست و مسؤولین تنها با پشتوانۀ شماست که می توانند به تمامی ‎‏تشنگان حقیقت و صداقت اثبات کنند که بدون امریکا و شوروی می شود به زندگی‏ مسالمت‌آمیز توأم با صلح و آزادی رسید. حضور شما در صحنه‌ها موجب می شود که ‎‏ریشۀ ضد انقلاب در تمامی ابعاد از بیخ و بن قطع گردد.‏»</p>
      <p>آیت‌الله سیدعلی خامنه‌ای رهبر انقلاب اسلامی نیز طی 30 سال گذشته سخنان و پیام های مختلفی درباره بسیج داشتند که اعم آنها به این شرح زیر است:</p>
      <p>«.. در بسیج ملت ایران، مایه اصلی، ارتباط با خداست. جوان بسیجی یا هر قشری از قشرهای آن، یعنی مرد و زن و پیر و جوان بسیجی، دارای یک ارتباط معنوی و صمیمی با خدا است.»</p>
      <p>«سازماندهی بسیج، یکی از نوآوری‌های امام بزرگوار بود. »</p>
      <p>«هفته بسیج، در حقیقت فرصتی برای ارائه حرکت عظیمی است که به وسیله امام بزرگوار راحل، در این کشور پایه‌گذاری شد و این حرکت، در این منطقه اسلامی و دینی، برای دیگر ملتها هم ان‌شاءاللَّه الگو و سرمشق خواهد شد. »</p>
      <p>«امروز اگر شما جلوه‌های زیبای پرشور حضور جوانان را در صحنه‌های پرخطر فلسطین و لبنان مشاهده میکنید، این الگوگیری از بسیج است.»</p>
      <p>«می‌توان بسیج را به حق مکتبی‌ترین و مردمی‌ترین نیروی مقاومت جهانی نامید.»</p>
      <p>«بسیج، عبارت است از مجموعه‌ای که در آن، پاکترین انسانها، فداکارترین و آماده‌به‌کارترین جوانان کشور، در راه اهداف عالی این ملت و برای به کمال رساندن و به خوشبختی نائل کردنِ این کشور، جمع شده‌اند.»</p>
      <p>«بسیج به معنی حضور و آمادگی در همان نقطه‌ای است که اسلام و قرآن و امام زمان ارواحنا فداه و این انقلاب مقدّس به آن نیازمند است؛ لذا پیوند میان بسیجیان عزیز و حضرت ولی عصر ارواحنافداه - مهدی موعود عزیز - یک پیوند ناگسستنی و همیشگی است.»</p>
      <p>«همه باید بدانند که در دوران دفاع مقدس چه معجزات عظیمی از حضور مؤمنانه و پر تلاش نیروهای بسیجی در صحنه‌های جنگ اتفاق افتاد؛ این را باید همه بدانند.»</p>
      <p>«مطمئن باشید اگر حضور بسیج مستضعفین در هشت سال دفاع مقدس نبود، امروز سرنوشت کشور چیز دیگری بود.»</p>
      <p>«تا بسیج هست، نظام اسلامی و جمهوری اسلامی از سوی دشمنان تهدید نخواهد شد؛ این یک رکن اساسی است.»</p>
      <p>«عرصه‌ بسیج یک عرصه‌ عمومی است؛ نه مختص یک قشر است، نه مختص یک بخشی از بخش‌های جغرافیایی کشور است، نه مختص یک زمانی دونِ زمان دیگری است؛ نه مختص یک عرصه‌ای دون عرصه‌ی دیگری است. در همه‌ی جاها، در همه‌ی مکانها، زمانها، عرصه‌ها و در همه‌ قشرها، این وجود دارد. این معنای بسیج است.»</p>
      <p>«بسیج دانشجویی یکی از ارزنده‌ترین یادگارهای امام راحل بزرگوار ماست.»</p>
      <p>«بسیج به کیفیت بخشیدن روزافزون به خود نیازمند است و این حلقات «صالحین»، از کارهای بسیار خوب و برجسته است و در طریق همین تکمیل بسیج قرار دارد که ان‌شاءالله روز به روز باید آن را کاملتر کرد.»</p>
      <p>«از جمله اساسی‌ترین کارهایی که بر عهده‌ی بسیج است و در بافت درونیِ هویت بسیج دخالت دارد، عبارت است از حمایت و دفاع از اصول مسلّم اسلامی.»</p>
      <p>«جوانی که در نیروی مقاومت بسیج به عنوان یک نیروی بسیجی، خود را خدمتگزار اهداف انقلاب و آرمانهای اسلامی میداند، باید چنان خود را بسازد که مثل شمعی پروانه‌ها را به دور خود جمع کند و سازندگی علمی، اخلاقی، معنوی، فکری و سیاسی داشته باشد.»</p>
      <p>«اخلاص و معنویت بسیجی و ارتباط با خدا در بسیجی، یک خصوصیت عمده است.»</p>
      <p>«بسیج نگاه میکند ببیند که این حرکت عمومی انقلاب و نظام از مسیرِ درست منحرف نشود؛ مراقب است که انحراف به وجود نیاید؛ هر جا انحرافی مشاهده شد، بسیج در مقابل آن میایستد. این از جمله‌ی خصوصیاتی است که مربوط به بسیج است.»</p>
      <p>«آنچه که برای همه‌ی ما، برای همه‌ی بسیجیان عزیز، برای جوانها در هر نقطه‌ای از این عرصه‌ی عظیم که مشغول کار هستند، باید به عنوان شاخص مطرح باشد، عبارت است از این سه عنصر: بصیرت، اخلاص، عمل بهنگام و به اندازه. این سه عنصر را همیشه با یکدیگر توأم کنید و در نظر داشته باشید.»</p>
      <p>«بسیجیان در قبال پیچیدگی اوضاع توانسته‌اند در ذهن خود و فکر خود و شخصیت خود پیچیدگی ایجاد کنند و بشناسند؛ قضایای سال ۸۸ این را نشان داد.»</p>
      <p>«بسیج تنها تا آن روز پیروز است که در یک دست بسیجی «قرآن» و در دست دیگرش«سلاح» باشد.»</p>
      <p>«راز پیروزی مسلمین و وحشت و هراس دشمنان و معاندین از مسلمین در برافراختن پرچم قرآن است. بسیج باید مطیع مسجد، حامی مسجد، عامل به قرآن و حافظ قرآن باشد.»</p>
      <p>انتهای پیام</p>
    </article>
  </body>
</html>