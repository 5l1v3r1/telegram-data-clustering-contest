<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699719/%D8%B1%D9%85%D8%B2-%D9%BE%D9%88%DB%8C%D8%A7-%D8%A7%D8%B2-%D8%A7%D8%A8%D8%AA%D8%AF%D8%A7%DB%8C-%D8%AF%DB%8C-%D9%85%D8%A7%D9%87-%D8%A7%D8%AC%D8%A8%D8%A7%D8%B1%DB%8C-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="رمز پویا از ابتدای دی ماه اجباری می‌شود"/>
    <meta property="og:description" content="با توجه به اینکه روزانه 10 میلیون تراکنش بین‌بانکی انجام می‌شود ریسک جابه‌جایی پول از طریق اینترنت بسیار بالا است و بانک مرکزی در راستای افزایش امنیت اقدام به اجرای طرح رمز پویا کرده است."/>
  </head>
  <body>
    <article>
      <h1>رمز پویا از ابتدای دی ماه اجباری می‌شود</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>با توجه به اینکه روزانه 10 میلیون تراکنش بین‌بانکی انجام می‌شود ریسک جابه‌جایی پول از طریق اینترنت بسیار بالا است و بانک مرکزی در راستای افزایش امنیت اقدام به اجرای طرح رمز پویا کرده است.</b>
      </p>
      <figure>
        <img src="https://cdn.asriran.com/files/fa/news/1398/9/2/1039791_107.jpg"/>
      </figure>
      <p>با توجه به اینکه روزانه 10 میلیون تراکنش بین‌بانکی انجام می‌شود ریسک جابه‌جایی پول از طریق اینترنت بسیار بالا است و بانک مرکزی در راستای افزایش امنیت اقدام به اجرای طرح رمز پویا کرده است.</p>
      <p>به گزارش ایلنا، با توجه به اینکه حجم فیشینگ در کشور رو به افزایش است و تنها در تهران 8000 نفر دچار فیشینگ می‌شوند و از 800 پرونده تشکیل شده در روز حجم قابل توجهی از آن به کلاهبرداری‌هایی از جمله فیشینگ برمی‌گردد، بانک مرکزی برای کاهش ریسک‌های خرید اینترنتی و جابه‌جایی پول بدون کارت بانکی، اخذ رمز پویا را از ابتدای دی ماه اجباری کرد. قرار بر این است که بانک‌ها از طریق اپلیکیشن‌ها به مشتریان خود رمز یکبار مصرف یا رمز پویا را ارائه دهند اما همواره امکان اخذ رمز پویا از طریق پیامک برای مشتریان بانکی وجود دارد.</p>
      <p>واقعیت این است که امروز فیشینگ به صورت وسیعی در جامعه رخ می‌دهد و این کلاهبرداری‌ها برای قشرهای مختلف کشور رخ داده است و تنها قشری که سواد سایبری ندارد قربانی این کلاهبرداری‌های اینترنتی نیست و همه اقشار با هر سطح سوادی می‌توانند قربانی باشند از این رو اخیرا بانک‌ها نسبت به ارائه رمز پویا اقدام کرده‌اند اما از ابتدای دی ماه قرار بر این است که اخذ رمز پویا برای همه کاربران بانکی اجباری باشد.</p>
      <p>بنابراین در این فرصت باقی مانده مردم باید نسبت به ارائه شماره همراه متعلق به خود به بانک‌های مختلف اقدام کنند. نحوه اجرای این طرح برای بانک‌های مختلف متفاوت است. برخی از بانک‌ها حضور در شعبه را اجباری می‌دانند و برخی دیگر امکان ارائه رمز پویا را در عابربانکها فراهم آوردند.</p>
      <p>با توجه به اینکه روزانه 10 میلیون تراکنش بین‌بانکی انجام می‌شود ریسک جابه‌جایی پول از طریق اینترنت بسیار بالا است و بانک مرکزی در راستای افزایش امنیت اقدام به اجرای طرح رمز پویا کرده است.</p>
      <p>در این طرح قرار نیست هزینه ارسال پیامک‌های حاوی اطلاعات رمز پویا به کاربران بانکی منتقل شود و این هزینه که حدود 3.6 تومان است، توسط شبکه بانکی پرداخت خواهد شد. البته هر بانکی می‌تواند از طریق اپلیکیشن‌ها نسبت به ارائه رمز پویا به کاربران اقدام کند.</p>
      <p>به زودی بانک مرکزی سامانه شکایات مردمی برای رفع ابهامات احتمالی طرح رمز پویا را راه‌اندازی خواهد کرد تا مردم سوالات و یا شکایات خود را از طریق این سامانه برطرف کنند.</p>
    </article>
  </body>
</html>