<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/news/mobilenews/381362"/>
    <meta property="og:site_name" content="beartai"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="ไปต่อไม่รอแล้ว Huawei วางแผนเปิดตัว Huawei P40 ซีรีส์ต้นปีหน้าแม้ Mate 30 ซีรีส์ยังมีปัญหา"/>
    <meta property="og:description" content="อย่างที่ทราบกันดีว่าปัญหาระหว่างจีนและสหรัฐอเมริกายังคงยืดเยื้ออย่างต่อเนื่อง และดูท่าทีแล้วน่าจะจบยาก ความคืบหน้าเหตุการณ์ล่าสุดคือรัฐบาลสหรัฐได้ออกใบอนุมัติให้ Huawei อีก 90 วัน Microsoft สามารถทำการค้ากับ Huawei ได้แล้ว ด้าน Google ยังคงเงียบกริบอยู่ นั่นทำให้สมาร์ตโฟน Mate 30 ซีรีส์ยังคงไม่มี Google Services ต่อไป"/>
  </head>
  <body>
    <article>
      <h1>ไปต่อไม่รอแล้ว Huawei วางแผนเปิดตัว Huawei P40 ซีรีส์ต้นปีหน้าแม้ Mate 30 ซีรีส์ยังมีปัญหา</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Watcharakul Pattanaprateep</a></address>
      <p>อย่างที่ทราบกันดีว่าปัญหาระหว่างจีนและสหรัฐอเมริกายังคงยืดเยื้ออย่างต่อเนื่อง และดูท่าทีแล้วน่าจะจบยาก ความคืบหน้าเหตุการณ์ล่าสุดคือรัฐบาลสหรัฐได้ออกใบอนุมัติให้ Huawei อีก 90 วัน Microsoft สามารถทำการค้ากับ Huawei ได้แล้ว ด้าน Google ยังคงเงียบกริบอยู่ นั่นทำให้สมาร์ตโฟน Mate 30 ซีรีส์ยังคงไม่มี Google Services ต่อไป</p>
      <p>ล่าสุด The Information รายงานว่า Huawei วางแผนที่จะเปิดตัวสมาร์ตโฟนเรือธงซีรีส์ P40 ได้แก่ P40 และ P40 Pro ในช่วงต้นปี 2020 พิจารณาสถานการณ์ของ Mate 30 ซีรีส์ที่ยังไม่สู้ดีนัก แต่ Huawei ยังเลือกเดินหน้าเปิดตัวเรือธงรุ่นใหม่ของตัวเองต่อไป</p>
      <p>Huawei Mate 30 ซีรีส์ยังไม่ได้วางจำหน่ายทั่วโลกอย่างจริงจังเนื่องจากปัญหาสงครามการค้าทำให้ Huawei ไม่ได้ใช้งาน Google Services กับสมาร์ตโฟนเรือธงรุ่นล่าสุด เป็นเหตุให้ Huawei ต้องผลักดัน Huawei Mobile Services ของตัวเอง แต่สำหรับผู้ใช้งานในจีนไม่ได้รับผลกระทบใด ๆ ทั้งนั้นเพราะเดิมทีก็ไม่มีแอปและบริการต่าง ๆ ของ Google ให้ใช้งานตั้งแต่แรกแล้ว</p>
      <p>ยังไม่มีอะไรยืนยันได้แน่ชัดว่าหาก Huawei เปิดตัว P40 ซีรีส์ออกมาแล้วจะไม่เจอเหตุการณ์เดียวกันกับ Mate 30 ณ ตอนนี้ ทั้งนี้สื่อต่างประเทศให้เหตุผลสำคัญ 3 ข้อที่เป็นจุดตัดสินใจให้ Huawei เดินหน้าเปิดตัว P40 ซีรีส์ต่อไป</p>
      <ol>
        <li>มีความเป็นไปได้ว่าสถานการณ์สงครามการค้าจะดีขึ้นในอนาคตก่อนที่ Huawei จะเปิดตัว P40 ซีรีส์</li>
        <li>Huawei สามารถผลักดัน Huawei Mobile Services จนนักพัฒนาหันมาพัฒนาแอปให้ Huawei กันมากขึ้น แต่ถึงอย่างนั้นก็ดูเป็นไปได้ยากที่จะทำให้ทันช่วงต้นปี 2020</li>
        <li>Huawei อาจเปิดตัว P40 โดยออกแบบฮาร์ดแวร์ให้มีความใกล้เคียงกับ P30 หรืออาจเรียกว่า P30 2 (อะไรทำนองนั้น) ทำให้ไม่เข้าข่ายว่าเป็นสมาร์ตโฟนรุ่นใหม่ ส่งผลให้ยังใช้ Google Services ได้อยู่</li>
      </ol>
      <p>ดูจาก 3 ข้อนี้แล้ว ข้อ 2 น่าจะเป็นสิ่งที่ Huawei พยายามผลักดันมากที่สุด เพราะข้อ 1 ก็ไม่รู้ว่าผลของเหตุการณ์นี้จะเป็นอย่างไร ลุ้นยาก ส่วนข้อ 3 คือเป็นสมาร์ตโฟนรุ่นใหม่ แต่ใช้ฮาร์ดแวร์เก่าก็คงไม่ถูกใจผู้ใช้งานหลาย ๆ คนแน่นอน</p>
      <p>อ้างอิง <a href="https://www.androidauthority.com/huawei-p40-pro-1055644/">Android Authority</a></p>
      <p>พิสูจน์อักษร : สุชยา เกษจำรัส</p>
    </article>
  </body>
</html>