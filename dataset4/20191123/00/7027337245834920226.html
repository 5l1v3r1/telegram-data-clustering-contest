<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699733/%D8%A7%D8%B3%D8%AA%D8%A7%D9%86%D8%AF%D8%A7%D8%B1-%D8%A7%D8%B3%D8%AA%D8%A7%D9%86-%D9%85%D8%B1%DA%A9%D8%B2%DB%8C-%D8%AF%D8%B1-%D8%A7%D8%BA%D8%AA%D8%B4%D8%A7%D8%B4%D8%A7%D8%AA-%D8%A2%D8%B1%D8%A7%D9%85-%D8%A8%D9%88%D8%AF%D9%87-%D8%B4%D8%A8%DA%A9%D9%87-%D8%A7%DB%8C%D9%86%D8%AA%D8%B1%D9%86%D8%AA-%D8%A7%DB%8C%D9%86-%D8%A7%D8%B3%D8%AA%D8%A7%D9%86-%D8%A8%D8%B1%D9%82%D8%B1%D8%A7%D8%B1-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="استاندار: استان مرکزی در اغتشاشات آرام بوده، شبکه اینترنت این استان برقرار شود"/>
    <meta property="og:description" content="مردم بصیر و هوشیار این استان اعتراض منطقی داشتند و در جریان اصلاح نرخ بنزین هیچ مشکلی در استان بروز نکرد و از درایت لایه‌های مردمی تشکر می‌شود."/>
  </head>
  <body>
    <article>
      <h1>استاندار: استان مرکزی در اغتشاشات آرام بوده، شبکه اینترنت این استان برقرار شود</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>مردم بصیر و هوشیار این استان اعتراض منطقی داشتند و در جریان اصلاح نرخ بنزین هیچ مشکلی در استان بروز نکرد و از درایت لایه‌های مردمی تشکر می‌شود.</b>
      </p>
      <p>استاندار مرکزی گفت: این استان در برخی اغتشاشات اخیر در زمره مناطق آرام کشوربوده بنابراین از شورای امنیت کشور و دولت درخواست می‌شود در اسرع وقت شبکه اینترنت برقرار شود.</p>
      <p>به گزارش ایرنا، سید«علی آقازاده» روز شنبه در شورای اداری استان افزود: بسیاری از فعالیت‌های اقتصادی نیازمند شبکه اینترنت است و می‌طلبد تا مساعدت لازم در براقراری ارتباط شبکه اینترنتی و ارایه خدمات مطلوب حاصل شود.</p>
      <p>وی اظهار داشت: در طول هفته اخیر تلاش شد تا خدمات اتوماسیون و دولت الکترونیک برقرار در استان بماند و مردم این خطه در دریافت خدمات دچار مشکل نشوند.</p>
      <p>استاندار مرکزی بیان داشت: مردم بصیر و هوشیار این استان اعتراض منطقی داشتند و در جریان اصلاح نرخ بنزین هیچ مشکلی در استان بروز نکرد و از درایت لایه‌های مردمی تشکر می‌شود.</p>
      <p>آقازاده گفت: مردم با هوشیاری شرایط را پشت سرگذاشتند و امنیت حداکثری در این برهه تصادفی نیست و حتی در جریان‌های اخیر یک شیشه نیز در استان شکسته نشد.</p>
      <p>وی افزود: این مهم درسایه مدیریت خوب شورای تامین، نیروهای امنیتی و انتظامی در استان که وضعیت را تحت کنترل داشتند فراهم شد و از آنان قدردانی می‌شود.</p>
      <p>استاندار مرکزی اظهار داشت: اگرچه برخی از شهرهای استان در این ایام برخی اعتراض‌ها را داشتند اما با حضور به موقع عوامل انتظامی، بسیج، سپاه و نیروهای اطلاعاتی، امنیتی و آمادگی دستگاه قضایی شرایط به نحو مطلوب مدیریت شد.</p>
      <p>آقازاده گفت: البته در اراک، ساوه و خمین افرادی بازداشت شدند که کمتر از ۲۴ ساعت تکلیف آنان روشن و ۹۰ درصد آنان با تعهد آزاد شده‌اند.</p>
      <p>وی افزود: انسجام و وحدت نیروهای نظامی و انتظامی و همکاری رسانه‌ها، مشارکت مردم در استان مرکزی باعث شد تا هیچ مشکلی در استان بروز نکند و البته در برخی استان‌ها اختیار از دست مسئولان، مردم و مدیران خارج شد و مشکلاتی به وجود آمد.</p>
      <p>استاندار مرکزی خاطرنشان کرد: موضع قاطع مقام معظم رهبری در حوادث اخیر بسیار کارساز بود و منجر به بازگشت آرامش در جامعه شد.</p>
      <p>آقازاده با قدردانی از حضور مردم در راهپیمایی میثاق با ولایت گفت: طیف‌های مختلف مردم به صورت خودجوش با حضور در راهپیمایی بهانه را از دست دشمنان گرفتند و برخورد هوشمندانه داشتند.</p>
      <p>وی در ادامه افزود: برخی رانندگان بر این تصور بودند که با پایان ماه، سهمیه سوخت آنان حذف می‌شود که این مهم منجر به شلوغی جایگاه‌های سوخت در استان شد اما با اعلام ذخیره سهمیه سوخت از ازدحام رانندگان در استان کاسته شد.</p>
      <p>استاندار مرکزی اظهار داشت: پیش از اجرای طرح مدیریت سوخت ۷۰ درصد از ظرفیت جایگاه‌های سوخت استان استفاده نمی‌شد که با اجرای این طرح از این ظرفیت بیشتر استفاده می‌شود.</p>
      <p>آقازاده در بخش دیگری از سخنانش افزود: در آستانه ثبت‌نام یازدهمین دروه انتخابات مجلس شورای اسلامی تقویت تعامل دستگاه‌ها با هیات نظارت ضروری است.</p>
      <p>وی اظهار داشت: حضور همه‌جانبه مردم در انتخابات پیش‌رو با مشارکت حداکثری باید رقم بخورد و بار دیگر مردم حمایت خود را از نظام اسلامی به نمایش خواهند گذاشت.</p>
      <p>استاندار مرکزی گفت: مشارکت حداکثری مردم در انتخابات نیازمند اسباب و سازوکارهای ویژه‌ای است که این لوازم در حوزه انتخابات استان تدارک شده است.</p>
      <p>آقازاده افزود: شرایط کشور خاص و ویژه است و حضور مردم در پای صندوق‌های رای پاسخ محکمی به بدخواهان جمهوری اسلامی می‌دهدو لازم است تا اعتماد و اطمینان از سوی مسئولان فراهم شود تا نمایندگان از تفکرهای متنوع در انتخابات حضور یابند.</p>
      <p>وی در ادامه اظهار داشت: آغاز حذف قبض برای خدمات زیربنایی مشترکان حرکتی اقتصادی است که در دولت شکل گرفته است.</p>
      <p>استاندار مرکزی همچنین گفت: روان‌سازی امور در جهاد کشاورزی استان با بهره‌گیری از مدیران جوان و با تجربه در ۲ سال اخیر رشد داشته است.</p>
      <p>آقازاده افزود: یکی از راه‌های نجات کشور تولید محصولات کشاورزی است که دولت در این مهم موفقیت کسب کرده و با ذخیره استراتژیک محصولات کشاورزی به این مهم توجه ویژه شده است.</p>
      <p>استاندار مرکزی در بخش دیگری از سخنانش گفت: شرایط بازار در استان مرکزی با نظارت بازرسان مطلوب است و این منطقه درزمره استان‌های فعال در کنترل بازار مصرف است.</p>
      <p>آقازاده افزود: تشکیل روزانه نشست تنظیم بازار در استان و حضور فرمانداران شهرستان‌ها در بازار و بین کسبه باید تداوم یابد و با ایجاد اطمینان به مردم قیمت‌ها در رصد بازرسان قرار گیرد.</p>
      <p>وی دربخش دیگر از سخنانش اظهار داشت: صادرات غیرنفتی استان امسال ۶۸۷ میلیون دلار معادل ۲۴۰ هزار تن کالا بوده که در مقایسه با هشت ماه سال گذشته چهار درصد افزایش نشان می‌دهد.</p>
      <p>استاندار مرکزی گفت: صادرات غیرنفتی استان سال گذشته از مرز یک میلیارد دلار گذشت و امید می‌رود امسال نیز در حوزه صادرات افزایش خوبی رقم بخورد.</p>
    </article>
  </body>
</html>