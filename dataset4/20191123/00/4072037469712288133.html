<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/sport/aniversare-fc-viitorul-si-academia-hagi-gica-popescu-dorim-sa-devenim-cel-mai-important-club-din-romania-705844.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Gică Popescu - „Dorim să devenim cel mai important club din România“"/>
    <meta property="og:description" content="FC Viitorul si Academia Hagi au sarbatorit zece ani de activitate, iar Gica Popescu, presedintele FC Viitorul, a remarcat succesul proiectului demarat si sustinut de Gica Hagi Au fost zece ani de ..."/>
  </head>
  <body>
    <article>
      <h6 class="kicker">Aniversare FC Viitorul şi Academia Hagi</h6>
      <h1>Gică Popescu - „Dorim să devenim cel mai important club din România“</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Marian BOCAI</a></address>
      <p>
        <a href="https://www.ziuaconstanta.ro/stiri/sport/aniversare-fc-viitorul-si-academia-hagi-gica-popescu-dorim-sa-devenim-cel-mai-important-club-din-romania-705844.html?imagini=1#scroll">🖼️ Galerie foto (1)</a>
      </p>
      <p>FC Viitorul şi Academia Hagi au sărbătorit zece ani de activitate, iar Gică Popescu, preşedintele FC Viitorul, a remarcat succesul proiectului demarat şi susţinut de Gică Hagi<br/> <br/>„Au fost zece ani de creştere continuă.<br/>Performanţele pe care Academia Hagi şi FC Viitorul le-au înregistrat au fost nemaipomenite. Viitorul reprezintă viitorul fotbalului românesc. La nivel de copii şi juniori, am obţinut peste 35 de titluri. Echipa mare a cucerit toate cele trei trofee posibile în competiţia internă. Dorim ca în fiecare an acest proiect să crească, iar, la un moment dat, să reprezentăm forţa principală a fotbalului românesc şi să reprezentăm cum trebuie fotbalul românesc şi în cupele europene. Sunt persoana din fotbal care a stat cel mai aproape de Gică şi ştiu momentul declanşării acestui proiect. I-am spus-o de nenumărate ori, am afirmat-o şi public, nu am crezut că acest proiect va ajunge la acest nivel. Nu-mi închipuiam că Gică va avea o nebunie pozitivă atât de frumoasă, nu credeam că un om e capabil să investească atâţia bani într-un proiect fotbalistic“, a declarat fostul mare internaţional.<br/> </p>
      <h3>„În fiecare sezon, ne-am îndeplinit obiectivul“</h3>
      <p> <br/>Gică Popescu a arătat că a fost unul dintre cei care l-au influenţat pe Hagi să se aşeze pe banca tehnică a FC Viitorul, „cunoscându-i capacitatea pe care o are ca antrenor, cât de pasionat este şi cât de mult fotbal ştie şi trăieşte zilnic“. „În acest moment, suntem printre cele mai importante cluburi din România şi dorim să devenim cel mai important. Dar acest lucru nu-l putem face peste noapte. E nevoie de timp şi de multă muncă, aşa cum s-a făcut şi până acum. Suntem optimişti că vom creşte la fel ca în primii zece ani de viaţă. Prezenţa numeroasă a fanilor alături de noi la momentul aniversar arată cât de apreciate sunt acest proiect şi această echipă.<br/> <br/>Obiectivul nostru din fiecare an e ştiut, accesul în play-off şi lansarea de jucători către echipele naţionale ale României, de juniori sau prima reprezentativă. În fiecare sezon, ne-am îndeplinit obiectivul şi sperăm să o facem şi în această stagiune. Suntem pe o poziţie fruntaşă, locul doi, în campionat. Cred că mai avem nevoie de zece puncte pentru a fi şi matematic în play-off. În fotbal nu trebuie să existe un alt obiectiv în afara meciului viitor. Nu este echipă care să nu-şi dorească să câştige titlul, an de an, însă, pentru mine, ca fost jucător şi actual preşedinte la Viitorul, meciul următor e cel mai important“, a menţionat Gică Popescu.<br/> </p>
      <h3>„Cred că nu mai are nimic de demonstrat“</h3>
      <p> <br/>După despărţirea de Cosmin Contra, echipa naţională se află în căutarea unui alt selecţioner, şi printre numele vehiculate este şi cel al lui Gică Hagi, manager tehnic la FC Viitorul. „Știm cu toţii că Gică Hagi are capacitatea nu numai de a antrena echipa naţională, ci orice echipă, indiferent de mărimea ei. Este antrenorul care a făcut performanţă la echipa de club, dând cei mai buni jucători an de an. A fost în play-off, a câştigat campionatul, Cupa şi Supercupa, iar majoritatea jucătorilor de la sub 21 de ani sunt creaţi în Academia Hagi. Cred că nu mai are nimic de demonstrat. Știţi cât de mult e legat el de proiectul de la Constanţa, câte ambiţii are. Este vorba strict de o alegere şi o evaluare personală, pe care sunt convins că Gică le face“, a comentat Gică Popescu.<br/> </p>
      <h3>„Sunt mândru şi fericit că fac parte din acest proiect“</h3>
      <p> <br/>Alături de portarul Alexandru Buzbuchi, stoperul Bogdan Țîru, actualul căpitan al FC Viitorul, e cel mai vechi jucător de la echipă. „Sunt mândru şi fericit că fac parte din acest proiect încă de la înfiinţare. Chiar dacă au trecut zece ani, încă învăţ multe lucruri. Mă bucur că la sărbătoarea de zece ani s-au adunat mulţi oameni alături de noi. Au fost zece ani frumoşi, în care am câştigat trei trofee, pe care, când eram mic, doar la visam. Acum au devenit însă realitate, geaţie muncii, seriozităţii şi timpului petrecut pe teren. Nu mă gândesc la viitorul meu, ci ce voi face pe termen scurt. Avem meci luni şi o perioadă dificilă, în care trebuie să acumulăm puncte. Vom vedea ce se va întâmpla. Important e ca eu să fiu sănărtos, iar echipa să meargă foarte bine, ca întotdeauna“, a spus Bogdan Țîru.  <br/> </p>
      <h3>Se lansează cartea „Campionii creează Campioni“</h3>
      <p> <br/>La două zile după sărbătoarea de zece ani de viaţă, la FC Viitorul şi Academia Hagi va avea loc un alt eveniment important, lansarea cărţii tehnice „Campionii creează Campioni“, gândită, concepută şi creată de Gică Hagi. Evenimentul se va desfăşura la hotelul Iaki din Mamaia,de la ora 17.00. „E o lucrare tehnică. Arată ce am construit noi în cei zece ani, toate performanţele noastre, ideea noastră şi viziunea noastră despre fotbal. Conceptul care ne-a condus pe noi către succes. Satisfacţiile noastre sunt foarte mari. Totul stă în picioare când devii un învingător, când câştigi. Atunci te simţi fericit. Am plecat de la zero şi am cunoscut succesul. Iubesc fotbalul, mi-a dat totul şi am vrut să-i întorc ceva, aşa cum am crezut eu că era normal. Pentru mine, proiectul e foarte important, ţin foarte mult la el şi vom vedea cât voi sta aici. Dacă Viitorul creşte la nivelul meu, de ce nu să rămân mult timp? Am nevoie de provocări, de lucruri mari, că îmi place să câştig. Dacă ne vom dezvolta foarte bine, sunt şanse mari să rămân aici“.   <br/> <br/><b>Sursa foto: ZIUA de Constanța</b><br/> <br/><b>Citeşte ş</b><b>i:</b><br/> <br/><a href="https://www.ziuaconstanta.ro/stiri/sport/constanta-fc-viitorul-a-sarbatorit-alaturi-de-fani-zece-ani-de-la-infiintarea-clubului-galerie-foto-705718.html">Constanţa FC Viitorul a sărbătorit alături de fani zece ani de la înfiinţarea clubului (galerie foto)</a><br/><br/><a href="https://www.ziuaconstanta.ro/stiri/sport/constanta-se-lanseaza-cartea-campionii-creeaza-campioni-conceputa-de-gica-hagi-704082.html">Constanţa Se lansează cartea „Campionii creează Campioni“, concepută de Gică Hagi</a><br/><br/> <br/> <br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/monden/gica-popescu-presedintele-fc-viitorul-a-implinit-astazi-varsta-de-52-de-ani-702221.html"/>
        <a href="https://www.ziuaconstanta.ro/stiri/sport/da-fc-viitorul-lovitura-cine-ar-putea-cumpara-60-dintre-actiunile-clubului-701692.html"/>
        <a href="https://www.ziuaconstanta.ro/stiri/sport/ziaristi-de-la-postul-de-televiziune-spaniol-movistar-si-reprezentanti-ai-clubului-ajax-amsterdam-in-vizita-la-academia-hagi-galerie-foto-700534.html"/>
        <a href="https://www.ziuaconstanta.ro/stiri/sport/oficiali-de-la-ajax-amsterdam-au-vizitat-baza-academiei-hagi-de-la-ovidiu-galerie-foto-695543.html"/>
        <a href="https://www.ziuaconstanta.ro/stiri/sport/academia-hagi-a-invins-real-madrid-gica-popescu-echipele-noastre-sunt-competitive-si-pe-plan-international-galerie-foto-693315.html"/>
        <a href="https://www.ziuaconstanta.ro/stiri/sport/gica-popescu-presedinte-la-fc-viitorul-gica-hagi-ce-sa-fac-sa-dau-antrenorul-afara-ce-a-raspuns-baciul-692723.html"/>
        <a href="https://www.ziuaconstanta.ro/stiri/sport/gica-popescu-prezentat-oficial-ca-presedinte-la-fc-viitorul-speram-ca-impreuna-sa-ducem-acest-club-la-o-alta-dimensiune-692658.html"/>
        <a href="https://www.ziuaconstanta.ro/stiri/sport/gica-popescu-noul-presedinte-al-fc-viitorul-692582.html"/>
        <a href="https://www.ziuaconstanta.ro/stiri/sport/fc-viitorul-brazilianul-eric-a-plans-dupa-castigarea-cupei-romaniei-ce-a-spus-hagi-vine-si-gica-popescu-la-echipa-de-pe-litoral-692115.html"/>
        <a href="https://www.ziuaconstanta.ro/stiri/sport/e-o-mare-onoare-pentru-mine-fundasul-fc-viitorul-sebastian-mladen-pe-teren-alaturi-de-gica-popescu-si-gica-hagi-682417.html"/>
        <a href="https://www.ziuaconstanta.ro/stiri/sport/la-16-ani-nicholas-fiul-lui-gica-popescu-e-in-cantonament-cu-fc-viitorul-incerc-sa-prind-cate-ceva-de-la-fiecare-galerie-foto-681632.html"/>
        <a href="https://www.ziuaconstanta.ro/stiri/sport/poza-de-familie-fiul-lui-gica-popescu-in-cantonament-cu-fc-viitorul-cu-cine-il-aseamana-gica-hagi-pe-nicolas-681231.html"/>
        <a href="https://www.ziuaconstanta.ro/stiri/sport/doliu-in-fotbalul-romanesc-a-murit-un-fost-mare-jucator-cel-care-l-a-dus-pe-gica-hagi-la-real-madrid-679374.html"/>
        <a href="https://www.ziuaconstanta.ro/divertisment/stiati-ca/stiati-ca-fostul-fotbalist-gica-popescu-implineste-astazi-51-de-ani-673010.html"/>
        <a href="https://www.ziuaconstanta.ro/stiri/sport/fc-viitorul-nu-l-a-avut-pe-banca-tehnica-pe-gica-hagi-la-meciul-cu-dinamo-catalin-anghel-nu-am-fost-inspirati-in-ultimii-30-de-metri-galerie-foto-667863.html"/>
      </related>
    </article>
  </body>
</html>