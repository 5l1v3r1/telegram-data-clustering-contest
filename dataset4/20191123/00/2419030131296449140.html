<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nieuws.nl/sport/20191123/nadal-leidt-spanje-naar-laatste-vier-daviscup/"/>
    <meta property="og:site_name" content="Nieuws.nl"/>
    <meta property="article:published_time" content="2019-11-23T00:32:43+00:00"/>
    <meta property="og:title" content="Nadal leidt Spanje naar laatste vier Daviscup"/>
    <meta property="og:description" content="DAVIS CUP"/>
  </head>
  <body>
    <article>
      <h1>Nadal leidt Spanje naar laatste vier Daviscup</h1>
      <address><time datetime="2019-11-23T00:32:43+00:00">23 Nov 2019, 00:32</time> by <a rel="author" href="https://nieuws.nl/author/anpnieuws/" target="_blank">ANP</a></address>
      <p>
        <b>Tennisser Rafael Nadal heeft Spanje in Madrid naar de laatste vier van de Daviscup Finals geleid. De nummer één van de wereld trok met zijn zege in het enkelspel de stand gelijk tegen Argentinië. Vervolgens bezorgde hij zijn land samen met Marcel Granollers het laatste punt in het dubbelspel.</b>
      </p>
      <p>Argentinië was in de kwartfinale op een 1-0 voorsprong gekomen, doordat Guido Pella in drie sets Pablo Carreno Busta had verslagen (6-7 7-6 6-1). Nadal rekende daarna snel af met Diego Schwartzman (6-1 6-2). Met een lange dubbelpartij werd het toch opnieuw nachtwerk in Madrid. Eerder in de week was daar al kritiek op gekomen van de spelers.</p>
      <p>Nadal zorgde in de dubbel tegen de Argentijnen Máximo González en Leonardo Mayer met sterke returns voor een voorsprong voor Spanje door de eerste set met 6-4 te winnen. De Argentijnen pakten in de tweede set echter een break voorsprong en wisten die marge vast te houden ondanks meerdere breakpoints tegen (4-6). In de derde set nam Spanje al snel een voorsprong. Die gaven Nadal en Granollers niet meer uit handen, waardoor ze de set met 6-3 wonnen.</p>
      <p>Spanje neemt het in de halve finale op tegen Groot-Brittannië, dat Duitsland versloeg. De andere halve finale gaat tussen Canada en Rusland.</p>
    </article>
  </body>
</html>