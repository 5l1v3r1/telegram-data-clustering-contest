<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alon.hu/aktualis/2019/11/itt-vannak-az-idei-szentendrei-adventi-programok"/>
    <meta property="og:site_name" content="ALON"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Itt vannak az idei szentendrei adventi programok"/>
    <meta property="og:description" content="Az öt hét alatt adventi vásár, művészeti, kulturális és egyházi programok várják a látogatókat a történelmi belváros különböző helyszínein."/>
  </head>
  <body>
    <article>
      <h1>Itt vannak az idei szentendrei adventi programok</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <b>Az öt hét alatt adventi vásár, művészeti, kulturális és egyházi programok várják a látogatókat a történelmi belváros különböző helyszínein.</b>
      </p>
      <p><b>December 1-től, advent első vasárnapjától január 6-ig, vízkeresztig tartanak az ünnepi programok Szentendrén. </b>Az öt hét alatt adventi vásár, művészeti, kulturális és egyházi programok várják a látogatókat a történelmi belváros különböző helyszínein.</p>
      <p><b>A négy adventi vasárnapon a város lakói közösen gyújtják meg a gyertyát a Fő téren</b> elhelyezett hatalmas adventi koszorún, az ünnepi eseményt harangjáték és zenei produkciók kísérik, ahol mások mellett a Vujicsics Tihamér művészeti iskola diákjai, a Musica Beata kórus vagy a Pro Musica román vegyeskar előadásai hallhatók, de fényfestés és közös teázás is várja az egybegyűlteket - közölte a Szentendrei Kulturális Központ az MTI-vel.</p>
      <p><b>Az adventi vásárnak a Duna-parti város fő utcája ad otthont</b>, ahol a helyi és környékbeli termelők portékái mellett az ország minden részéből érkeznek minőségi termékeket kínáló árusok. A gasztronómia és a kézműves termékek mellett a helyi művészek pavilonjai is megnyílnak, a Dumtsa utcában elhelyezett tűzkosarak pedig lehetőséget kínálnak a találkozásokra, beszélgetésekre.</p>
      <p><b>A hét templom városában az összes felekezet kínál egyházi programokat,</b> így a szentendrei evangélikus egyházközség, a szerb ortodox püspökség, a szentendrei református gyülekezet, a görögkatolikus parókia plébániatemploma, a katolikus plébániák, de a fény ünnepével is találkozhatnak a látogatók a Lázár cár téri hanukaünnepen.</p>
      <p>A város civil szervezetei évek óta szerveznek <b>jótékonysági akciókat</b> az Amitől jó a világ programsorozat keretében.</p>
      <p>A<b> szentendrei óvodások az adventi néphagyományokhoz kapcsolódva énekes, verses műsorokkal készülnek a karácsonyra</b> a Menjünk mi is Betlehembe! programsorozat keretében, szombatoként egyebek mellett mécsessel, énekelve viszik az angyali üdvözletet a Dumtsa korzó forgatagába, az evangélikus templom mellett megelevenednek a "pásztorok tanyája" faragott szobrai, a Fő téren pedig a betlehemi istálló bölcsőjét ringatják énekszóval. A kicsik vízkereszt napján, január 6-án énekekkel, versekkel búcsúztatják a karácsonyi ünnepkört.</p>
      <p><b>A város múzeumai és kiállítóhelyei is várják a látogatókat</b>, így például a Ferenczy Múzeum az ötvenéves fennállását ünneplő szentendrei Új művésztelepről szóló tárlatával, a Szentendrei Képtár a Nagy könyvlopással. A Magyar Alkotóművészeti Közhasznú Nonprofit Kft. galériáiban a MAOE ipar- és képzőművészeti tagozatának kiállításai láthatók, de programokkal készül a Szentendrei Lakástárlat Alapítvány is.</p>
      <p>A kulturális kínálatban a város különböző helyszínein a <b>kisebb és nagyobb koncertek mellett tárlatvezetések, kerekasztalbeszélgetések is szerepelnek</b>, de városséták is indulnak, például a szentendrei betlehemek nyomába eredve. A felnőtteket és a gyereket kézműves és kreatív foglalkozások várják.</p>
      <p>A programok egyik zárásaként <b>január 4-én este a latin népek zenéjét saját hangszerelésükben megszólaltató Volver La Vida együttes ad ingyenes koncertet Feliz 2020! - Boldog 2020-at! címmel a Hamvas Béla könyvtár színháztermében.</b></p>
      <p>A részletekről a szentendreprogram.hu oldalon lehet tájékozódni.</p>
    </article>
  </body>
</html>