<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/serie-a/juventus/2019/11/23-63663199/juve_ecco_la_tabella_di_ronaldo_per_recuperare/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Juve, ecco la tabella di Ronaldo per recuperare"/>
    <meta property="og:description" content="Il dolore al ginocchio sta passando, ma Ronaldo deve ritrovare la condizione dopo un mese di pochi allenamenti"/>
  </head>
  <body>
    <article>
      <h1>Juve, ecco la tabella di Ronaldo per recuperare</h1>
      <h2>Il dolore al ginocchio sta passando, ma Ronaldo deve ritrovare la condizione dopo un mese di pochi allenamenti</h2>
      <address><time datetime="2019-11-23T00:00:00+00:00">23 Nov 2019</time> by <a rel="author"> Filippo Cornacchia</a></address>
      <p>Cristiano <a href="https://www.tuttosport.com/news/calcio/serie-a/juventus/2019/11/23-63657744/juve_il_pacchetto_ronaldo_quella_smania_ha_pro_e_contro/?a=2"><b>Ronaldo</b></a> riparte dalla <b>Continassa</b>, non da Bergamo. A CR7 non piace mai saltare le partite, ma dopo i sacrifici dell’ultimo periodo, dove ha stretto spesso i denti per scendere in campo, lui per primo ha capito che la cosa migliore in questo momento è allenarsi e non giocare. Oggi la <a href="https://www.tuttosport.com/news/calcio/serie-a/juventus/2019/11/23-63660519/juve_higuain-dybala_contro_latalanta_la_probabile_formazione/?a=2"><b>Juventus</b></a> sarà protagonista in casa dell’<a href="https://www.tuttosport.com/news/calcio/serie-a/juventus/2019/11/23-63660524/diretta_atalanta-juventus_ore_15_probabili_formazioni_e_dove_vederla_in_tv/?a=2"><b>Atalanta</b></a>, mentre il cinque volte pallone d’Oro suderà nel centro sportivo bianconero. <i>«Concentrato sul mio recupero per tornare il prima possibile»</i>, ha garantito via social. L’obiettivo dell’ex <b>Real Madrid </b>è essere in campo martedì contro l’<b>Atletico</b>, ma la vera priorità è quella di ritrovare la brillantezza e la “gamba” dei tempi d’oro. Il fastidio al ginocchio che lo ha limitato nell’ultimo mese sta diminuendo e così adesso il numero 7 juventino può lavorare con maggiore intensità.</p>
      <h3>Tabella di riatletizzazione per CR7</h3>
      <p>Quell’intensità che, nelle ultime settimane, ovviamente non ha potuto mantenere in allenamento. Più che una fermata, quella di <b>Cristiano</b> è una vera e propria ripartenza con rincorsa. La tabella di riatletizzazione consentirà a <b>CR7 </b>di tirarsi a lucido. E il programma, come ha spiegato ieri Maurizio <b>Sarri</b>, è stato concordato dal fuoriclasse con lo staff al rientro dalla Nazionale: <i>«Cristiano ha detto che nella prima partita col Portogallo era stato meglio e nella seconda ha avuto gli stessi problemi delle ultime partite. Così abbiamo stilato un programma per cercare di togliere questo acciacco che lo sta condizionando, anche mentalmente, cercando allo stesso tempo di farlo allenare»</i>. Alla Continassa si valuta la situazione giorno per giorno. Non è escluso che Cristiano, in caso di rientro con l’Atletico, riposi nuovamente contro il Sassuolo per poi sfruttare la successiva settimana senza impegni infrasettimanali per progredire ulteriormente.</p>
      <p>
        <a href="https://www.tuttosport.com/edicola.html">Leggi l'articolo completo su Tuttosport in edicola</a>
      </p>
      <figure>
        <video src="http://media.tuttosport.com/ts/2019/11/22/cms_20191122_cornacchia1mp41574421673.mp4"/>
        <figcaption>Sarri annuncia l'assenza di Cristiano Ronaldo contro l'Atalanta</figcaption>
      </figure>
      <related>
        <a href="https://www.tuttosport.com/news/calcio/serie-a/juventus/2019/11/23-63660524/diretta_atalanta-juventus_ore_15_probabili_formazioni_e_dove_vederla_in_tv/"/>
        <a href="https://www.tuttosport.com/calcio/serie-a/juventus/"/>
        <a href="https://www.tuttosport.com/archivio/calcio/serie-a/juventus"/>
        <a href="https://www.tuttosport.com/news/calcio/serie-a/juventus/2019/11/23-63660524/diretta_atalanta-juventus_ore_15_probabili_formazioni_e_dove_vederla_in_tv/?related_news"/>
        <a href="https://www.tuttosport.com/news/calcio/serie-a/juventus/2019/11/23-63660519/juve_higuain-dybala_contro_latalanta_la_probabile_formazione/?related_news"/>
        <a href="https://www.tuttosport.com/news/calcio/serie-a/juventus/2019/11/23-63657744/juve_il_pacchetto_ronaldo_quella_smania_ha_pro_e_contro/?related_news"/>
        <a href="https://www.tuttosport.com/news/calcio/calcio-estero/dal-mondo/2019/11/22-63654422/morata_uomo_dell_anno_gq_tutto_l_orgoglio_di_alice_per_il_marito_ex_juve/?related_news"/>
      </related>
    </article>
  </body>
</html>