<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/viaggi-traveller/notizie-viaggio/2019/11/23/6-migliori-members-clubs-di-londra"/>
    <meta property="og:site_name" content="VANITY FAIR"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="I 6 migliori Members’ Clubs di Londra"/>
    <meta property="og:description" content="A Londra il fenomeno «solo per gli iscritti» è tornato di tendenza: guida ai nuovi place to be, che stanno diventando un idea da esportazione, e che presto apriranno anche in Italia"/>
  </head>
  <body>
    <article>
      <h1>I 6 migliori Members’ Clubs di Londra</h1>
      <address><time datetime="2019-11-23T00:00:00+00:00">23 Nov 2019</time> by <a rel="author" href="https://www.vanityfair.it/author/fbani" target="_blank">Francesco Bani</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/18012449/1190-950x684.jpg"/>
        </figure>
        <figure>
          <img src="https://images.vanityfair.it/gallery/116725/Big/61e13c2a-6670-45b8-bd5a-c1500203ba7d.jpg"/>
          <figcaption><b>The Travellers Club</b><br/>Un’istituzione a livello mondiale, <b>inaugurato nel 1819 in piena epoca Gran Tour</b>, continua ad essere un punto di riferimento per condividere esperienze legate al viaggio. <a href="http://www.thetravellersclub.org.uk/"><b>The Travellers Club</b> </a>è un circolo just for men, ma le signore possono accedervi come ospiti durante i molti eventi che hanno per tema l’interscambio culturale, la geopolitica internazionale, la diffusione delle esperienze di viaggio.<br/>Foto di Marco Pera</figcaption>
        </figure>
        <figure>
          <img src="https://images.vanityfair.it/gallery/116725/Big/961b572a-5e87-44e8-bb71-18618f2337bf.jpg"/>
          <figcaption><b>The Travellers Club</b><br/>Fondato nel 1819 «per signori che avevano viaggiato ad una distanza di almeno cinquecento miglia da Londra su linea retta»,<b> possiede la più grande biblioteca privata in tema di viaggi</b> con ben 12.000 volumi, e <b>tra i suoi soci può vantare anche il principe Filippo, marito di Elisabetta II</b>.<br/>Foto di Marco Pera</figcaption>
        </figure>
        <figure>
          <img src="https://images.vanityfair.it/gallery/116725/Big/07db6bba-b80b-4d27-99f6-b26af57139e0.jpg"/>
          <figcaption><b>The Travellers Club</b><br/>Su un totale di circa 1200 membri si possono contare anche una cinquantina di italiani, tra cui l’ambasciatore del Bel Paese a Londra, oltre ad una quantità sterminata di consoli, ammiragli, nobili, che hanno l’obbligo di indossare giacca e cravatta per poter accedere al club.<br/>Foto di Marco Pera</figcaption>
        </figure>
        <figure>
          <img src="https://images.vanityfair.it/gallery/116725/Big/b2685116-351a-49a1-abf0-080b424859a8.jpg"/>
          <figcaption><b>The Travellers Club</b><br/>Tra le sale ovattate che caratterizzano questo elegante palazzo ottocentesco <b>progettato dall’architetto Sir Charles Barry</b>, che si è volutamente ispirato a Palazzo Pandolfini di Firenze, si respira l’epopea della grande Inghilterra del XIX secolo: colonne neoclassiche, divani Chesterfield, grandi tappeti, tendaggi creano un ambiente raffinato e senza tempo.<br/>Foto di Marco Pera</figcaption>
        </figure>
        <figure>
          <img src="https://images.vanityfair.it/gallery/116725/Big/21ff7632-4e24-45ca-bbe9-38286c41f540.jpg"/>
          <figcaption><b>The Arts Club</b><br/><b>Il top a livello the eleganza, raffinatezza, ricerca nel dettaglio</b>, il tutto declinato in chiave artistica, all’interno di una location d’eccezione nel signorile quartiere di Mayfair. <a href="https://www.theartsclub.co.uk/"><b>The Arts Club </b></a>è stato istituito nel 1863 allo scopo di facilitare il rapporto sociale di coloro che sono collegati o interessati all'arte, alla letteratura o alla scienza, e dopo un totale rinnovamento nel 2011 è tornato ad essere uno dei club più in voga di Londra.<br/>Foto: Marco Pera</figcaption>
        </figure>
        <figure>
          <img src="https://images.vanityfair.it/gallery/116725/Big/e0fbb884-74f1-4830-93eb-fce5022bc48d.jpg"/>
          <figcaption><b>The Arts Club</b><br/>Il principale azionista di questo<b> gioiello di architettura georgiana</b>, all’interno del quale si trova un’esposizione permanente di opere di Tomas Saraceno, John Baldessari e John Stezaker è l’indiano trapiantato a Londra <b>Arjun Waney</b>, proprietario anche dei brand Zuma e Le Pain Quotidien.<br/>Foto: Marco Pera</figcaption>
        </figure>
        <figure>
          <img src="https://images.vanityfair.it/gallery/116725/Big/33d1d01e-f967-4ad6-9dea-3e0ab3760e44.jpg"/>
          <figcaption><b>The Arts Club</b><br/>All’interno del club, oltre a grandi sale dove a parete sono esposte molte opere di artisti contemporanei, <b>si trova anche un bellissimo ristorante nel giardino della corte interna</b>, un’elegante <b>brasserie</b>, una <b>cigar lounge</b> ed il nuovo <b>giapponese Kiuby</b>: un nuovo concept di alta ristorazione asiatica. Inoltre, al piano interrato, <b>Leo’s </b>è un elegante nightclub con una programmazione di livello, dove poter ascoltare sia raffinati jazzisti che i migliori deejay.<br/>Foto: Marco Pera</figcaption>
        </figure>
        <figure>
          <img src="https://images.vanityfair.it/gallery/116725/Big/2c93a61a-0a44-45c2-8e27-c5afe1ffb436.jpg"/>
          <figcaption><b>The Arts Club</b><br/>All’interno del team che compone<b> The Arts Club</b> vi sono nomi da capogiro, tant’è che come “consiglieri” si contano star del calibro <b>Gwyneth Paltrow</b> e <b>Stella MacCartney</b>, mentre il presidente è <b>Sir Peter Blake</b> (artista della pop art, autore inoltre della copertina di Sgt. Pepper's Lonely Hearts Club Band dei Beatles). Il food è invece territorio degli italiani, tant’è che i ¾ dello staff, diretti dall’operations manager Pasquale Cosmai, provengono dal Bel Paese.<br/>Foto: Marco Pera</figcaption>
        </figure>
        <figure>
          <img src="https://images.vanityfair.it/gallery/116725/Big/8e2e0b0b-286e-4e8d-83af-cbaaa73313e0.jpg"/>
          <figcaption><b>Annabel's</b><br/>Una fama internazionale accompagna<b> l’<a href="https://annabels.co.uk/">Annabel’s </a></b>fin dalla data dell’anno sua inaugurazione, il 1963. È il più esclusivo club di Londra. Perfino la Regina Elisabetta II visitò il club, nel 2003, e si pensa che sia l'unica discoteca a cui la regina abbia mai partecipato.<br/>Foto: Marco Pera</figcaption>
        </figure>
        <figure>
          <img src="https://images.vanityfair.it/gallery/116725/Big/a9c19b3c-4837-4187-ab66-064972e70197.jpg"/>
          <figcaption><b>Annabel's</b><br/>Una reputazione che regolarmente fa il giro del globo, per le sale arredate con pezzi rigogliosi ispirati al mondo floreale, il servizio attento e discreto, <b>la possibilità di cenare in cinque ristoranti diversi </b>scegliendo tra piatti internazionali, messicani, italiani.<br/>Photo courtesy of Annabel's/ James McDonald</figcaption>
        </figure>
        <figure>
          <img src="https://images.vanityfair.it/gallery/116725/Big/0fc79db6-d3b2-40fc-8cf8-1d8e083da958.jpg"/>
          <figcaption><b>Annabel's</b><br/>L’ultima novità entrata a far parte del grande ventaglio di proposte che l’Annabels propone ai suoi membri è <b>Matteo’s</b>, il ristorante italiano dagli interni opulenti appena inaugurato, dove dominano i divani in velluto rosso carminio, i tendaggi, gli stucchi.</figcaption>
        </figure>
        <figure>
          <img src="https://images.vanityfair.it/gallery/116725/Big/a8a05ad9-6a46-438e-9e4c-cd86199a6615.jpg"/>
          <figcaption><b>Annabel's</b><br/>Per gli amanti delle ore piccole vi è la possibilità di cenare nelle ovattate sale dell’interrato, mentre l’attiguo <b>The Jungle Bar</b> ed il nightclub sono caratterizzati da decori animalier, colori sgargianti, rappresentazioni di animali esotici. Dove i migliori deejay suonano a dal giovedi al sabato fino alle tre del mattino.</figcaption>
        </figure>
        <figure>
          <img src="https://images.vanityfair.it/gallery/116725/Big/0baca31c-39a6-41a6-8c28-89a66c80eb45.jpg"/>
          <figcaption><b>Soho House </b><br/>Fondata nel 1995 <b>in poco più di un ventennio è diventato the place to be</b>, non solo a Londra dove si contano ben sette House, ma in tutto il mondo. Oggi <a href="https://www.sohohouse.com/"><b>Soho House</b></a>, il private club più informale del pianeta, è presente in ben 27 location e si appresta ad aprire anche in Italia con inaugurazioni previste nel 2020 anche a Roma e Milano.<br/> </figcaption>
        </figure>
        <figure>
          <img src="https://images.vanityfair.it/gallery/116725/Big/79ad2970-7a5b-4333-a8ae-168a79a9b546.jpg"/>
          <figcaption><b>Soho House </b><br/>All’interno degli spazi una volta occupati dal quartier generale della BBC, l’ultima Soho House arrivata a Londra è stata battezzata<b> White City House</b>, ed in appena un anno e mezzo di vita è diventata uno degli indirizzi più cool della città. Anche per lo scenografico roof top, dotato di piscina, ristorante panoramico, bar.</figcaption>
        </figure>
        <figure>
          <img src="https://images.vanityfair.it/gallery/116725/Big/6950fef5-c3ed-4a27-b3d0-c7004cf8cd05.jpg"/>
          <figcaption><b>Soho House </b><br/><b>White City House dispone di spazi che possono essere frequentati anche dai non soci</b>, come 45 eleganti camere finemente arredate con pezzi di modernariato. Inoltre anche la grande hall d’ingresso, dove si trova un bar ed un ristorante, è aperta anche agli esterni.</figcaption>
        </figure>
        <figure>
          <img src="https://images.vanityfair.it/gallery/116725/Big/3036956d-e365-4046-8389-b8030b2b4e03.jpg"/>
          <figcaption><b>Soho House </b><br/><b>Con 89.000 membri in tutto il mondo e 36.000 in lista di attesa</b>, Soho House rappresenta il punto di riferimento per chi lavora nei settori creativi, mentre chi si occupa di finanza ed è abituato a vestirsi in modo più formale preferisci altri tipi di club. A rendere easy going l’atmosfera contribuiscono uno staff informale, gli interni curati ma vissuti, un’alta percentuale di soci under 35.</figcaption>
        </figure>
        <figure>
          <img src="https://images.vanityfair.it/gallery/116725/Big/c9e61d5b-9b3c-4952-9254-6a008a9e5ab8.jpg"/>
          <figcaption><b>The Ned</b><br/>All’interno dell’imponente edificio che ospitava la Midland Bank, dal maggio 2017 si trova la più grande operazione immobiliare a Londra riguardo l’ospitalità, intesa nel senso più ampio del termine: solamente nella ex grande hall d’ingresso lo spazio jazz-food, in stile corte, ospita otto ristoranti aperti a tutti per un totale di 850 coperti. Inoltre 251 camere, SPA, palestra, piscine.</figcaption>
        </figure>
        <figure>
          <img src="https://images.vanityfair.it/gallery/116725/Big/8781332f-c3ea-4e16-8eff-c3a87159ed4f.jpg"/>
          <figcaption><b>The Ned</b><br/>Visto la moltitudine di servizi <a href="https://www.thened.com/#"><b>The Ned</b></a> propone quattro tipi di membership, che possono essere utilizzate<b> sia per un weekend da turista nella City, che per un anno intero nel caso si viva a Londra</b> regolarmente. La formula <b>Weekend Membership</b>, che include l’accesso a tutte le aree, è adatta a chi volesse vivere questa dinamica porzione est di città, inizia alle 11 del mattino e termina alle 23 della domenica.</figcaption>
        </figure>
        <figure>
          <img src="https://images.vanityfair.it/gallery/116725/Big/bfc3818b-de2d-4d97-9237-8e6dd75a6c36.jpg"/>
          <figcaption><b>The Ned</b><br/> Le 250 camere variano dal taglio medio alla suite di grandi dimensioni, sono state disegnate con un cenno al glamour degli anni '20, e permettono l'accesso alla palestra e al <b>centro benessere del Ned</b>. Se invece si volesse usufruire liberamente del roof top con piscina e dell’accesso al nightclub, bisogna prenotare una camera a partire dal taglio “large”.</figcaption>
        </figure>
        <figure>
          <img src="https://images.vanityfair.it/gallery/116725/Big/23f188ca-d71b-43c5-9229-89e0583b6b5c.jpg"/>
          <figcaption><b>The Ned</b><br/>Scenografico il riadattamento del caveau dell’ex banca in nightclub, dove domina ancora la grande porta d’ingresso pesante 20 tonnellate, utilizzata anche nella scena finale di <b>007 Missione Goldfinger</b>. Non poteva che essere battezzato che The Vault, la cassaforte, uno spazio dove sono ancora visibili le 3000 cassette di sicurezza della banca che durante i fine settimana diventa discoteca.</figcaption>
        </figure>
        <figure>
          <img src="https://images.vanityfair.it/gallery/116725/Big/14c0c62f-5293-442d-84b4-3bde18af32e4.jpg"/>
          <figcaption><b>The Arboretum</b><br/>Situato tra Piccadilly Circus e Covent Garden, <a href="https://www.arbor-etum.com/"><b>Arboretum</b></a> è un club che riunisce le persone che hanno particolarmente a cuore i problemi legati all’ambiente. Pensato come un luogo dove vivere uno spazio rilassante, fuori dallo stress cittadino, per ricaricarsi mentre si impara sulla sostenibilità e sull'ambiente.</figcaption>
        </figure>
        <figure>
          <img src="https://images.vanityfair.it/gallery/116725/Big/109b376a-3295-42c3-b546-2ee6adb8d69d.jpg"/>
          <figcaption><b>The Arboretum</b><br/>Per vivere al <b>100% il club in ogni sfumatura è sufficiente prenotare una delle sei tipologie di camere a disposizione</b>, così facendo gli ospiti saranno dotati <b>di una temporany card</b>, che permetterà per tutta la durata del soggiorno di avere accesso agli eventi ed agli spazi del club. Ma Arboretum sta cambiando ancora le regole, e sta eliminando l'iscrizione "privata" dalla sue regole di membership. <b>Basta essere appassionati</b></figcaption>
        </figure>
        <figure>
          <img src="https://images.vanityfair.it/gallery/116725/Big/7afe6a23-c682-4ccf-b839-bc3694d5a90d.jpg"/>
          <figcaption><b>The Arboretum</b><br/><b>Arboretum dispone di una palestra</b>, di spazi di lavoro, di tre ristoranti, di camere da letto e soprattutto di una fitta programmazione di masterclass, conferenze, corsi di cucina, concerti.</figcaption>
        </figure>
        <figure>
          <img src="https://images.vanityfair.it/gallery/116725/Big/3b5fa258-fc5d-4547-b6e3-eb1cf6d900f9.jpg"/>
          <figcaption><b>The Arboretum</b><br/>Tra i molteplici eventi che vengono organizzati, con una media di un paio al giorno, vi sono <b>corsi di cucina vietnamese, gong bath</b> (un viaggio sensoriale al suono del gong che induce uno stato meditativo, fortemente antistressante), <b>conferenze</b> tenuti da illustri esponenti del mondo green.</figcaption>
        </figure>
        <figcaption>I migliori 6 Members’ Clubs di Londra</figcaption>
      </slideshow>
      <p>
        <b>A Londra il fenomeno «solo per gli iscritti» è tornato di tendenza: guida ai nuovi place to be, che stanno diventando un idea da esportazione, e che presto apriranno anche in Italia</b>
      </p>
      <p>Happy birthday <a href="http://www.thetravellersclub.org.uk/"><b>The Travellers Club</b></a>! Compie 200 anni il club che, nato dopo Waterloo, riunisce da duecento anni i più illuminati diplomatici e viaggiatori del globo. Che nelle ovattate sale dell’ottocentesco palazzo al civico 106 dell’elegante <b>Pall Mall</b> organizza serate a tema sui problemi dell’area del golfo persico, invitando ammiragli della marina inglese distaccati ad Honk Kong per parlare di estremo oriente o presentando libri di avventurieri appena rientrati da trekking himalayani.</p>
      <p>Il luogo dove essere per un viaggiatore. Ma tra i 56 club formali della capitale inglese, ce ne sono per tutti gli intenti. D’altra parte, il fenomeno che partito da Londra alla metà degli anni Novanta <b>si sta affermando come trend consolidato a livello mondiale</b>, espandendosi in tutti i continenti: l’evoluzione e la moltiplicazione dei club di maggiore successo con la modalità «in franchising».</p>
      <p>L’esempio più eclatante è <a href="http://www.sohohouse.com/"><b>Soho House</b></a>, il club informale preferito dalla chiaccherata coppia reale/hollywoodiana principe Harry/Meghan Markle, che per l’inaugurazione della sede olandese ha trascorso tre giorni ad Amsterdam. Fondato nel 1995 dall’imprenditore Nick Jones, <b>nella sola Londra conta 7 sedi</b> e lo scorso mese di ottobre ha dichiarato di voler investire altri 90 milioni di euro per continuare la sua espansione, che al momento conta <b>27 house nel mondo e 89.000 membri</b> , mentre 36.000 sono i lista d’attesa (entrare non è così facile). Prossime aperture a <b>Scorpios</b>, l’isola privata di proprietà della famiglia Onassis, e sembrano confermati anche i rumors che porteranno a due imminenti inaugurazioni (2020): <b>Roma e Milano</b>.</p>
      <p>La formula di tanto successo, che porta i membri di un club a frequentarlo quotidianamente, <b>si trova nell’annullare il <i>dress code</i></b>, aumentare i servizi, mettere a disposizione sale per lavorare, dedicare una percentuale di spazi anche ai non soci, mantenere le quote d’iscrizione a prezzi ragionevoli. <b>Tant’è che per una Soho House con uso palestra incluso si parla di circa 145 euro al mese</b>.</p>
      <p>Ma la conferma che il fenomeno è trendy e <b>continua a coinvolgere una buona fetta della middle/upper class londinese</b>, la si ritrova passeggiando nell’elegante quartiere di Mayfair, una zona dove il 22% dei residenti raggiunge il lavoro a piedi ed è composta dal 55% di single. <b>Per loro il club è un’appendice della propria abitazione, vi si ritrovano per fare colazione, incontrare amici, cenare insieme, visto che è consentito poter invitare fino a tre ospiti al giorno</b>. In questi casi sulle scalinate che precedono discreti portoncini d’ingresso di raffinati edifici georgiani, maggiordomi in livrea riconoscono ed accolgono i membri con un «Good morning sir», mentre una gentile <i>pierre</i> in tailleur fa accomodare gli ospiti al tavolo. Un rituale che avviene in location mitiche, come al <a href="http://www.theartsclub.co.uk/"><b>The Arts Club</b></a>, un brand che unisce gli appassionati di arte, letteratura, scienza. Che ha appena inaugurato la nuova cigar room nella storica sede di Dover Street, ed aprirà una sua succursale nel 2020 a Dubai e nel 2021 a Los Angeles.<br/><i><b><br/>Dopo un’attenta ricerca abbiamo selezionato i sei indirizzi più cool della capitale inglese.</b></i></p>
      <p>
        <i>Foto di Marco Pera<br/>Per ogni informazione viaggiando in Inghilterra: <a href="https://www.visitbritain.com/it/it/">www.visitbritain.it</a></i>
      </p>
      <p> </p>
    </article>
  </body>
</html>