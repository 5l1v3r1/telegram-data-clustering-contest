<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699688/%D8%B3%D9%88%D8%AE%D8%AA-%D8%B3%D8%B1%D9%88%DB%8C%D8%B3-%D9%85%D8%AF%D8%A7%D8%B1%D8%B3-%D9%85%D8%A7%D9%87%D8%A7%D9%86%D9%87-%D8%AA%D8%A7-120-%D9%84%DB%8C%D8%AA%D8%B1-%D8%B4%D8%A7%D8%B1%DA%98-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="سوخت سرویس مدارس ماهانه تا 120 لیتر شارژ می‌شود"/>
    <meta property="og:description" content="از امروز امکان تبدیل وضعیت حق التدریسی‌ها وجود دارد، همچنین در آزمون استخدامی که پنجشنبه هفته گذشته برگزار شد ۱۰ هزار نفر در وزارت آموزش و پرورش جذب خواهند شد."/>
  </head>
  <body>
    <article>
      <h1>سوخت سرویس مدارس ماهانه تا 120 لیتر شارژ می‌شود</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>از امروز امکان تبدیل وضعیت حق التدریسی‌ها وجود دارد، همچنین در آزمون استخدامی که پنجشنبه هفته گذشته برگزار شد ۱۰ هزار نفر در وزارت آموزش و پرورش جذب خواهند شد.</b>
      </p>
      <figure>
        <img src="https://cdn.asriran.com/files/fa/news/1398/9/2/1039699_833.jpg"/>
      </figure>
      <p>وزیر آموزش و پرورش با تاکید بر اینکه نباید سرویس‌های مدارس دریافتی خود از والدین را افزایش دهند، گفت: بر اساس تصمیم‌گیری کارگروه سوخت قرار است بر اساس پیمایش سرویس‌های مدارس و پس از ثبت‌نام رانندگان در سامانه وزارت کشور، ماهانه تا سقف ۱۲۰ لیتر کارت سوخت رانندگان شارژ شود.</p>
      <p>به گزارش ایرنا، «محسن حاجی میرزایی» روز شنبه بعد از امضای تفاهم‌نامه همکاری در حوزه مسکن بین وزارت راه و شهرسازی و وزارت آموزش و پرورش که در ساختمان «دادمان» وزارت راه برگزار شد، در جمع خبرنگاران گفت: دولت تدبیر و امید تاکید داشتند که برای معیشت معلمان تلاش شود و بر همین اساس طرح رتبه بندی معلمان به زودی در جلسه هیات دولت به تصویب می‌رسد و همچنین اقداماتی برای افزایش خدمات بیمه به معلمان بدون افزایش میزان پرداختی در نظر گرفته شده است.</p>
      <p>وی به تفاهمنامه با وزارت راه بر ای ساخت ۱۷۰ هزار واحد مسکونی اشاره کرد و گفت:از مجموع فرهنگیان کشور ۱۷۰ هزار نفر فاقد مسکن هستند و بر همین اساس با تلاش مشترک دو وزارتخانه راه‌و مسکن و آموزش و پرورش و با کلیه امکانات مشترک(زمین و ...) به میدان می‌آییم تا فرهنگیان فاقد مسکن صاحبخانه شوند.</p>
      <p>وزیر آموزش و پرورش خبر داد که ۳۰۵ تعاونی مسکن فرهنگیان ذیل تفاهمنامه امروز برای احداث و ساخت مسکن فرهنگیان پای کار می‌آید.</p>
      <p>حاجی میرزایی در جمع خبرنگاران نیز در پاسخ به سوالی در خصوص وضعیت بودجه ۹۹ آموزش و پرورش، گفت: بودجه آموزش و پرورش از یک مشکل مزمن سالیانه رنج می‌برد و معمولا برآورد درستی از هزینه‌های آموزش و پرورش نمی‌شود و بر همین اساس هرساله مطالبات محقق نشده زیادی باقی می‌ماند که به سالهای بعد موکول می‌شود.</p>
      <p>وی با ابراز امیدواری از اینکه بودجه سال ۹۹ آموزش و پرورش واقع بینانه‌تر تدوین شود، گفت:تلاش ما این است که با پیگیری‌های انجام شده برآور هزینه‌های آموزش و پرورش واقعی باشد و در سال آینده با مشکلات کمتری واجه شویم.</p>
      <p>وزیر آموزش و پرورش گفت: در تدوین لایحه و ارقام بودجه ۹۹ آموزش‌و پرورش با کارشناسان سازمان برنامه‌و بودجه مذاکره و ارتباطات خوبی داریم و امیدواریم بتوانیم مشکلات سال‌های اخیر بودجه آموزش و پرورش را حل کنیم.</p>
      <p>حاجی میرزایی در خصوص سهمیه سوخت سرویس مدارس، نیز گفت:بر اساس تصمیم‌گیری کارگروه سوخت قرار است بر اساس پیمایش سرویس‌های مدارس و پس از ثبتنام رانندگان سرویس در سامانه وزارت کشور، ماهانه تا سقف ۱۲۰ لیتر کارت سوخت رانندگان شارژ شود.</p>
      <p>وزیر آموزش و پرورش خبر داد که این سهمیه از روز ۲۴ آبان که سهمیه‌بند ی بنزین آغاز شد، به رانندگان سرویس مدارس تعلق می‌گیرد و گفت: نباید سرویس‌های مدارس دریافتی خود را افزایش دهند.</p>
      <p>وی همچنین درباره تبدیل وضعیت معلمان حق التدریسی، گفت: قانون استخدام حق التدریسی‌ها در مجلس تصویب شد، دولت نیز آیین‌نامه آن را به تصویب رساند. شیوه نامه مورد نظر تنظیم شده و امروز به ادارات آموزش و پرورش ابلاغ می‌شود.</p>
      <p>حاجی میرزایی گفت:از امروز امکان تبدیل وضعیت حق التدریسی‌ها وجود دارد، همچنین در آزمون استخدامی که پنجشنبه هفته گذشته برگزار شد ۱۰ هزار نفر در وزارت آموزش و پرورش جذب خواهند شد.</p>
      <p>وزیر آموزش و پرورش در خصوص اینکه آیا در طرح مسکن فرهنگیان، بازنشستگان و معلمان حق‌التحریری نیز شرکت داده می شوند، گفت:تمامی بازنشستگان فاقد مسکن و همچنین مجموعه معلمانی که با وزارت آموزش‌و پرورش همکاری دارند در این طرح مشارکت داده می شوند.</p>
      <p>حاجی میرزایی درباره جزییات طرح رتبه‌بندی معلمان نیز به خبرنگاران گفت: این طرح پس از تصویب در دولت، به زودی اجرا می‌شود و زمان آغاز آن از ابتدای مهر ۹۸ است، همه معلمانی که از مهر امسال با وزارت آموزش و پرورش همکاری داشته‌اند و دو سال سابقه کار دارند در طرح رتبه بندی قرار داده می‌شوند.</p>
      <p>وی گفت: بر اساس این طرح صلاحیت‌های حرفه‌ای معلمان رتبه بندی شده و به هر رتبه امتیاز خاصی تعلق می‌گیرد و معلمان از امتیازات متفاوتی برخوردار می شوند که نسبت به امتیاز کسب شده از امکانات متفاوتی بهره مند می شوند .</p>
      <p>وزیر آموزش و پرورش گفت: این طرح در راستای بهبود معیشت فرهنگیان اجرایی خواهد شد.</p>
    </article>
  </body>
</html>