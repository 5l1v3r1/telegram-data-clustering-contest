<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.thebangkokinsight.com/243303/"/>
    <meta property="og:site_name" content="The Bangkok Insight"/>
    <meta property="article:published_time" content="2019-11-23T00:57:23+00:00"/>
    <meta property="og:title" content="กรมอุตุฯ เตือนภาคใต้ ‘ฝนตกหนัก น้ำท่วมฉับพลัน’ ช่วง 25-29 พ.ย.นี้"/>
    <meta property="og:description" content="นาวาอากาศเอก สมศักดิ์ ขาวสุวรรณ์ อธิบดีกรมอุตุนิยมวิทยา ประกาศกรมอุตุนิยมวิทยาฉบับที่ 2 ลงวันที่ 23 พฤศจิกายน 2562เตือน  “ฝนตกหนักภาคใต้และคลื่นลมแรงบริเวณอ่าวไทย (มีผลกระทบตั้งแต่วันที่ 25-29 พฤศจิกายน 2562)”"/>
  </head>
  <body>
    <article>
      <h1>กรมอุตุฯ เตือนภาคใต้ ‘ฝนตกหนัก น้ำท่วมฉับพลัน’ ช่วง 25-29 พ.ย.นี้</h1>
      <address><time datetime="2019-11-23T00:57:23+00:00">23 Nov 2019, 00:57</time> by <a rel="author" href="https://www.thebangkokinsight.com/author/thebangkokinsight/" target="_blank">The Bangkok Insight Editorial Team</a></address>
      <p>นาวาอากาศเอก สมศักดิ์ ขาวสุวรรณ์ อธิบดีกรมอุตุนิยมวิทยา ประกาศกรมอุตุนิยมวิทยาฉบับที่ 2 ลงวันที่ 23 พฤศจิกายน 2562เตือน  “ฝนตกหนักภาคใต้และคลื่นลมแรงบริเวณอ่าวไทย (มีผลกระทบตั้งแต่วันที่ 25-29 พฤศจิกายน 2562)”</p>
      <p>ในช่วงวันที่ 25-29 พฤศจิกายน 2562 ภาคใต้จะมีฝนเพิ่มมากขึ้นและฝนตกหนักหลายพื้นที่ โดยเฉพาะบริเวณตั้งแต่จังหวัดสุราษฎร์ธานีลงไป ขอให้ประชาชนระวังอันตรายจากปริมาณฝนสะสม ซึ่งอาจจะทำให้เกิดน้ำท่วมฉับพลัน น้ำป่าไหลหลากเกิดขึ้นได้ ส่วนคลื่นลมบริเวณอ่าวไทยจะมีกำลังแรง โดยมีคลื่นสูง 2-3 เมตร ขอให้ประชาชนบริเวณชายฝั่งภาคใต้ฝั่งตะวันออกระวังอันตรายจากคลื่นลมแรงที่พัดเข้าหาฝั่ง ชาวเรือควรเดินเรือด้วยความระมัดระวังและเรือเล็กบริเวณอ่าวไทยควรงดออกจากฝั่งในระยะนี้</p>
      <p> </p>
      <figure>
        <img src="https://www.thebangkokinsight.com/wp-content/uploads/2019/11/info_graphic-0316-700x394.png"/>
      </figure>
      <p>ทั้งนี้เนื่องจากบริเวณความกดอากาศสูงกำลังแรงอีกระลอกหนึ่งจากประเทศจีน ได้แผ่ลงมาปกคลุมประเทศจีนตอนใต้แล้วคาดว่าจะเคลื่อนเข้ามาปกคลุมประเทศเวียดนามและทะเลจีนใต้ในระยะต่อไป ทำให้มรสุมตะวันออกเฉียงเหนือที่พัดปกคลุมอ่าวไทยและภาคใต้จะมีกำลังแรงขึ้น</p>
      <p>อนึ่ง สำหรับพื้นราบบริเวณภาคเหนือ และภาคตะวันออกเฉียงเหนือยังคงมีอากาศเย็นกับมีหมอกในตอนเช้า อุณหภูมิต่ำสุด 16-20 องศาเซลเซียส ขอให้ประชาชนดูแลรักษาสุขภาพเนื่องจากอากาศที่เปลี่ยนแปลงและการสัญจรผ่านบริเวณที่มีหมอกไว้ด้วย</p>
      <p>จึงขอให้ประชาชนติดตามประกาศจากกรมอุตุนิยมวิทยา และสามารถติดตามข้อมูลที่เว็บไซต์กรมอุตุนิยมวิทยา http://www.tmd.go.th หรือสายด่วนพยากรณ์อากาศ 1182 ได้ตลอด 24 ชั่วโมง</p>
      <p>
        <a href="https://www.facebook.com/sharer/sharer.php?u=https%3A%2F%2Fwww.thebangkokinsight.com%2F243303%2F&amp;src=sdkpreparse">Share</a>
      </p>
      <related>
        <h4>You may also like</h4>
        <a href="https://www.thebangkokinsight.com/243277/"/>
        <a href="https://www.thebangkokinsight.com/243214/"/>
        <a href="https://www.thebangkokinsight.com/243192/"/>
        <a href="https://www.thebangkokinsight.com/243159/"/>
      </related>
    </article>
  </body>
</html>