<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/mijailovic-najavio-pojacanja-beka-ocekujemo-naredne-nedelje-trazimo-i-centra/343232"/>
    <meta property="og:site_name" content="MozzartSport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Mijailović najavio pojačanja: Beka očekujemo naredne nedelje, tražimo i centra"/>
    <meta property="og:description" content="Najavljuje se i da bi Vilijam Mozli mogao da dobije novi ugovor"/>
  </head>
  <body>
    <article>
      <h1>Mijailović najavio pojačanja: Beka očekujemo naredne nedelje, tražimo i centra</h1>
      <h2>Najavljuje se i da bi Vilijam Mozli mogao da dobije novi ugovor</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>Prvi čovek Partizana, <b>Ostoja Mijailović</b>, govorio je na Sajmu sporta u Beogradu, u otvorenom TV studiju Fakulteta za sport Univerziteta "Union - Nikola Tesla", i potvrdio da su u toku pregovori oko pojačanja. I da će ona uskoro obući crno-beli dres.</p>
      <p>Pre svega, <b>Ostoja Mijailović </b>prokomentarisao je situaciju oko Artjoma Parahovskog.<br/><b>"Što se tiče prelaznog roka, ni mi ni navijači nismo baš bili zadovoljni učinkom igrača iz takve kategorije kao što je Parahovski. Postigli smo zajednički dogovor da izađemo iz ugovora, na minimalnu štetu po Partizan i ostavili smo deo planiranog budžeta za dovođenje novog centra</b>", kazao je Ostoja Mijailović.</p>
      <p>Dakle, stižu dva pojačanja...<br/>"<b>Iskoristićemo narednu pauzu koja će doći u roku od dve nedelje kako bismo popunili tu poziciju, ali ćemo se pre toga baviti dovođenjem beka-šutera, kojeg tražimo već duže vreme</b>".</p>
      <figure>
        <img src="https://mozzartsport.com/upload/CKEditor/23.11.2019/770x200-PFK.png"/>
      </figure>
      <p>A onda i preciznije:<br/>"V<b>eć naredne nedelje možemo očekivati igrača na bekovskoj poziciji. U završnoj fazi pregovora smo sa jednim kvalitetnim igračem, ali ne želim još da pričam o imenu, dok ne budemo potpisali ugovor sa njim. Nemamo pravo na grešku. Parahovski je bio jedan od retkih koji nije opravdao naša očekivanja, ali su svaka ostala pojačanja bila jako kvalitetna</b>", zaključio je <b>Mijailović</b>.</p>
      <p>Najavljuje se i da bi <b>Vilijam</b> <b>Mozli </b>mogao da dobije novi ugovor.<br/>"<b>Svi smo svedoci truda i rada Vilijama Mozlija i predložiću našim ljudima u klubu da postignemo dogovor da mu produžimo ugovor, ukoliko bude želeo da igra za nas</b>", rekao je <b>Mijailović</b>.</p>
      <p>Prokomentrisao je i TOP 16 fazu koju su crno-beli izborili pobedom nad Ritasom.<br/>"<b>Mislim da je ovo velika stvar za Partizan, jer nam je bilo izuzetno važno da preskočimo prvu prepreku i dođemo do Top 16 faze. Kako sada stvari stoje, bićemo ili prvi ili drugi u grupi i zbog toga smatram da imamo šanse da prođemo i narednu fazu</b>", objasnio je predsednik crno-belih.</p>
      <figure>
        <img src="https://mozzartsport.com/upload/CKEditor/23.11.2019/11.jpg"/>
      </figure>
      <figure>
        <img src="https://mozzartsport.com/upload/CKEditor/23.11.2019/74409243_2598294986926447_6296020158666244096_n.jpg"/>
      </figure>
      <p>FOTO: Star Sport</p>
    </article>
  </body>
</html>