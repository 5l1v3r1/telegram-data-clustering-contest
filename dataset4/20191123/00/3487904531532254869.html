<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/kanoniko-dikastirio-pistopii-tin-klopi-se-varos-tou-paok"/>
    <meta property="og:site_name" content="Metrosport.gr"/>
    <meta property="article:published_time" content="2019-11-23T00:45:00+00:00"/>
    <meta property="og:title" content="Κανονικό δικαστήριο πιστοποιεί την κλοπή σε βάρος του ΠΑΟΚ"/>
    <meta property="og:description" content="Με επιστολή του στη «Μ» ο Στέλιος Γρηγοριάδης γράφει για την αθώωση του οπαδού του ΠΑΟΚ για το ρολό και την πιστοποίηση της κλοπής από τον Δικέφαλο"/>
  </head>
  <body>
    <article>
      <h1>Κανονικό δικαστήριο πιστοποιεί την κλοπή σε βάρος του ΠΑΟΚ</h1>
      <h2>Με επιστολή του στη «Μ» ο Στέλιος Γρηγοριάδης γράφει για την αθώωση του οπαδού του ΠΑΟΚ για το ρολό και την πιστοποίηση της κλοπής από τον Δικέφαλο</h2>
      <address><time datetime="2019-11-23T00:45:00+00:00">23 Nov 2019, 00:45</time> by <a rel="author">Στέλιος  Γρηγοριάδης</a></address>
      <p>Aγαπητή Metrosport,</p>
      <p>O οπαδός του ΠΑΟΚ, που (κακώς) είχε πετάξει το ρολό της ταμειακής μηχανής λίγο πριν από την έναρξη του αγώνα ΠΑΟΚ-Ολυμπιακός, αθωώθηκε από το Τριμελές Πλημμελειοδικείο Θεσσαλονίκης (που εκδικάζει σε δεύτερο βαθμό) για την κατηγορία της πρόκλησης σωματικής βλάβης σε βάρος του τότε προπονητή του Ολυμπιακού, Οσκαρ Γκαρθία. Το δικαστήριο, δηλαδή, αποφάνθηκε ότι δεν τραυματίστηκε από τη ρίψη του χαρτιού ο Ισπανός προπονητής. Πράγμα, φυσικά, που όλη η Ελλάδα ήξερε.</p>
      <p>Δεν πρόκειται για μια απλή δικαστική απόφαση. Πρόκειται για μια απόφαση κόλαφο για πολλούς. Για τον Ολυμπιακό, για τον θεατρίνο Ισπανό κόουτς, για τον διαιτητή εκείνου του αγώνα, τον Αρετόπουλο, για τη λεγόμενη “αθλητική δικαιοσύνη” και, φυσικά, για τους γιατρούς του Διαβαλκανικού, στο οποίο μετέφεραν τον… ετοιμοθάνατο Ισπανό.</p>
      <p>Αλήθεια, τι έχουν να μας πουν οι γιατροί του Διαβαλκανικού που είχαν εφοδιάσει τον Ολυμπιακό με γνωματεύσεις οι οποίες το μόνο που δεν ανέφεραν ήταν ότι ο Γκαρθία γλίτωσε ως εκ θαύματος από... βέβαιο θάνατο; Τι έχουν να μας πουν οι “αθλητικοί δικαστές” που καταδίκασαν τον ΠΑΟΚ με μηδενισμό θεωρώντας ότι ο Γκαρθία είχε τραυματιστεί, τώρα που ένα κανονικό δικαστήριο, που εξέτασε τα πάντα με σχολαστικότητα αποφάνθηκε ότι ΔΕΝ είχε τραυματιστεί;</p>
      <p>Τι έχει να μας πει ο Αρετόπουλος, που χειρίστηκε την όλη υπόθεση με τρόπο που βόλευε τον Ολυμπιακό για να αποδράσει από την Τούμπα νικητής άνευ αγώνα; Τι έχουν να μας πουν και οι αξιότιμοι εκπρόσωποι του Ολυμπιακού για την ανδρεία τους, την εντιμότητά τους και την… ευαισθησία τους για ένα ελληνικό ποδόσφαιρο καθαρό και αξιόπιστο, που θα επιβραβεύει τον καλύτερο στους αγωνιστικούς χώρους;</p>
      <p>Το Τριμελές Πλημμελειοδικείο Θεσσαλονίκης, μ’ αυτή την απόφαση, τους ξεγυμνώνει όλους και καταδεικνύει τη μεγάλη κλοπή που έγινε το 2018. Αν το ματς ΠΑΟΚ-Ολυμπιακού γινόταν κανονικά, πρωταθλητής θα ήταν ο ΠΑΟΚ. Οχι μόνο γιατί θα είχε τρεις βαθμούς από αυτόν τον αγώνα, αλλά και γιατί δεν θα συνέβαινε τίποτε από αυτά που συνέβησαν λίγο αργότερα στο ΠΑΟΚ-ΑΕΚ όταν χρειάστηκε και δεύτερη κλοπή για να μπει φραγμός στην πορεία του ΠΑΟΚ προς την κατάκτηση του τίτλου.</p>
      <p>ΥΓ. Μια εκ των υστέρων ηθική δικαίωση αρκεί; Οχι, φυσικά...</p>
      <p>Στέλιος Γρηγοριάδης</p>
      <h3>Πρέπει να ενημερωθούν και οι ομάδες για τη διερεύνηση της αλλοίωσης αγώνων</h3>
      <p>Eνημερώθηκαν για την έναρξη διερεύνησης από την Επιτροπή Δεοντολογίας της ΕΠΟ οι 28 κατηγορούμενοι για κακουργηματική αλλοίωση αποτελεσμάτων και παράνομο στοιχηματισμό, καθώς και πλημμεληματική σύσταση συμμορίας, όπως εδώ και μέρες έγραψε η Metrosport, παρουσιάζοντας και σχετικό έγγραφο - ντοκουμέντο. Ωστόσο, δεν ενημερώθηκαν οι ομάδες που εμπλέκονται. Θεωρούμε ότι χρέος της κ. Παναγιώτα Σπανού, της ερευνήτριας της Επιτροπής Δεοντολογίας, που έχει αναλάβει την υπόθεση, είναι να ενημερώσει και τις ομάδες, πέρα από τα φυσικά πρόσωπα. Είναι το αυτονόητο.</p>
      <p>Διότι αν, για παράδειγμα, αποδειχθεί ενοχή του Βαγγέλη Μαρινάκη, ενός από τους 28 κατηγορούμενους, δεν θα έχει νόημα να επιβληθεί ποινή μόνο στον ίδιο και όχι και στον Ολυμπιακό, ο οποίος είναι επίσης εμπλεκόμενος σύμφωνα με το βούλευμα, αλλά και σύμφωνα με την κοινή λογική. Αν το κατηγορούμενο φυσικό πρόσωπο συμμετείχε σε αλλοίωση αγώνα από αυτή την αλλοίωση κάποια ομάδα ωφελήθηκε. Η δική του. Γι’ αυτό, άλλωστε, το δικαστικό βούλευμα παραπέμπει όχι μόνο 28 πρόσωπα αλλά και τις ομάδες στις οποίες ανήκουν, όσοι ανήκουν…</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/vothros-xechilise-tha-mas-pnixi-mpocha"/>
        <a href="http://www.metrosport.gr/article/tis-kakomiras-tolmas-na-apochorisis-tolmas"/>
        <a href="http://www.metrosport.gr/article/apo-ton-angelo-ston-ampel"/>
        <a href="http://www.metrosport.gr/article/erithrolefko-xegimnoma-me-kaftes-idisis"/>
        <a href="http://www.metrosport.gr/article/mipos-ke-pali-iraklis-tha-perimeni-enan-gkonto"/>
        <a href="http://www.metrosport.gr/article/kontra-stous-akrovatismous-filosofia-tou-charistea"/>
      </related>
    </article>
  </body>
</html>