<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/people/italia/2019/11/23/pierfrancesco-favino-a-60-anni-saro-un-figo-pazzesco"/>
    <meta property="og:site_name" content="VANITY FAIR"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Pierfrancesco Favino: «A 60 anni sarò un figo pazzesco»"/>
    <meta property="og:description" content="L'attore, che è arrivato al nostro Festival direttamente da New York, racconta l'avventura americana de «Il Traditore». E i suoi cinquant'anni che l'hanno reso più bello, e il privilegio di «riuscire a campare» con il lavoro che sognavi di fare da bambino"/>
  </head>
  <body>
    <article>
      <h1>Pierfrancesco Favino: «A 60 anni sarò un figo pazzesco»</h1>
      <address><time datetime="2019-11-23T00:00:00+00:00">23 Nov 2019</time> by <a rel="author" href="https://www.vanityfair.it/author/ssaltalamacchia" target="_blank">Stefania Saltalamacchia</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/23175435/favino-L1-950x684.jpg"/>
        </figure>
        <figure>
          <img src="https://images.vanityfair.it/gallery/116961/Big/e9c2bea0-dea9-4c1d-8d4d-7a608a080f91.JPG"/>
          <figcaption>
            <b>Peirfrancesco Favino al Vanity Fair Stories</b>
          </figcaption>
        </figure>
        <figure>
          <img src="https://images.vanityfair.it/gallery/116961/Big/7cb907a3-c126-417b-9a4a-254731bf8801.JPG"/>
          <figcaption>
            <b>Peirfrancesco Favino al Vanity Fair Stories</b>
          </figcaption>
        </figure>
        <figure>
          <img src="https://images.vanityfair.it/gallery/116961/Big/35da60b1-7f91-49a5-b681-cf2fd69b9eb9.JPG"/>
          <figcaption>
            <b>Peirfrancesco Favino al Vanity Fair Stories</b>
          </figcaption>
        </figure>
        <figure>
          <img src="https://images.vanityfair.it/gallery/116961/Big/159a1895-dbc3-4972-a7dc-aee75806b356.JPG"/>
          <figcaption>
            <b>Peirfrancesco Favino al Vanity Fair Stories</b>
          </figcaption>
        </figure>
        <figure>
          <img src="https://images.vanityfair.it/gallery/116961/Big/30572387-61c0-467a-9233-b2c7263974eb.JPG"/>
          <figcaption>
            <b>Peirfrancesco Favino al Vanity Fair Stories</b>
          </figcaption>
        </figure>
        <figure>
          <img src="https://images.vanityfair.it/gallery/116961/Big/d75fdc9f-394d-4c72-9272-93ad652c82ce.JPG"/>
          <figcaption>
            <b>Peirfrancesco Favino al Vanity Fair Stories</b>
          </figcaption>
        </figure>
        <figcaption>Peirfrancesco Favino al Vanity Fair Stories</figcaption>
      </slideshow>
      <p>
        <b>L'attore, che è arrivato al nostro Festival direttamente da New York, racconta l'avventura americana de «Il Traditore». E i suoi cinquant'anni che l'hanno reso più bello, e il privilegio di «riuscire a campare» con il lavoro che sognavi di fare da bambino</b>
      </p>
      <p><b>Pierfrancesco Favino</b> a <i>Vanity Fair Stories</i> arriva direttamente da New York e mette le mani avanti: «Se mi blocco su qualcosa, sarà colpa del jet lag». L’attore, 50 anni, ha già iniziato la sua «avventura americana»: <i><b>Il traditore</b>,</i> in cui interpreta il boss mafioso Tommaso Buscetta (regia di Marco Bellocchio), è stato scelto come candidato italiano all’Oscar per il miglior film in lingua straniera. «Abbiamo fatto un bellissimo giro tra Los Angeles e New York per fare vedere il film, sta piacendo molto», racconta dal palco.</p>
      <p>A chiedergli la differenza tra i set italiani e quelli internazionali, che frequenta da metà dei suoi anni, Favino ne è certo: «Sui set internazionali è più complicato creare rapporti umani. Da noi in Italia si creano bellissime famiglie. Anche se sono riuscito a instaurare un buon feeling con Tom Hanks e Ron Howard. Mia madre per anni mi ha preso in giro: “Un tempo non venivi a cena per guardare <i>Happy Days</i> e adesso lavori con lui!».</p>
      <p>Sui 50 anni appena compiuti, l’attore è in pace. D’altronde, gli si fa notare, l’essere diventato un sex symbol con il passare degli anni: «A 60 anni sarò un figo pazzesco, ho uno sviluppo lento <i>(ride</i>, ndr). A 20 anni, di certo, con il mio monociglio non potevo esserlo, poi pian piano mi è venuta questa faccia da camionista, e va un po’ meglio». <b>Essere un sex symbol infastidisce? «No, per carità, mica sono scemo</b> (<i>ride di nuovo, ndr</i>). E poi io rispondo sempre “de gustibus”».</p>
      <p>A ricordare il provino con Bellocchio, Favino spiega di avere voluto fortemente il ruolo di Buscetta: «Il primo provino l’ho fatto il 26 settembre con Bellocchio che mi fa fare cinque scene, dice “bene”, e poi sparisce. Due mesi dopo faccio una cosa che non ho mai fatto: busso alla porta del suo studio e gli dico “<b>sono io quello che stavi cercando. Io devo vincere l’Oscar e lo devo fare con te</b>”. Col senno di poi, spero non porti sfortuna. Il ruolo comunque l’ho ottenuto a marzo, otto mesi dopo».</p>
      <p>Il privilegio di questo mestiere? «Il rapporto con il pubblico. Ho la fortuna di fare quello che sognavo da bambino, ci sono riuscito, ci campo io, e ci campo una famiglia, quindi ho un estremo rispetto per chi viene a vederci, per chi si siede al cinema e paga il biglietto. <b>Io da parte mia ci metto tutto l’impegno possibile, risparmiarmi non fa parte del mio lavoro».</b></p>
      <p>Lo deve anche al padre che non c’è più, e che quando ha iniziato non era contento: «Era il classico genitore preoccupato per il futuro. Quando gli dissi che volevo fare l’attore, mi rispose “<b>Solo una persona con poco sale in zucca vorrebbe fare questo mestiere”. La mia risposta: “Forse ho preso da qualcuno”…</b> Poi ho scoperto che veniva a teatro a vedermi al buio, di nascosto, che ritagliava i pezzetti di giornale. È sempre stato una grande benzina per me, dover dimostrare che non fosse solo un capriccio».</p>
      <p>Sarà di nuovo in sala all’inizio del 2020 in <i>Gli Anni più Belli </i>di Gabriele Muccino e in <i>Hammamet</i> di Gianni Amelio, che ricostruisce gli ultimi anni di Bettino Craxi.<b> Buscetta, Craxi: a un attore tocca imitarli?</b> «In America hanno più l’idea dell’imitarli noi veniamo dalla scuola del travestimento. Ma il fine è arrivare all’anima di quei personaggi».</p>
      <p>Main Partner: ŠKODA<br/>Con il contributo di: Tendercapital Productions, Edison,<br/>Thanks to: Berlucchi, Campari.<br/>Beauty Partner: Guerlain, Perris Monte Carlo.<br/>Iniziative speciali: Motorola, Vitale Barberis Canonico, Zalando, 24Bottles<br/>Institutional Sponsor:  A+E Networks Italia con History, canale 407 di Sky; Rai Cinema; Sky; Taodue Film; Warner Bros. Entertainment Italia;<br/>Media Partner: Yes Milano; RTL 102.5; Urban Vision<br/>Technical Partner:  Verso, che ha realizzato l’app ufficiale di Vanity Fair Stories;<br/>Si ringrazia anche Medusa</p>
      <related>
        <h4>LEGGI ANCHE</h4>
        <a href="https://www.vanityfair.it/people/italia/2019/11/23/corrado-guzzanti-parodia-me-stesso-iniziato-vanity-fair-stories-foto"/>
        <a href="https://www.vanityfair.it/people/italia/2019/11/23/vanity-fair-stories-cesare-cremonini-la-storia-piu-bella-da-raccontare-la-mia"/>
      </related>
    </article>
  </body>
</html>