<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/23/7232784/"/>
    <meta property="og:site_name" content="Українська правда"/>
    <meta property="article:published_time" content="2019-11-23T00:49:44+00:00"/>
    <meta property="og:title" content="Труба очікував на скандальний &quot;злив&quot; записів розмов нібито за його участі"/>
    <meta property="og:description" content="Директор Державного бюро розслідувань Роман Труба заявив, що оприлюднені на Telegram-каналі записи розмов нібито з кабінету директора ДБР “були до певної міри очікувані”."/>
  </head>
  <body>
    <article>
      <h1>Труба очікував на скандальний "злив" записів розмов нібито за його участі</h1>
      <address>
        <time datetime="2019-11-23T00:49:44+00:00">23 Nov 2019, 00:49</time>
      </address>
      <p>Директор Державного бюро розслідувань Роман Труба заявив, що оприлюднені на Telegram-каналі записи розмов нібито з кабінету директора ДБР "були до певної міри очікувані".</p>
      <p><b>Джерело:</b> <a href="https://www.youtube.com/watch?v=Wsy0AQO39bg">виступ</a> Труби в ефірі програми "Свобода слова Савіка Шустера"</p>
      <p><b>Пряма мова:</b> "З приводу записів, які були оприлюднені анонімним абонентом на Telegram-каналі, я можу сказати наступне: вони були до певної міри очікувані. </p>
      <p>Я хочу щоби присутні звернули увагу, в який період часу ці записи були оприлюднені, хто саме перший їх оприлюднив, хто їх розганяв. І це буде відповідь на питання "Для чого і кому вони потрібні"."</p>
      <p><b>Деталі: </b>Конкретної відповіді, чи то його голос на записах, Труба не надав. </p>
      <p>За його словами, "шоу із записами" не відповідає стилю роботи директора ДБР і він за нього не буде нести відповідальність. Він вважає, що оприлюднення записів - це провокації, які створюються через незалежність правоохоронного органу.</p>
      <p>Труба нагадав про прослушку, яка була знайдена в його кабінеті 21 вересня, заявивши, що це ставить загрозу незалежності ДБР. </p>
      <p>Також очільник ДБР наголосив, що не отримував ніколи вказівок щодо будь-яких кримінальних проваджень чи розслідувань. </p>
      <p><b>Пряма мова:</b> "Ні на нарадах, ні в телефонних зв’язках я ніколи не отримував жодних вказівок про спрямування розслідування чи про акцент на будь-яке кримінальне провадження."</p>
      <p><b>Ще більше деталей: </b>Директор ДБР також заявив, що у розслідуванні щодо знайдених "жучків" у його кабінеті є прогрес. Наразі правоохоронці докладають максимум зусиль, щоб виявити виконавців і дати їх діям правову оцінку.</p>
      <p>
        <b>Передісторія:</b>
      </p>
      <ul>
        <li>21 вересня Труба заявив, що виявив у робочому кабінеті <a href="https://www.pravda.com.ua/news/2019/09/21/7226961/">апаратуру для прослуховування</a>, вмонтовану у вентиляційну систему. </li>
        <li>Увечері 19 листопада в месенджері Telegram з'явився анонімний канал під назвою "<a href="https://t.me/trubuprorvalo">Трубу прорвало</a>", де викладають аудіозаписи, зроблені нібито в кабінеті керівника ДБР і на яких чутно схожий на його голос.</li>
        <li>Роман <a href="https://www.pravda.com.ua/news/2019/11/20/7232551/">Труба назвав</a> записи, оприлюднені у Telegram-каналі "Трубу прорвало", провокацією, але відмовився коментувати, чи там звучить саме його голос.</li>
        <li>На записах одного зі співрозмовників імовірний Труба називає "Андрій", "Андрій Йосипович" (можливо, керівник Офісу президента Андрій Богдан).</li>
        <li>На одному з аудіозаписів голос, який нібито належить Трубі, обговорює з іншим чоловіком "підозру по Уляні" (ймовірно, мова про ексочільницю МОЗ Уляну Супрун, – ред.) і просить "підготувати довідки", бо він іде на "доповідь до Володимира Олександровича".</li>
        <li>Також на записах обговорюють, що заступники Труби фігурують на плівках НАБУ, знятих в кабінеті у судді Вовка.</li>
        <li>Крім того, на записах нібито є голос заступника Богдана Андрія Смирнова, який дає вказівки кого допитувати, кого "підвісити", а кого "доганяти".</li>
        <li>На записах нібито Труба зупиняє обшуки на підприємствах Костянтина Жеваго, обговорює те, що п’ятий президент Петро Порошенко не прийшов на допит, і те, що під час візиту МВФ не треба чіпати Приватбанк и НБУ.</li>
        <li>Президент Володимир <a href="https://www.pravda.com.ua/news/2019/11/21/7232611/">Зеленський пообіцяв</a> "розібратись" у ситуації із записами розмов. </li>
      </ul>
      <footer>Ольга Гетьманець, УП</footer>
      <related>
        <a href="https://www.pravda.com.ua/news/2019/11/22/7232779/"/>
        <a href="https://www.pravda.com.ua/news/2019/11/21/7232611/"/>
        <a href="https://www.pravda.com.ua/news/2019/11/20/7232551/"/>
      </related>
    </article>
  </body>
</html>