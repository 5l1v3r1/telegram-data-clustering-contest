<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/calcio/calcio-estero/premier-league/2019/11/23-63684012/mourinho_buona_la_prima_con_il_tottenham_battuto_3-2_il_west_ham/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Mourinho: buona la prima con il Tottenham, battuto 3-2 il West Ham"/>
    <meta property="og:description" content="Il tecnico portoghese conquista un successo importante nel derby contro la formazione di Pellegrini. In gol Son, Lucas Moura e Kane. Finale sofferto con i padroni di casa che sfiorano la rimonta"/>
  </head>
  <body>
    <article>
      <h1>Mourinho: buona la prima con il Tottenham, battuto 3-2 il West Ham</h1>
      <h2>Il tecnico portoghese conquista un successo importante nel derby contro la formazione di Pellegrini. In gol Son, Lucas Moura e Kane. Finale sofferto con i padroni di casa che sfiorano la rimonta</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p><b>TORINO</b> - Vittoria sofferta ma di vitale importanza per <b>Josè Mourinho</b> alla sua prima sulla panchina del <b>Tottenham</b>. La nuova squadra dello <i>Special One</i> si impone per <b>3-2</b> in casa del <b>West Ham</b> nella prima sfida di giornata valida per il 13esimo turno della Premier League. Primi 70' di assoluto dominio per la formazione di Mourinho che si spegne nel finale rischiando una clamorosa rimonta da parte del West Ham. Grazie al risultato odierno, il Tottenham ritrova i 3 punti che mancavano da cinque giornate. Gli Spurs salgono a quota 17 in <a href="https://www.tuttosport.com/live/classifica-PremierLeague.html">classifica</a>, portandosi in zona Europa League.</p>
      <figure>
        <a href="https://www.tuttosport.com/foto/calcio/calcio-estero/premier-league/2019/11/23-63672172/il_ritorno_di_mourinho_in_panchina_debutto_alla_guida_del_tottenham/">
          <img src="https://cdn.tuttosport.com/images/2019/11/23/153114587-31b313bf-0774-49a7-838d-f2652278f353.jpg"/>
        </a>
        <figcaption>Il ritorno di Mourinho in panchina: debutto alla guida del Tottenham<br/><a href="https://www.tuttosport.com/foto/calcio/calcio-estero/premier-league/2019/11/23-63672172/il_ritorno_di_mourinho_in_panchina_debutto_alla_guida_del_tottenham/">Guarda la gallery</a></figcaption>
      </figure>
      <h3>Doppio vantaggio per Mou dopo i primi 45'</h3>
      <p>L’allenatore portoghese cambia solo due giocatori rispetto all’ultima formazione schierata da Pochettino (1-1 contro lo Sheffield Utd) prima dell’esonero. In campo Alderweireld e Lucas Moura al posto di Ndombelé e Lo Celso. Gli Spurs partono subito forte con Kane che va in gol al 3’ ma partendo in posizione di fuorigioco. L’appuntamento con la prima esultanza di Mourinho sulla panchina degli Spurs è rimandata, però, solo di mezz’ora. A scatenare la gioia del portoghese è Son che raccoglie un ottimo assist di Dele Alli e batte il portiere del West Ham Jimenez con un bel sinistro a incrociare. Il calciatore coreano si conferma grande protagonista del match poco dopo fornendo poi a Lucas Moura l’assist per il momentaneo 2-0 a pochi minuti dall’intervallo.</p>
      <p>
        <a href="https://www.tuttosport.com/live/matchcentre/incontro.html?season=2019&amp;competition=8&amp;match=1059831">Tabellino West Ham-Tottenham: statistiche e curiosità</a>
      </p>
      <h3>Che sofferenza nel finale per lo Special One!</h3>
      <p>Il secondo tempo si apre con il momentaneo 3-0 di <b>Kane</b> che realizza il suo 175esimo gol in carriera con la maglia del Tottenham colpendo di testa un perfetto cross di Aurier. Gli Spurs tirano i remi in barca negli ultimi 20' dando al West Ham qualche opportunità per credere nella rimonta. Al 73' arriva la prima rete del West Ham con <b>Antonio</b> che riceve il pallone da Noble e conclude in scivolata alla destra di Gazzaniga. Prima del triplice fischio finale dell'arbitro Oliver è una vera e propria girandola di emozioni al London Stadium. A un minuto dal 90' Rice illude gli Hammers realizzando il gol della speranza annullato però al VAR per fuorigioco; poco dopo è Antonio a seminare il panico in area del Tottenham con una conclusione deviata in angolo. Poco dopo arriva il gol di Ogbonna sugli sviluppi di un corner. Per il West Ham, però, non c'è più tempo e Mourinho può tirare un sospiro di sollievo.</p>
      <related>
        <a href="https://www.tuttosport.com/live/matchcentre/statistiche.html?competition=8"/>
        <a href="https://www.tuttosport.com/news/calcio/calcio-estero/premier-league/2019/11/22-63638461/pochettino_saluta_il_tottenham_ecco_il_messaggio_sulla_lavagna_tattica/"/>
        <a href="https://www.tuttosport.com/archivio/calcio/calcio-estero/premier-league"/>
        <a href="https://www.tuttosport.com/news/calcio/calcio-estero/premier-league/2019/11/22-63645819/united_solskjaer_pochettino_nessun_fastidio_penso_al_mio_lavoro_/?related_news"/>
        <a href="https://www.tuttosport.com/news/calcio/calcio-estero/premier-league/2019/11/22-63638461/pochettino_saluta_il_tottenham_ecco_il_messaggio_sulla_lavagna_tattica/?related_news"/>
        <a href="https://www.tuttosport.com/news/calcio/calcio-estero/premier-league/2019/11/22-63632980/mourinho_maxi-bonus_se_il_tottenham_si_qualifica_in_champions/?related_news"/>
        <a href="https://www.tuttosport.com/news/calcio/calcio-estero/ligue-1/2019/11/21-63625638/il_tecnico_del_lille_contro_mourinho_un_comportamento_di_classe_/?related_news"/>
      </related>
    </article>
  </body>
</html>