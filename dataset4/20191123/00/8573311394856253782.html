<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/diritti/2019/11/23/cappato-dj-fabo-corte-costituzionale-aiuto-al-suicidio-non-punibile"/>
    <meta property="og:site_name" content="VANITY FAIR"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Aiuto al suicidio, ecco quando non è punibile"/>
    <meta property="og:description" content="Dopo quasi due mesi dalla storica sentenza, la Corte Costituzionale ha depositato le motivazioni del verdetto sul caso di Dj Fabo e Marco Cappato"/>
  </head>
  <body>
    <article>
      <h1>Aiuto al suicidio, ecco quando non è punibile</h1>
      <address><time datetime="2019-11-23T00:00:00+00:00">23 Nov 2019</time> by <a rel="author" href="https://www.vanityfair.it/author/mcoviello" target="_blank">Monica Coviello</a></address>
      <p>
        <b>Dopo quasi due mesi dalla storica sentenza, la Corte Costituzionale ha depositato le motivazioni del verdetto sul caso di Dj Fabo e Marco Cappato</b>
      </p>
      <p>«Non è perseguibile chi aiuta al suicidio una persona tenuta in vita da trattamenti di sostegno vitale (come, ad esempio, l’idratazione e l’alimentazione artificiale) e affetta da una <b>patologia irreversibile</b>», che sia «fonte di <b>intollerabili sofferenze</b>, ma che resta pienamente capace di prendere <b>decisioni libere e consapevoli</b>». Lo ha stabilito la Corte Costituzionale, che ha depositato le motivazioni della sentenza sul fine vita del 25 settembre. Per i giudici «l’esigenza di garantire la legalità costituzionale deve prevalere su quella di lasciare spazio alla discrezionalità del legislatore.</p>
      <p>E se la dichiarazione di incostituzionalità rischia di creare vuoti di disciplina che mettono in pericolo diritti fondamentali, la Corte costituzionale deve preoccuparsi di evitarli, ricavando dal sistema vigente i criteri di riempimento, in attesa dell’intervento del Parlamento».</p>
      <p>Secondo la Corte, «l’incriminazione dell’aiuto al suicidio non è, di per sé, in contrasto con la Costituzione ma è giustificata da esigenze di tutela del diritto alla vita, specie delle persone più deboli e vulnerabili, che l’ordinamento intende proteggere evitando interferenze esterne in una scelta estrema e irreparabile, come quella del suicidio. È stata però individuata una <b>circoscritta area</b> in cui l’incriminazione non è conforme a Costituzione». Ed è questo il caso della vicenda che riguarda <a href="https://www.vanityfair.it/news/diritti/2018/01/17/marco-cappato-processo-eutanasia">Marco Cappato, che ha accompagnato in Svizzera il Dj Fabo</a> per il suicidio assistito.</p>
      <p>«In base alla legge sulle disposizioni anticipate di trattamento (legge 22 dicembre 2017, n. 219, sulle DAT), il paziente in tali condizioni (che «dovranno essere verificate da una struttura pubblica del Servizio sanitario nazionale»)», e a partire da una procedura medicalizzata, «<b>può già decidere di lasciarsi morire </b>chiedendo l’interruzione dei trattamenti di sostegno vitale e la sottoposizione a sedazione profonda continua, che lo pone in stato di incoscienza fino al momento della morte. Decisione che il medico è tenuto a rispettare».</p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/news/diritti/2017/07/11/marco-cappato-imputazione-coatta-aiuto-suicidio-dj-fabo"/>
        <a href="https://www.vanityfair.it/news/approfondimenti/2018/01/18/tiziana-siciliano-ecco-chi-e-la-pm-che-si-e-rifiutata-di-accusare-cappato"/>
      </related>
    </article>
  </body>
</html>