<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/cyberbiz/detail/9620000111405"/>
    <meta property="og:site_name" content="MGR Online"/>
    <meta property="article:published_time" content="2019-11-23T00:38:00+00:00"/>
    <meta property="og:title" content="เศรษฐกิจแย่ ไอทีช่วยได้? (Cyber Weekend)"/>
    <meta property="og:description" content="ไม่ว่าเศรษฐกิจจะถดถอยแค่ไหน แต่ผู้บริหารออราเคิล (Oracle) มั่นใจว่าเทคโนโลยีไอทีทั้งปัญญาประดิษฐ์ (AI) และการเรียนรู้ด้วยเครื่อง (ML) จะช่วยได้ โดยเฉพาะโอกาสใหม่ที่ธุรกิจจะเห็นได้เร็วขึ้นผ่านระบบวิเคราะห์ข้อมูล กลายเป็นระบบธุรกิจแ"/>
  </head>
  <body>
    <article>
      <h1>เศรษฐกิจแย่ ไอทีช่วยได้? (Cyber Weekend)</h1>
      <address><time datetime="2019-11-23T00:38:00+00:00">23 Nov 2019, 00:38</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011435801.JPEG"/>
        <figcaption>ทวีศักดิ์ แสงทอง กรรมการผู้จัดการ ออราเคิล คอร์ปอเรชั่น ประเทศไทย</figcaption>
      </figure>
      <p><b>ไม่ว่าเศรษฐกิจจะถดถอยแค่ไหน แต่ผู้บริหารออราเคิล (Oracle) มั่นใจว่าเทคโนโลยีไอทีทั้งปัญญาประดิษฐ์ (AI) และการเรียนรู้ด้วยเครื่อง (ML) จะช่วยได้ โดยเฉพาะโอกาสใหม่ที่ธุรกิจจะเห็นได้เร็วกว่ายุคก่อนผ่านระบบวิเคราะห์ข้อมูล กลายเป็นระบบเศรษฐกิจแบบอิงประสบการณ์หรือ Experience Ecosystem ที่ธุรกิจจะแข่งขันได้ดีขึ้นเพราะสามารถเข้าถึงกลุ่มลูกค้าที่ไม่ได้รับการดูแลดีเท่าที่ควร</b><br/><br/>ทุกวันนี้ Oracle ย้ำว่า Experience Ecosystem เกิดแล้ว และบริษัทไม่ต้องลงทุนซื้อระบบราคาเกินล้าน แต่สามารถจ่ายเงินวิเคราะห์ข้อมูลได้หลักหมื่นบาทต่อเดือน และหยุดค่าใช้จ่ายได้ทันทีที่ไม่ต้องการใช้งาน รวมถึงสามารถกลับมาจ่ายเงินอีกครั้งได้เมื่อต้องการวิเคราะห์ข้อมูลในยามจำเป็น<br/><br/>หนึ่งในหลายสิ่งที่ Oracle ทำเพื่อให้ตัวเองอยู่รอดในยุคเศรษฐกิจฝืด คือการจุดพลุบริการชื่อ "Always Free" ซึ่งเป็นครั้งแรกในประวัติศาสตร์ 40 ปีของบริษัท ที่เปิดให้ลูกค้าสามารถขยับไปใช้ฐานข้อมูลอัตโนมัติได้แบบไม่จำกัดเวลา ซึ่งเชื่อว่าจะมีส่วนผลักดันธุรกิจ Oracle ไทยแบบก้าวกระโดดในช่วงปีหน้า<br/><br/><b>***รัฐบาลใหม่ลงทุนคึกคัก</b><br/><br/>ทวีศักดิ์ แสงทอง กรรมการผู้จัดการ ออราเคิล คอร์ปอเรชั่น ประเทศไทย มองสถานการณ์ลงทุนในประเทศไทยขณะนี้โดยแบ่งออกเป็น 2 ส่วน ส่วนแรกคือภาครัฐซึ่งเห็นชัดว่าหลังจากมีรัฐบาลใหม่ โครงการใหญ่ที่เกี่ยวกับเทคโนโลยีนั้นเดินได้เร็วกว่าเดิม ซึ่ง Oracle เองก็จะมีโครงการใหญ่กับภาครัฐที่สามารถประกาศได้ต้นปีหน้า<br/><br/>"วันนี้ผู้บริหารงานราชการเห็นความสำคัญให้หน่วยงานย่อยได้ใช้งาน Cloud ภายในองค์กร โดยสามารถใช้ได้เลยแบบไม่ต้องขอตามกระบวนการอนุมัติแล้ว ช่วงหลังปีใหม่ Oracle จะประกาศความร่วมมือกับภาครัฐ ในการส่งบุคลากรและผู้ใช้ภาครัฐมากกว่า 2,000 คน เข้าไปอธิบายวิธีการใช้ Cloud เพื่อให้บุคลากรรัฐสามารถใช้งาน AI และ ML บริหารงานบริการประชาชนได้ดีขึ้น ถือเป็นมิติใหม่ที่โครงการเดินได้เร็วกว่าเดิม"<br/><br/>ส่วนที่ 2 คือเอกชน ทวีศักดิ์มองว่าปัจจุบันองค์กรใหญ่มีงบเกินหมื่นล้านบาทในการปรับธุรกิจเพื่อรับยุคดิจิทัลหรือดิจิทัลทรานฟอร์เมชัน และองค์กรระดับกลางที่ยังลังเลกับการลงทุน ก็จะเริ่มเห็นความคุ้มค่า ซึ่งแม้จะยังขาดบุคลากร แต่การมีเทคโนโลยีที่ไม่ต้องใช้คนก็สามารถทำให้เริ่มต้นดิจิทัลทรานฟอร์เมชันได้เร็วขึ้น</p>
      <figure>
        <iframe src="https://www.youtube.com/embed/8Kqn0AunWh0" width="560" height="315" data-service="Youtube" scrolling="no"/>
      </figure>
      <p>"เทคโนโลยีที่ Oracle มี ปัจจุบันถูกลดราคาลงเหลือเดือนละประมาณ 50,000 บาท ตกปีละราว 600,000 บาท ลดลงจากเดิมที่ธุรกิจต้องลงทุนเกิน 10 ล้านบาท ซึ่งหากองค์กรสามารถลดความเสี่ยง และเพิ่มโอกาสการแข่งขันได้ก็ถือว่าเป็นการลงทุนที่คุ้มค่า"<br/><br/>ทวีศักดิ์มองว่า 5G ในเมืองไทยจะทำให้เกิดโอกาสการลงทุนเพิ่มขึ้นอีกมาก โดยที่ผ่านมากลุ่มสถาบันการเงินยังคงลงทุนมากเป็นอันดับหนึ่ง รองลงมาคือหน่วยงานรัฐและกลุ่มค้าปลีก อย่างไรก็ตามกลุ่มบริษัทโทรคมนาคมกลับมีการลงทุนที่เบาบางลง ซึ่งคาดว่าเมื่อ 5G มา การลงทุนในกลุ่มนี้จะคึกคักยิ่งกว่าเดิม<br/><br/>อย่างไรก็ตาม ผู้บริหาร Oracle ชี้ว่าภาวะเศรษฐกิจไม่ดีจนต้องรัดเข็มขัดนั้นเกิดขึ้นแล้วกับบางธุรกิจไทย จากเดิมองค์กรต้องเตรียมงบลงทุนหลักสิบล้าน และรู้สึกว่ายุ่งยากต้องเรียนรู้ แต่วันนี้มีฐานข้อมูลเทคโนโลยีอัจฉริยะ Autonomous Data Warehouse บน Cloud ที่ผู้ใช้จะสามารถคลิกเพื่อรับรายงานในรูปกราฟ แล้วรับผลวิเคราะห์ข้อมูลได้เลยโดยไม่ต้องรอแผนกไอที<br/><br/>"ถ้าไม่เอา AI เข้ามา ธุรกิจอาจจะสร้างประสบการณ์ใหม่ไม่ได้ และยิ่งในยุคที่มีสงครามการค้า เทคโนโลยีจะช่วยได้แน่นอน" ทวีศักดิ์ระบุ "การวิเคราะห์ข้อมูลนี้จะทำให้บริษัทเห็นพฤติกรรมลูกค้าบางกลุ่มที่ไม่ได้ดูแลเป็นพิเศษ กลายเป็น Experience Ecosystem ที่ธุรกิจสามารถมองหาประสบการณ์ใหม่ ที่จะทำให้เกิดธุรกิจใหม่ ซึ่งไม่ว่าเศรษฐกิจจะดีหรือไม่ดี ธุรกิจก็จะอยู่รอด หากธุรกิจคิดและใช้ความรู้สึกในมุมมองลูกค้าแล้วนำเทคโนโลยีมาจับ"<br/><br/>ทวีศักดิ์ยกตัวอย่างว่าการวิเคราะห์ข้อมูลบนคลาวด์ทำให้เกิดบริการใหม่ เช่น บริการประกันภัยรถยนต์ที่สามารถยกเลิกได้ในวันที่ไม่ได้ขับขี่ หรือธุรกิจสายการบินที่สามารถพยากรณ์ความเสี่ยงขาดทุนได้ในช่วงที่การท่องเที่ยวซบเซาลง ยังมีอุตสาหกรรมรถยนต์ที่เริ่มเห็นการเช่าซื้อ โดยขณะนี้เริ่มมีโปรแกรมจ่ายเงินค่าซื้อรถเฉพาะวันที่ใช้งาน เจาะกลุ่มนักท่องเที่ยว ซึ่งจะคุ้มค่าและปลอดภัยกว่า <br/><br/>"ลักษณะนี้คือ Experience Ecosystem ซึ่งเป็นกลไกที่จะทำให้ตอบโจทย์เรื่องเศรษฐกิจโลกที่ท้าทายมากขึ้น" ทวีศักดิ์อธิบาย "ธุรกิจอาจจะคิดโมเดลเหล่านี้เองได้ แต่จะเห็นได้เร็วขึ้นถ้าวิเคราะห์ข้อมูล"<br/><br/>ทวีศักดิ์ยอมรับว่าในต่างประเทศ Experience Ecosystem เกิดขึ้นโดยที่ยังมีบางกฎหมายจำกัดจนทำให้บริการขยายตัวไม่ได้เท่าที่ควร โดยเฉพาะเรื่องของความปลอดภัย เช่น บริการเติมน้ำมันถึงบ้าน จะต้องมีถังดับเพลิงติดตามมาด้วย เบื้องต้นเชื่อว่า Experience Ecosystem ใช้เวลาพัฒนาไม่นานในแง่เทคโนโลยี แต่การบอกให้พนักงานปรับขั้นตอนการดำเนินงาน มักจะใช้เวลามากกว่า<br/><br/>"แต่ไม่ว่าอย่างไร ถ้าธุรกิจกำลังหนีตาย ยังไงก็ต้องมีบริการลักษณะนี้ออกมา"<br/><br/><b>***ปีหน้าขยาย Cloud</b><br/><br/>สำหรับปีหน้า Oracle ระบุว่าจะจัดตั้งศูนย์ข้อมูล Data Center Cloud มากขึ้นในปี 2020 เมื่อเทียบกับคู่แข่งที่มีมากที่สุด 25 แห่ง แต่ CEO Oracle ประกาศว่าจากปัจจุบันที่มีคลาวด์โลเคชัน 16 แห่ง ปีหน้าจะเพิ่มขึ้นเป็น 36 แห่ง โดยสิงคโปร์จะเป็นแห่งที่ 20 ที่ บริษัทจะเปิดตัวในปีหน้า<br/><br/>"สาเหตุที่ Oracle ยังไม่ลงทุนตั้ง Data Center ในไทย เป็นเพราะตลาดไทยยังเน้น Private Cloud ซึ่งระบบของบริษัทสามารถทำงานร่วมกับ Data Center ในต่างประเทศได้โดยไม่มีความหน่วง โดยก่อนหน้าที่จะมี Data Center ในสิงคโปร์ องค์กรไทยสามารถใช้ Public Cloud ของ Oracle โดยเชื่อมต่อจากญี่ปุ่นได้แบบไม่มีปัญหา"</p>
      <figure>
        <img src="https://mpics.mgronline.com/pics/Images/562000011435802.JPEG"/>
      </figure>
      <p>ปัจจุบัน สัดส่วนลูกค้าไทยที่ใช้ Private Cloud กับ Oracle มีจำนวนราว 70% ขณะที่ 30% เป็น Public Cloud จุดนี้ผู้บริหารระบุว่านับในแง่จำนวนลูกค้า ไม่ใช่ปริมาณงานหรือเวิร์กโหลด โดยฐานลูกค้าราว 50% เป็นภาครัฐ<br/><br/>ทั้งนี้แผนการลงทุนในธุรกิจคลาวด์ของ Oracle ถูกประกาศในงาน Oracle Open World 2019 ซึ่งมีข่าวใหญ่คือการเปิดตัวระบบ Public Cloud รุ่นที่ 2 หรือ Gen 2 ที่สามารถรองรับระบบอัตโนมัติแบบไม่ต้องกลัวล่ม เพราะระบบสามารถพยากรณ์ความเสี่ยงล่วงหน้าได้ 2 ชั่วโมง และเมื่อเห็นพฤติกรรมน่าสงสัยก็จะสามารถปิดกั้นและเพิ่มทรัพยากรได้อัตโนมัติ<br/><br/>นอกจากระบบที่สามารถดักจับพฤติกรรมน่าสงสัยล่วงหน้าได้แบบไม่ต้องใช้แรงงานคน Oracle ยังเปิดตัวความร่วมมือกับคู่แข่งอย่าง Microsoft และ VMware ซึ่งทำให้ระบบ Azure และ VMware สามารถคุยกับแพลตฟอร์ม Oracle ได้ทันที<br/><br/>อีกโครงการสำคัญที่ถูกประกาศในงานนี้คือบริการ Always Free ซึ่งผู้บริหาร Oracle ประเทศไทยหวังให้คนไทยทุกคน ทั้งนักศึกษา องค์กรขนาดใดก็ได้ มาทดลองใช้ Autonomous Database ซึ่งสามารถทำแอปพลิเคชั่น และทดสอบกับฟังก์ชัน AI ได้เลย<br/><br/>"เป็นครั้งแรกในประวัติศาสตร์ 40 ปีของบริษัท ครั้งนี้เราเปิดให้ใช้ฟรีตลอดไม่กำหนดระยะเวลา และถ้าต้องการเพิ่มขึ้นก็จะนับเป็นเครดิต ถือเป็นโครงการที่ Oracle ให้สิทธิพิเศษมูลค่าหลักแสน สูงกว่าคู่แข่งมากกว่า 2-3 เท่าตัว"</p>
      <figure>
        <img src="https://mpics.mgronline.com/pics/Images/562000011435803.JPEG"/>
      </figure>
      <p>การให้สิทธิทดลองใช้ฟรีเช่นนี้ ถูกมองว่าเป็นความพยายามของ Oracle ที่ต้องดิ้นรนเพิ่มฐานลูกค้าที่เป็นองค์กรขนาดกลางและองค์กรเกิดใหม่ ซึ่งหนีไปใช้บริการที่มีภาพลักษณ์ราคาสบายกระเป๋ามากกว่า แม้ปัจจุบัน Oracle จะการันตีว่าตัวเองเติบโตมากกว่า 339% ตลอด 5 ปีที่ผ่านมา โดยบอกว่าธุรกิจที่เติบโตส่วนใหญ่เป็น ERP Cloud ผลจากการซื้อบริษัท NetSuite ผู้ให้บริการ ERP Cloud กับองค์กร SMB ซึ่งทำให้องค์กรเล็กสามารถจ่ายเงินค่าระบบ ERP หลักหมื่นต่อเดือน ลดข้อจำกัดเรื่องการลงทุนซอฟต์แวร์และฮาร์ดแวร์หลายล้านบาท<br/><br/>"เราตั้งใจทำ CSR เมื่อผลประกอบการดีขึ้นจึงอยากตอบแทนสังคม" ทวีศักดิ์กล่าว "สิ่งที่โครงการนี้ให้จะไม่ใช่แค่ดาต้าเบส แต่เป็นการให้ตัวประมวลผลด้วย เปรียบเทียบเท่ากับการให้เซิร์ฟเวอร์ ซึ่งถ้าจะต้องพัฒนาแอปพลิเคชั่นก็สามารถทำได้ครบหมดโดยไม่ต้องเสียค่าบริการ เราอยากให้กลุ่มเป้าหมายซึ่งเป็นนักศึกษาและองค์กรทั่วไปได้รู้ว่า Oracle ไม่ได้แพงอย่างที่คิด ของเราดีแต่ไม่แพงอย่างที่เข้าใจกัน และวันนี้เทคโนโลยีไปไกลมากโดยไม่ต้องจ่ายแพงแล้ว"<br/><br/>ท่ามกลางเสียงที่มองว่า Oracle ลูกค้าหด แต่ Oracle โชว์ตัวเลขว่าสามารถเพิ่มจำนวนฐานลูกค้าได้ 12,000 ราย ซึ่งเป็นลูกค้าใหม่ ทั่วโลกในช่วงเวลา 5 ปี กลุ่มนี้ใช้บริการ On Premise หรือการติดตั้งระบบคลาวด์ของตัวเองในองค์กร แต่ตัวเลขนี้ยังน้อยกว่าจำนวนผู้ใช้บริการ Cloud ใหม่ที่มากกว่า 32,000 ราย บนอัตราการเติบโตของบริษัท 106%</p>
      <figure>
        <img src="https://mpics.mgronline.com/pics/Images/562000011435804.JPEG"/>
      </figure>
      <p>ผู้บริหารยอมรับว่าการแข่งขันสูงในตลาด Data Center วันนี้มีส่วนทำให้ Oracle ต้องปฏิวัติตัวเอง จุดนี้ทวีศักดิ์ในฐานะ MD Oracle ที่รับตำแหน่งครบ 11 เดือน มองว่าความท้าทายในปีที่ 2 คือการผลักดันแนวคิด Experience Ecosystem ให้ทีมงานคนไทยสามารถสร้างประสบการณ์กับลูกค้าโดยไม่ใช้เทคโนโลยีอย่างเดียว<br/><br/>"ถือเป็นความท้าทายใหม่ของผม เพราะตัวเทคโนโลยีเรามีเกินความต้องการ แต่สิ่งที่จะโฟกัสมากขึ้น คือการให้ลูกค้าเลือกเราเพราะประสบการณ์ เป็นโจทย์ใหญ่ที่ Oracle มอบให้กับพนักงานทั่วโลกต้องโฟกัสในปีหน้า"<br/><br/>เป้าหมายปีหน้าที่ทวีศักดิ์มองนั้นเกี่ยวข้องกับสิ่งที่ Oracle ประกาศในงาน Oracle Open World ผู้บริหารมองว่าสิ่งที่จะช่วยประเทศไทยได้มากคือ Private Cloud รูปแบบใหม่ที่จะตอบโจทย์ธุรกิจไทยได้มาก ส่วนที่ 2 คือฝ่ายบริหารทรัพยากรบุคคลและการบริหารบริษัทไทยเช่นจะมีเครื่องมือครบทั้งด้าน AI และ ML จะมียูสเคสในไทยมากขึ้นซึ่งจะทำให้ตลาดขยายตัวมากขึ้น และส่วนที่ 3 คือ Always Free ซึ่งจะช่วยปรับลดความกลัวขององค์กรลงไปได้มาก<br/><br/>จากการพูดคุยกับองค์กรใหญ่ ทวีศักดิ์ระบุว่าองค์กรใหญ่มองสงครามการค้าเป็นเรื่องปกติ เพราะหากไม่มีสงครามราคาหรือวิกฤตการณ์อื่นทางเศรษฐกิจ ก็มักจะมีเรื่องอื่นที่ต้องปรับหรือดำเนินการอยู่แล้ว <br/><br/>"ไม่ใช่ว่าองค์กรใหญ่ไม่กังวล แต่เป็นเพราะองค์กรใหญ่มีกลไกจัดการอยู่แล้วและมีมาตรการในการชะลอการลงทุนได้ทันที แต่ในองค์กรกลางอาจจะยังมีการปรับพนักงานออก ขณะที่องค์กรเล็กอาจจะต้องปรับตัวมากขึ้น"<br/><br/>ทั้งหมดจึงวนกลับมาที่เทคโนโลยี ในฐานะตัวช่วยที่ธุรกิจส่วนใหญ่คิดถึง.</p>
      <related>
        <h4>แกลเลอรี</h4>
        <a href="https://mgronline.com/cyberbiz/photo-gallery/9620000111405"/>
      </related>
    </article>
  </body>
</html>