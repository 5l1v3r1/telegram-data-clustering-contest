<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/magazin/nezaslisan-izpad-selektorja-vujovica-umri-ze-enkrat-da-te-ne-vidim-vec-se-je-drl-na-slovenskega-igralca-vlaha-742722"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Nezaslišan izpad selektorja Vujovića: &quot;Umri že enkrat, da te ne vidim več,&quot; se je drl na slovenskega igralca Vlaha"/>
    <meta property="og:description" content="Predsednik rokometne zveze Slovenije Franjo Bobinac je obsodil izpad slovenskega selektorja Veselina Vujovića na nedavni tekmi lige Seha med njegovim Zagrebom"/>
  </head>
  <body>
    <article>
      <h1>Nezaslišan izpad selektorja Vujovića: "Umri že enkrat, da te ne vidim več," se je drl na slovenskega igralca Vlaha</h1>
      <h2>
        <b>Predsednik rokometne zveze Slovenije Franjo Bobinac je obsodil izpad slovenskega selektorja Veselina Vujovića na nedavni tekmi lige Seha med njegovim Zagrebom in beloruskim Brest Meškovom, so včeraj sporočili z RZS, kjer dodajajo, da izjavo ocenjujejo kot absolutno nesprejemljivo.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">STA</a></address>
      <p>"Način komuniciranja slovenskega selektorja Veselina Vujovića obsojam. Čeprav je morda šlo za poskus vzpodbuditve ekipe, se je vse skupaj izrazilo kot velika nemoč, nazadnje pa spremenilo v nespodobno in neprimerno izjavo. Vsakdo lahko ima svoj značaj in cilj. Morda imajo podoben način komuniciranja tudi nekateri ostali veliki trenerji, vendar sam tega nikakor ne odobravam. Menim, da je šport, tudi tisti vrhunski, ne le tekmovanje, temveč tudi zgled in vzgoja mladih v zrele osebnosti. Kot sem že dejal, izjavo selektorja Vujovića obsojam in jo označujem za absolutno nesprejemljivo. Pri meni ima zaradi tega visoko dvignjen rumeni karton," so Bobinca povzeli na zvezi.<br/><br/>Mediji so v preteklih dneh poročali, da se je Vujović na omenjeni tekmi med odmorom hudo znesel nad slovenskim igralcem Aleksom Vlahom. "Umri," je vpil slovenski selektor in zraven preklinjal. "Umri že enkrat, da te ne vidim več," je nato nadaljeval.<br/><br/>Nad besedami Veselina Vujovića je ogorčen tudi dolgoletni reprezentant Miha Žvižej, ki je na Twitterju zapisal: "Kdo se tako pogovarja s človekom? In vi mu pravite legenda?" je zapisal. Vujović se zaradi izpada še ni odzval.</p>
      <p>loading...</p>
    </article>
  </body>
</html>