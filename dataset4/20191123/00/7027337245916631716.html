<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699682/%DB%B2%DB%B5-%D9%87%D8%B2%D8%A7%D8%B1-%D9%86%D9%81%D8%B1-%D8%AF%D8%B1-%D8%A7%D9%86%D8%AA%D8%B8%D8%A7%D8%B1-%D9%BE%DB%8C%D9%88%D9%86%D8%AF-%D8%B9%D8%B6%D9%88"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="۲۵ هزار نفر در انتظار پیوند عضو"/>
    <meta property="og:description" content="رئیس مرکز مدیریت پیوند و درمان بیماری‌های وزارت بهداشت بابیان اینکه ۲۵ هزار هموطن در انتظار پیوند اعضا هستند، گفت: شاهرود بالاترین شاخص اهدای عضو را در کشور دارد."/>
  </head>
  <body>
    <article>
      <h1>۲۵ هزار نفر در انتظار پیوند عضو</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>رئیس مرکز مدیریت پیوند و درمان بیماری‌های وزارت بهداشت بابیان اینکه ۲۵ هزار هموطن در انتظار پیوند اعضا هستند، گفت: شاهرود بالاترین شاخص اهدای عضو را در کشور دارد.</p>
      <p>مهدی شادنوش در گفتگو با مهر، ضمن بیان اینکه سال گذشته یک هزار پیوند اعضا از بیمار مرگ مغزی به بیماران نیازمند عضو در کشور صورت گرفته است، ابراز داشت: این درحالی‌ است که ۲۵ هزار نفر در انتظار پیوند اعضا هستند که این رقم آمار بسیار بالایی به شمار می رود.</p>
      <p>وی بابیان اینکه یکی از روش‌های درمان بیماری صعب‌العلاج یا روش‌های التیام‌بخش مناسب پیوند مغز استخوان است، افزود: ایران در زمره کشورهای پیشتاز در این حوزه محسوب می‌شود که در منطقه توسعه و گسترش بسیاری یافته است.</p>
      <p>
        <b>انجام سالانه ۱۴۰۰ پیوند مغز استخوان در کشور</b>
      </p>
      <p>رئیس مرکز مدیریت پیوند و درمان بیماری‌های وزارت بهداشت با یادآوری اینکه سالانه یک هزار و ۲۰۰ لغایت یک هزار و ۴۰۰ پیوند مغز و استخوان در کشور صورت می‌گیرد، گفت: تقریباً امکان درمان ۲۴ بیماری صعب‌العلاج از این طریق وجود دارد.</p>
      <p>شادنوش بابیان اینکه شاخص اهدای عضو در کشور ۱۱.۵ به ازای هر یک‌میلیون نفر است، ابراز داشت: شاخص مطلوب برای ایران ۴۰ است لذا بافرهنگ بالای مردم شاهرود این شاخص در شش‌ماهه نخست نزدیک ۷۰ مورد گزارش می‌شود که جزو بالاترین شاخص در کشور به شمار می‌رود که می‌خواهیم از این طریق مراتب قدرشناسی را از طرف بیماران نیازمند به مردم خوب شاهرود ابلاغ شود.</p>
      <p>وی بابیان اینکه یکی از مشکلات عمده در پیوند اعضا از طرف بیمه‌های درمانی است که تعهدات خود را انجام نمی‌دهند، تصریح کرد: علیرغم آنکه پیوند مقرون‌به‌صرفه‌تر از روش‌های سنتی درمان است ولی متأسفانه بیمه‌ها به آن بالندگی لازم نرسیده و مسئله پیوند را جدی‌تر ازآنچه هست نگرفتند و مصوبات دولت را بعد از چند سال گذشته اجرایی نمی‌کنند.</p>
      <p>
        <b>فعالیت ۶۰۰ مرکز دیالیز در کشور</b>
      </p>
      <p>رئیس مرکز مدیریت پیوند و درمان بیماری‌های وزارت بهداشت بابیان اینکه قطعاً تحریم‌ها کار را برای دسترسی به داروهای خاص سخت کرده است، افزود: با تدابیری که در کشور صورت گرفته و پیش‌بینی‌های به عمل‌آمده بسیاری از این داروها در داخل و باکیفیت و هم‌طراز با نوع خارجی آن تولید می‌شود و تقریباً این داروها از طرف دولت پوشش داده می‌شود.</p>
      <p>شادنوش بابیان اینکه ۶۰۰ مرکز دیالیز در کشور فعال هستند، ابراز داشت: امروز این امکان از دورترین نقاط تا مراکز استان‌ها و شهرهای بزرگ توسعه داده‌شده و حمایت‌های مختلف مالی صورت می‌گیرد و برای دارو نیز حمایت‌های خوبی انجام می‌شود.</p>
      <p>وی تغذیه نامناسب و کم‌تحرکی را از جمله دلایل مختلف در شیوع بیماری‌هایی همچون دیابت و فشارخون ذکر کرد و با تاکید بر اینکه برای سلامت جسم باید به سبک زندگی توجه بیشتری شود، اضافه کرد: میزان شیوع بیماری‌ها و انواع مختلف اختلالات کلیوی در کشور از میانگین جهانی بالاتر است و این موضوع به سبک زندگی ما برمی‌گردد و لذا هموطنان باید به مرحله پیشگیری توجه بیشتری نشان دهند.</p>
    </article>
  </body>
</html>