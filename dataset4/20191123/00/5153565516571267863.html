<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://reporter.si/clanek/slovenija/logar-najprej-je-drzava-potem-je-arso-nad-arsom-je-pa-zoran-jankovic-742719"/>
    <meta property="og:site_name" content="Revija Reporter"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Anže Logar: Najprej je država, potem je Arso, nad Arsom je pa Zoran Janković"/>
    <meta property="og:description" content="DZ je včeraj na izredni seji ministrstvu za okolje in prostor priporočil, naj do pridobitve dokumentacije in presoje vplivov na okolje zadrži gradnjo kanaliz"/>
  </head>
  <body>
    <article>
      <h1>Anže Logar: Najprej je država, potem je Arso, nad Arsom je pa Zoran Janković</h1>
      <h2>
        <b>DZ je včeraj na izredni seji ministrstvu za okolje in prostor priporočil, naj do pridobitve dokumentacije in presoje vplivov na okolje zadrži gradnjo kanalizacijskega kanala C0 na kraku od Broda do Ježice. Priporočili so mu tudi, naj preveri postopke umeščanja trase cevovoda v prostor. Minister Simon Zajc je zagotovil, da sklepe že izvajajo.</b>
      </h2>
      <address><time datetime="2019-11-23T00:00:00+00:00">23 Nov 2019</time> by <a rel="author">STA</a></address>
      <p>DZ priporoča ministrstvu za okolje in prostor, da v okviru svojih pristojnosti in na podlagi pravnih sredstev, ki jih dopušča veljavna zakonodaja, nemudoma sprejme vse ukrepe, s katerimi bo do pridobitve vse zahtevane dokumentacije o projektu in presoje vplivov na okolje zadržal oz. ustavil gradnjo kanalizacijskega kanala C0 na spornem kraku od Broda do Ježice, se glasi sprejeti sklep. Z drugim so poslanci ministrstvu priporočili, naj preveri pravilnost postopkov umeščanja trase cevovoda v prostor.<br/><br/>Vladi je DZ priporočil, da zagotovi spoštovanje ustavne in neodtujljive pravice do zasebne lastnine ter zaščito vseh virov pitne vode kot ustavno varovane kategorije. V primeru ugotovljenih morebitnih nepravilnosti, ki bi izhajale iz rezultatov revizije postopka in drugih nadzorstvenih postopkov, pa okoljskemu ministrstvu tudi priporoča, da sproži ustrezne postopke ugotavljanja kazenske, disciplinske in civilne odgovornosti.<br/><br/>Poslanci so bili enotni - DZ je priporočila sprejel s 67 glasovi za in nobenim proti.<br/><br/>Minister za okolje in prostor Zajc je v začetku izredne seje poudaril, da ministrstvo vse predlagane sklepe dejansko že izvaja. "Bo pa, če bodo sklepi sprejeti na današnji seji državnega zbora, to pomembna podpora vladi in ministrstvu pri izpeljavi vseh aktivnosti, katerih namen je natančna preveritev že izvedenih postopkov in ugotovitev dejanskega stanja," je dejal.<br/><br/>"Revizija je pokazala na sum nepravilnosti v odločitvah in slabih praks v postopkih, predvsem v smislu sledljivosti in kontrole. Zato sem že izdal navodila organom v sestavi, se te prakse izboljšajo in kako naj jih izboljšajo," je poudaril. Agencija RS za okolje (Arso) in direkcija za vode danes delata drugače, je zatrdil.<br/><br/>Medtem razpis za izbiro izvajalca recenzije tehničnih rešitev kanala C0 ni bil uspešen zaradi slabega odziva ter neprimernosti prispelih ponudb, je pojasnil minister. Razpis bodo zato ponovili. Pregled postopka umeščanja projekta v prostor in pravni pregled zakonitosti izdanih odločb pa potekata.<br/><br/>"Na podlagi ugotovitev bodo sprejete odločitve, ki bodo odgovorne in zakonite. Ocenjujemo, da je nekaj časa še na razpolago, saj se dela na celotni trasi ne izvajajo, ker investitor še ni pridobil vseh gradbenih dovoljenj," je dodal ob tem.</p>
      <p>Pojasnil je še, da dosedanji inšpekcijski nadzori na mestih, kjer se dela že izvajajo, niso pokazali nepravilnosti: "Po podatkih, ki izhajajo iz upravnih nadzorov inšpektorata za okolje in prostor, investitor izvaja dela na območjih, kjer ima pridobljena pravnomočna gradbena dovoljenja."<br/><br/>Poslanci so bili v razpravi precej enotni ne glede na politični pol. "Poslanci smo ... dokazali, da v primeru, ko govorimo o zaščiti pitne vode, barva naših političnih nazorov v resnici ni pomembna," je poudaril Gregor Perič (SMC). Enotnost je po njegovem prepričanju jasno sporočilo ministru, da bo s sodelavci našel kar najbolj ustrezne rešitve.<br/><br/>Anže Logar (SDS) je v imenu predlagatelja poslancem sicer očital več mesecev ignorance. "Končno ste ugotovili, da je s tem projektom res nekaj narobe. A 18 mesecev je šlo že mimo. In nekdo je to spretno izkoristil," je dejal in poudaril, da je v primeru projekta C0 hierarhija očitno malce drugačna kot sicer v državi: "Najprej je država, potem je Arso, nad Arsom je pa Zoran Janković."<br/><br/>"Ta projekt je tako sporen, da bo, če ne pride do takojšnje ustavitve in spremembe, treba evropska sredstva nesporno vračati, projekt ne bo uspešno zaključen in škoda bo enormna," je svaril Zvonko Černač (SDS). Vprašal se je tudi, kako je mogoče gradbeno dovoljenje za tako velik projekt pridobivati po delih: "To je nekaj podobnega, kot če bi nekdo dobil gradbeno dovoljenje, najprej za klet, ki si gradi hišo, potem za mansardo, potem bi mu dali naknadno pa še za dve nadstropji vmes."<br/><br/>"Na mestu je vprašanje, zakaj je do sporne gradnje tega kanalizacijskega projekta sploh lahko prišlo, komu je to v interesu in ali Ljubljana tak projekt sploh potrebuje," se je strinjala Monika Gregorčič (SMC). "Najbrž je v ozadju denar," je ocenila. Koliko milijonov je vreden morebiten poseg v vodovarstveno okolje ter kolikšna je cena takšnega početja, se je vprašal tudi Matjaž Nemec (SD).<br/><br/>Franc Kramar (SAB) se je vprašal, ali so v Sloveniji vsi župani enaki pred zakonom in kako je bilo mogoče, da je bilo izdano gradbeno dovoljenje za projekt C0 brez vseh potrebnih soglasij. "Zadeva res smrdi," je dejal. "Kot bivši župan sem izredno presenečen, da sploh je prišlo do teh dovoljenj," je menil tudi Marko Bandelli (SAB).<br/><br/>Da so poslanci neupravičeno kritični do uradnikov, ki morajo delati po načelu zakonitosti, pa je menil Dušan Verbič (SMC). Izpostavil je, da je bilo potrebnih 17 soglasij, da je bila prošnja za gradbeno dovoljenje sploh popolna. Pavšalne trditve, da je bilo gradbeno dovoljenje izdano brez vseh potrebnih predlog, je zato krivično, je bil prepričan. "Dejstvo je, da predvolilne aktivnosti lahko potekajo tudi štiri leta," je še očital Logarju.<br/><br/>Logar je ob koncu seje ocenil, da so sprejeti sklepi za "ministrstvo za okolje in prostor s hrbetnico" dovolj, da sprejme vse potrebne aktivnosti. "Upam, da ne bo ostalo pod vtisom statistik črpanja evropskih sredstev - da se torej ne bo zavoljo zagotavljanja odstotka (počrpanih sredstev) zamižalo na eno oko in projekt vodilo naprej, kot da se ni nič zgodilo," je dejal in poudaril, da "kanalizacija enostavno ne sodi na vodovarstveno območje".</p>
      <p>loading...</p>
    </article>
  </body>
</html>