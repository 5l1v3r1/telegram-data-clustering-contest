<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699583/%D8%A8%D8%B1%D8%A7%D9%86%DA%A9%D9%88-%D9%85%D9%86-%DA%86%D8%B1%D8%A7-%D8%A8%D8%A7%DB%8C%D8%AF-%D8%AF%D8%B1%D8%A8%D8%A7%D8%B1%D9%87-%D8%AA%DB%8C%D9%85%E2%80%8C%D9%85%D9%84%DB%8C-%D8%AD%D8%B1%D9%81-%D8%A8%D8%B2%D9%86%D9%85-%D8%AF%DB%8C%D8%AF%D8%A7%D8%B1%D9%85-%D8%A8%D8%A7-%D8%B3%D9%81%DB%8C%D8%B1-%D8%A7%DB%8C%D8%B1%D8%A7%D9%86-%D8%AF%D9%88%D8%B3%D8%AA%D8%A7%D9%86%D9%87-%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="برانکو: من چرا باید درباره تیم‌ملی حرف بزنم؟/ دیدارم با سفیر ایران دوستانه بود"/>
    <meta property="og:description" content="مگر ویلموتس سرمربی ایران نیست؟ من چرا باید درباره تیم ملی حرف بزنم؟» او ترجیح داد اظهار نظری درباره شایعات اخیر نداشته باشد. او تنها گفت در کرواسی به سر می برد. برانکو گفت: «پیشنهاداتی دارم ولی تا زمان نهایی نشدن آنها حرفی نمی زنم"/>
  </head>
  <body>
    <article>
      <h1>برانکو: من چرا باید درباره تیم‌ملی حرف بزنم؟/ دیدارم با سفیر ایران دوستانه بود</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>مگر ویلموتس سرمربی ایران نیست؟ من چرا باید درباره تیم ملی حرف بزنم؟» او ترجیح داد اظهار نظری درباره شایعات اخیر نداشته باشد. او تنها گفت در کرواسی به سر می برد. برانکو گفت: «پیشنهاداتی دارم ولی تا زمان نهایی نشدن آنها حرفی نمی زنم</b>
      </p>
      <figure>
        <img src="https://cdn.asriran.com/files/fa/news/1398/9/2/1039498_187.jpg"/>
      </figure>
      <p>این روزها شایعات زیادی درباره حضور دوباره برانکو ایوانکوویچ روی نیمکت تیم‌ملی ایران شنیده می‌شود.</p>
      <p>به گزارش خبرآنلاین؛شایعات هر روز جدی تر می‌شود. فدراسیون فوتبال از عملکرد مارک ویلموتس بلژیکی راضی نیست. شایعات زیادی درباره احتمال فسخ قرارداد این مربی شنیده می شود. وزیر ورزش هم در آخرین مصاحبه خود به انتقاد از عملکرد این مربی در تیم ملی پرداخت. کاملا پیداست وضعیت برای او خوب نیست و هر لحظه ممکن است اتفاق جدیدی برایش روی نیمکت ایران رخ دهد. البته ویلموتس در خارج از ایران به سر می برد و ترجیح می دهد در این شرایط همچنان به تعطیلات و استراحتش ادامه دهد.</p>
      <p>اواسط هفته گذشته شایعه شد به احتمال زیاد برانکو جایگزین این مربی می شود. به گفته وزارت ورزش فدراسیون حقوق سه ماه آینده ویلموتس را هم پرداخت کرده. است. گویا فدراسیون فوتبال بدش نمی آید رقمی هم روی آن بگذارد و بتواند فسخ قرارداد را از این مربی بگیرد و سریعا فرد دیگری را جایگزین او کند. در این شرایط از نظر اعضای هیات رئیسه فدراسیون فوتبال برانکو بهترین گزینه به حساب می آید.</p>
      <p>در روزهای اخیر نقل و قول های مختلفی از این مربی کروات منتشر شده است. البته این مربی می گوید ترجیح داده درباره ایران حرف نزند. وقتی چهارشنبه شب و بعد از دیدار برانکو با سفیر ایران در کرواسی گفت و گویی با این مربی داشتیم، او اعلام کرد چرا باید الان درباره تیم ملی ایران حرف بزند؟</p>
      <p>برانکو در این باره گفت: «مگر ویلموتس سرمربی ایران نیست؟ من چرا باید درباره تیم ملی حرف بزنم؟» او ترجیح داد اظهار نظری درباره شایعات اخیر نداشته باشد. او تنها گفت در کرواسی به سر می برد. برانکو گفت: «پیشنهاداتی دارم ولی تا زمان نهایی نشدن آنها حرفی نمی زنم.»</p>
      <p>از مربی کروات درباره جلسه اش با سفیر ایران در کرواسی سوال کردیم که پاسخ داد: «این یک جلسه دوستانه بین ما بود.» بعد از قطع شدن ناگهانی، برانکو دیگر تماس های خود را پاسخ نداد تا نشان دهد این روزها که بازار شایعات داغ است، تصمیم گرفته سکوت کند. شاید هم این خواسته ای است که فدراسیون فوتبال از مرد کروات داشته است. مهدی تاج از روزی که بر مسند ریاست فدراسیون فوتبال نشسته ترجیح داده در سکوت و به دور از چشم همه کارها را پیش ببرد که البته گاها این اتفاق ضرر سنگینی برای او و فدراسیون فوتبال داشته است.</p>
      <p>نکته کلیدی و مهم بعد از شایعه حضور برانکو در تیم ملی این است که فدراسیون فوتبال به هیچ وجه آن را تکذیب نکرد. خیلی ها می گویند اگر شایعه حضور برانکو از اساس اشتباه بود، فدراسیون فوتبال به آن واکنش نشان می داد. سایت رسمی این فدراسیون ولی به تازگی بیانیه ای منتشر کرد مبنی بر اینکه تیم ملی به جام جهانی صعود خواهد کرد. حتی در این بیانیه هم آنها کوچکترین واکنشی به شایعات اخیر درباره حضور برانکو نشان ندادند. بی شک اگر فدراسیون تمایلی در این زمینه نداشت، مثل تمام اخباری که تکذیب می کند، حضور برانکو را هم تکذیب می کرد.</p>
      <p>به نظر می رسد در پشت پرده اتفاقاتی در جریان است. فضا برای مارک ویلموتس بلژیکی اصلا مناسب و مهیا نیست. مسئولان فدراسیون فوتبال از بازیکنان هم درباره رفتارها و همینطور تمرینات او سوال کرده اند و به این نتیجه رسیده اند داخل تیم هم کسی از او رضایت ندارد. اکثر بازیکنان معتقدند تیم ملی با ویلموتس روی اصول تمرین نمی کند و او معمولا برنامه خاصی برای کار با بازیکنان در آستانه بازی ها ندارد. خیلی ها معتقدند وقتی او برای مرحله اول مقدماتی که خیلی حساس نیست و معمولا قدرت ها به سادگی از آن صعود می کنند، به مشکل خورده، در مرحله دوم شانسی برای موفقیت همراه با تیم ملی ندارد چراکه در آن مرحله همه بزرگان آسیا حضور دارند و رقابت بسیار فشرده خواهد شد.</p>
      <p>فعلا فدراسیون ترجیح می دهد در سکوت همه چیز را پیش ببرد ولی خیلی ها منتظر اتفاقات تازه هستند. آیا مارک ویلموتس برکنار می شود و برانکو جایگزین او خواهد شد؟ آیا یک مربی ایرانی جایگزین ویلموتس می شود و آیا کلا تغییراتی رخ نمی دهد؟</p>
    </article>
  </body>
</html>