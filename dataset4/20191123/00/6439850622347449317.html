<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/462637/%e0%a6%9a%e0%a6%9f%e0%a7%8d%e0%a6%9f%e0%a6%97%e0%a7%8d%e0%a6%b0%e0%a6%be%e0%a6%ae-%e0%a6%93-%e0%a6%b8%e0%a6%be%e0%a6%a4%e0%a6%95%e0%a7%8d%e0%a6%b7%e0%a7%80%e0%a6%b0%e0%a6%be-%e0%a6%a5%e0%a7%87%e0%a6%95%e0%a7%87-%e0%a6%aa%e0%a7%8d%e0%a6%b0%e0%a6%be%e0%a7%9f"/>
    <meta property="og:site_name" content="Daily Janakantha"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="চট্টগ্রাম ও সাতক্ষীরা থেকে প্রায় সাত কোটি টাকার সোনা উদ্ধার"/>
    <meta property="og:description" content="জনকণ্ঠ ডেস্ক ॥ চট্টগ্রাম বিমানবন্দর টয়লেট থেকে চার কোটি টাকার স্বর্ণ উদ্ধার করা হয়েছে। একইসময় জব্দ করা হয় দেড় কোটি টাকার বিদেশী সিগারেট। এদিকে ভারতে পাচারকালে সাতক্ষীরার সীমান্ত থেকে উদ্ধার করা হয় ৪শ’ ভরি স্বর্ণ। এর আনুমানিক মূল্য ২ কোটি ৮০ লাখ টাকা। -খবর স্টাফ ..."/>
  </head>
  <body>
    <article>
      <h1>চট্টগ্রাম ও সাতক্ষীরা থেকে প্রায় সাত কোটি টাকার সোনা উদ্ধার</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>জনকণ্ঠ ডেস্ক ॥ চট্টগ্রাম বিমানবন্দর টয়লেট থেকে চার কোটি টাকার স্বর্ণ উদ্ধার করা হয়েছে। একইসময় জব্দ করা হয় দেড় কোটি টাকার বিদেশী সিগারেট।</p>
      <p>এদিকে ভারতে পাচারকালে সাতক্ষীরার সীমান্ত থেকে উদ্ধার করা হয় ৪শ’ ভরি স্বর্ণ। এর আনুমানিক মূল্য ২ কোটি ৮০ লাখ টাকা। -খবর স্টাফ রিপোর্টারদের পাঠানো।</p>
      <p>চট্টগ্রাম শাহ আমানত আন্তর্জাতিক বিমানবন্দরে টয়লেটে মিলেছে প্রায় ৪ কোটি টাকার স্বর্ণ। এছাড়া বিমানের একটি ফ্লাইটে আসা যাত্রীর কাছ থেকে জব্দ করা হয়েছে প্রায় দেড়কোটি টাকার বিদেশী সিগারেট। শুক্রবার কাস্টমস গোয়েন্দা শাখার কর্মকর্তারা এ অবৈধ স্বর্ণ ও সিগারেট উদ্ধার করেন।</p>
      <p>শাহ আমানত বিমানবন্দরের ব্যবস্থাপক উইং কমান্ডার সারওয়ার ই জামান জানান, শুল্ক গোয়েন্দা অধিদফতরের কর্মকর্তারা একটি টয়লেটে ৭০ স্বর্ণবার খুঁজে পান, যার ওজন ৮ কেজি ১৭০ গ্রাম। গোপন সংবাদ থাকায় ওই ফ্লাইটের যাত্রীদের ওপর আগে থেকেই কড়া নজরদারির ব্যবস্থা করা হয়। কাস্টমস গোয়েন্দা শাখার কর্মকর্তারা অভিযান চালাতে পারেন, তা অনুমান করতে পেরে পাচারকারীরা স্বর্ণবারগুলো টয়লেটে ফেলে যায়। পলিথিনে মোড়া ছিল এসব স্বর্ণ।</p>
      <p>কাস্টমস কর্মকর্তারা জানান, বিমানবন্দর দিয়ে স্বর্ণ আসছে গোপন তথ্যে এ খবর ছিল। সে জন্য তৎপরতাও বৃদ্ধি করা হয়। অবশেষে পাওয়া যায় ৮ কেজি ১৭০ গ্রাম স্বর্ণ। কিন্তু কোন ফ্লাইটে এ স্বর্ণ চট্টগ্রামে এসেছে তা এখনও নিশ্চিত হওয়া যায়নি। পাচারকারী চক্রকে ধরতে অনুসন্ধান চলছে। এ বিষয়ে কাস্টমস এ্যাক্ট অনুযায়ী ব্যবস্থা গ্রহণ করা হয়েছে।</p>
      <p>এদিকে, শুক্রবার মদিনা থেকে আসা বিমানের একটি ফ্লাইট থেকে উদ্ধার করা হয়েছে ১ কোটি ৪৩ লাখ ৮৬ হাজার টাকার বিদেশী সিগারেট। গোয়েন্দা তথ্যের ভিত্তিতে ভোর ৫টা ৩৯ মিনিটে অবতরণ করা বিজি-১৩৮ ফ্লাইটে সিগারেটগুলো পাওয়া যায়। তবে একজনের কাছে নয়, ওই ফ্লাইটের ২৯ যাত্রীর কাছ থেকে সিগারেটগুলো উদ্ধার হয়। তাদের লাগেজ চেক করে পাওয়া যায় ৭ হাজার ১৮৩ মিনি কার্টন সিগারেট। আটক করা সমুদয় সিগারেট জব্দ করা হয়েছে।</p>
      <p>সাতক্ষীরা সীমান্তে স্বর্ণ জব্দ</p>
      <p>এদিকে ভারতে পাচারকালে সাতক্ষীরার কাকডাঙ্গা সীমান্তে ৪ কেজি ৬৭০ গ্রাম স্বর্ণ জব্দ করেছে বর্ডার গার্ড বাংলাদেশ বিজিবি। ভরি হিসাবে এর ওজন চার শ’ ভরি। বাজারে এর মূল্য ২ কোটি ৮০ লাখ টাকা। শুক্রবার সকালে বিজিবির একটি টহল দল এই সোনা আটক করে।</p>
      <p>বিজিবির কাকডাঙ্গা বিওপির নায়েক সুবেদার ওলি জানান বিজিবির টহল দলটি সীমান্তে টহলের সময় সড়কে মোটরসাইেকেলে দুই ব্যক্তি তাদের সামনে পড়ে। বিজিবি দেখে তারা মোটরসাইকেলটি ফেলে দ্রুত পালিয়ে যায়। তিনি জানান মোটরসাইকেলটিতে একটি পলিথিনে মোড়ানো ভারি দ্রব্য দেখে বিজিবি তা খুলতেই বেরিয়ে পড়ে স্বর্ণ। তিনি জানান এর ওজন ৪ কেজি ৬৭০ গ্রাম। ভরি বা তোলা হিসাবে এর ওজন ৪শ’ ভরি। এর ব্জাার মূল্য দুই কোিট আশি লাখ টাকা। তবে স্বর্ণ পাচারকারীদের গ্রেফতার করতে পারেনি বিজিবি। পরে ওই স্বর্ণ নিয়ে যাওয়া হয় সাতক্ষীরায় বিজিবির ৩৩ ব্যাটালিয়ন সদর দফতরে। সাতক্ষীরার ৩৩ বিজিবি ব্যাটালিয়ন অধিনায়ক লে. কর্নেল গোলাম মহিউদ্দিন খন্দকার বিষয়টি নিশ্চিত করেছেন।</p>
    </article>
  </body>
</html>