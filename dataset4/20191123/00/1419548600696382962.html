<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/5c4nfv"/>
    <meta property="og:site_name" content="News7 Tamil"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="தலைமறைவான நித்தியானந்தா இமயமலையில் இருப்பதாக தகவல்!"/>
    <meta property="og:description" content="தலைமறைவான நித்தியானந்தா இமயமலையில் இருப்பதாக தகவல்!"/>
  </head>
  <body>
    <article>
      <h1>தலைமறைவான நித்தியானந்தா இமயமலையில் இருப்பதாக தகவல்!</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">niruban</a></address>
      <p>
        <b>தலைமறைவான நித்தியானந்தாவை காவல்துறை தீவிரமாகத் தேடிக் கொண்டிருக்கிறது. அவர் இமயமலையில் பதுங்கி இருப்பதாகவும் தகவல் வெளியாகி உள்ளது. </b>
      </p>
      <p>கடவுளை போல் தன்னை அலங்கரித்துக் கொண்டு, புன்னகை தவழும் முகத்துடன் காட்சியளித்த நித்யானந்தா தனி ராஜாங்கமே நடத்தி வந்தார். ஓயாத சர்ச்சைகள் தன்னை சுற்றி வந்தாலும் சளைக்காமல் இருந்த நித்யானந்தாதான் லேட்டஸ்ட்டாக புறப்பட்ட அதிரடி குற்றச்சாட்டுகளால் தலைமறைவாகி உள்ளார்.பெங்களூர் அருகே உள்ள பிடதியில் ஆசிரமம் நடத்தி வரும் நித்தியானந்தாவுக்கு, இந்தியா மட்டுமின்றி, வெளிநாடுகளிலும் கிளைகள் உள்ளன. இந்நிலையில், குஜராத் மாநிலம் ஆமதாபாத்தின் புறநகர் பகுதியான ஹிராபூரில் உள்ள ஆசிரம கிளையின் சார்பில், அடுக்குமாடி குடியிருப்பு ஒன்றில் வீடு எடுத்து பெண்கள், சிறுமிகள் என நான்கு பேரை தங்க வைத்ததாகவும், நன்கொடை வசூலிக்க வைத்து சித்ரவதை செய்ததாகவும் புகார் எழுந்தது. பிடதி ஆசிரமத்தில் உள்ள தனது மகள்களை சந்திக்க ஆசிரம நிர்வாகிகள் அனுமதி வழங்க மறுப்பதாக தெரிவித்து, பெங்களூருவைச் சேர்ந்த ஜனார்த்தன சர்மா என்பவர், குஜராத் உயர்நீதிமன்றத்தை நாடினார். இதனைத் தொடர்ந்து அடுக்குமாடி குடியிருப்பில் பெண்கள் மற்றும் சிறுமிகள் அடைத்து வைக்கப்பட்டு இருந்தது அம்பலமானது.  </p>
      <p>ஜனார்த்தன ஷர்மாவின் புகார் தொடர்பாக நித்யானந்தா மற்றும் அவரது பெண் சீடர்கள், ஆசிரம நிர்வாகிகள் சாத்வி பிரன்பிரிய நந்தா, பிரியதத்வ ரித்தி கிரண் உள்ளிட்டோர் மீது ஆமதாபாத் காவல்துறையினர் வழக்கு பதிவு செய்தனர். அவர்களில் சாத்வி பிரன்பிரிய நந்தா, பிரியதத்வ ரித்தி கிரண் ஆகியோர் கைது செய்யப்பட்டதோடு, பெண்கள் மற்றும் சிறுமிகள் என நான்கு பேர் மீட்கப்பட்டனர். இவர்கள் ஆசிரமத்தில் வலுக்கட்டாயமாகத் தங்க வைக்கப்பட்டதும் துன்புறுத்தப்பட்டதும் விசாரணையில் தெரியவந்துள்ளது. நித்யானந்தாவின் ஹிராபூர் ஆசிரமத்தின் நிலம் டெல்லி பப்ளிக் பள்ளிக்கு சொந்தமானது என்பது தெரிய வந்தது. சட்ட விதிமுறைகளை மீறி அந்த நிலத்தை ஆசிரமம் நடத்த குத்தகைக்கு கொடுத்ததாக பள்ளியின் முதல்வர் ஹிதேஷ் புரியை போலீசார் கைது செய்ததாகவும், பின்னர் அவர் ஜாமீனில் விடுதலை செய்யப்பட்டதாகவும் காவல் துறையினர் தெரிவித்தனர். நித்தியானந்தாவுக்கு எதிரான ஆதாரங்களை திரட்டும் பணியில் ஈடுபட்டுள்ளதாகவும் கூறினர். இதற்கிடையே வெளிநாட்டுக்கு தப்பி ஓடிவிட்டதாக வெளியான தகவலுக்கு நித்தியானந்தா மறுப்பு தெரிவித்து வீடியோ வெளியிட்டுள்ளார். தமது ஃபேஸ்புக் பக்கத்தில் அவர் வெளியிட்டுள்ள வீடியோவில், தாம் ஓடி ஒளியவில்லை என்றும் இமயமலையில் இருப்பதாகவும் தெரிவித்துள்ளார். </p>
      <p>தன்னை யாராலும் தொட முடியாது என்றும் உலகமே தமக்கு எதிராக இருப்பதாகவும் வீடியோவில் குறிப்பிட்டுள்ள நித்யானந்தா, தான் உண்மைகளை பேசுவதை நீதிமன்றத்தாலும் தடுக்க முடியாது என்று கூறியுள்ளார். குழந்தைகளை கடத்தி வைத்துள்ளதாக கூறப்படும் குற்றச்சாட்டை மறுத்துள்ள நித்யானந்தா  தனது அனைத்து குரு குலத்திலும் உள்ள குழந்தைகளிடம் பெற்றோர்கள் எப்போது வேண்டுமானாலும் பேசலாம் என்றும் அந்த வீடியோவில் தெரிவித்துள்ளார்.</p>
      <p>இதற்கிடையே நித்யானந்தா வெளிநாடு சென்றதற்கான அதிகாரப்பூர்வ தகவல் இல்லை என்று மத்திய வெளியுறவுத் துறை செயலர் ரவிஷ்குமார் தெரிவித்துள்ளார். வெளியுறவுத் துறை அதிகாரிகளுடன் தொடர்பில் இருப்பதாகவும் விரைவில் நித்யானந்தாவை கைது செய்துவிடுவோம் என்றும் குஜராத் மாநில காவல்துறை கூறியுள்ளது. தலைமறைவாக உள்ள நித்யானந்தா காவல்துறையிடம் சிக்கும்போது பல்வேறு அதிர்ச்சிகள் வெளியாகும் என்பதே தற்போதைய நிலவரமாக உள்ளது.</p>
    </article>
  </body>
</html>