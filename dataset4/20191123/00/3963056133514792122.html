<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/sport/calcio/torino_inter_diretta_live_punteggio_risultato_formazioni-4881733.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="L'Inter domina nella pioggia di Torino: granata travolti 3-0"/>
    <meta property="og:description" content="L’Inter passeggia al Grande Torino e tiene il ritmo della Juventus rilanciandosi a -1 dalla vetta, piove sul bagnato su un Torino in crisi di identità, risultati e classifica, contestato..."/>
  </head>
  <body>
    <article>
      <h1>L'Inter domina nella pioggia di Torino: granata travolti 3-0</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Alberto Mauro</a></address>
      <p>L’<b>Inter </b>passeggia al <b>Grande Torino </b>e tiene il ritmo della <b>Juventus </b>rilanciandosi a -1 dalla vetta, piove sul bagnato su un <b>Torino </b>in crisi di identità, risultati e classifica, contestato a fine gara dai tifosi insieme a <b>Mazzarri </b>e <b>Cairo</b>. Sotto il diluvio l’Inter è più squadra, costruisce con pazienza e colpisce con cinismo, il Toro invece è brutto e senz’anima. Dopo 12 minuti la svolta: <b>Belotti </b>esce per infortunio e l’Inter passa con <b>Lautaro </b>(sesta rete in 13 partite) che sfonda tra <b>Izzo </b>e <b>Nkoulou </b>e fredda <b>Sirigu</b>. Nessuna reazione al vantaggio avversario da parte di un Toro in una fase involutiva preoccupante, l’unico guizzo del primo tempo è una deviazione sotto misura di <b>De Silvestri </b>ma <b>Handanovic </b>si supera, poco prima dell’intervallo arriva il raddoppio nerazzurro su cross di <b>Biraghi </b>e deviazione vincente di <b>de Vrij</b>, al primo centro stagionale. Unica nota stonata per l’Inter l’infortunio al ginocchio destro di <b>Barella</b>, costretto ad abbandonare il campo; una distorsione che sarà valutata nei prossimi giorni secondo il report nerazzurro a caldo.</p>
      <p>Nella ripresa la musica non cambia, i nerazzurri non mollano di un centimetro, nonostante l’emergenza la squadra di <b>Conte </b>è più compatta che mai e lo dimostra con il 3-0 di <b>Lukaku</b>, che si sbarazza di <b>Bremer </b>e trafigge Sirigu sul secondo palo. Per il Toro è di nuovo notte fonda e Mazzarri sotto esame e nel finale sul campo piovono fischi e insulti per tutti.</p>
      <p>
        <a href="https://www.ilmessaggero.it/sport/statistiche/ceds/calcio/live/live.shtml?slug=torino_inter_20191123&amp;comp=serie_a&amp;year=2020">LEGGI LA CRONACA</a>
      </p>
      <p>
        <a href="https://www.ilmessaggero.it/sport/statistiche/ceds/calcio/live/index.shtml?competition_path=serie_a">LEGGI LA CLASSIFICA</a>
      </p>
      <footer>Ultimo aggiornamento: 24 Novembre, 00:38<br/>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/sport/calcio/torino_inter_le_pagelle_lautaro_lukaku_handanovic-4882214.html"/>
        <a href="https://www.ilmessaggero.it/sport/calcio/milan_napoli_diretta_live_formazioni_punteggio_classifica-4881731.html"/>
        <a href="https://www.ilmessaggero.it/sport/calcio/pagelle_milan_napoli_voti_fa_tutto_bonaventura_mentre_allan_non_si_arrende_mai-4882065.html"/>
        <a href="https://www.ilmessaggero.it/sport/calcio/ibrahimovic_e_il_ritorno_al_milan_massara_per_ora_solo_una_suggestione-4882007.html"/>
      </related>
    </article>
  </body>
</html>