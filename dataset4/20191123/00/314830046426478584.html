<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939274/%D8%A7%D9%81%D8%B2%D8%A7%DB%8C%D8%B4-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D9%88-%D9%87%D8%B4%D8%AF%D8%A7%D8%B1-%D8%A8%D9%87-%D8%A8%DB%8C%D9%85%D8%A7%D8%B1%D8%A7%D9%86-%D8%AA%D9%86%D9%81%D8%B3%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="افزایش آلودگی هوا و هشدار به بیماران تنفسی"/>
    <meta property="og:description" content="مدیر پیش‌بینی و هشدار سازمان هواشناسی گفت: آلاینده‌های جوی در شهرهای صنعتی و پرجمعیت به دلیل پایداری جو در حال افزایش است که در این راستا توصیه می‌شود‌ کودکان، افراد مسن و بیماران تنفسی و قلبی، از تردد در سطح شهر خودداری کنند."/>
  </head>
  <body>
    <article>
      <h1>افزایش آلودگی هوا و هشدار به بیماران تنفسی</h1>
      <h2>کاهش سردی هوا در کشور</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>مدیر پیش‌بینی و هشدار سازمان هواشناسی گفت: آلاینده‌های جوی در شهرهای صنعتی و پرجمعیت به دلیل پایداری جو در حال افزایش است که در این راستا توصیه می‌شود‌ کودکان، افراد مسن و بیماران تنفسی و قلبی، از تردد در سطح شهر خودداری کنند.</i>
      </p>
      <p>صادق ضیائیان در گفت‌وگو با فارس، در تشریح آخرین وضعیت جوی کشور اظهار داشت: امروز شاهد بارش پراکنده برف و باران در برخی مناطق شمال‌شرق و همچنین سواحل خزر هستیم و از فردا تا چهارشنبه در اغلب مناطق کشور دما افزایش می‌یابد و جو پایدار خواهد بود. </p>
      <p>مدیر پیش‌بینی و هشدار سازمان هواشناسی افزود: به دلیل پایداری جو و سکون هوا پیش‌بینی می‌شود به تدریج آلاینده‌های جوی در شهرهای صنعتی و پرجمعیت افزایش یابد که در این راستا  توصیه می‌شود‌، کودکان، افراد مسن و بیماران تنفسی و قلبی از تردد در سطح شهر خودداری کنند.</p>
      <p>وی گفت: سامانه بارشی جدید از بعدازظهر چهارشنبه وارد کشور می‌شود و ابتدا در شمال‌غرب و غرب کشور با فعالیت این سامانه، بارش برف و باران خواهیم داشت.</p>
      <p>مدیر پیش‌بینی و هشدار سازمان هواشناسی افزود: روز پنج‌شنبه سامانه بارشی مذکور در این مناطق ادامه فعالیت دارد و فعالیت آن به شکل رگبار،‌ گاهی رعد و برق و در مناطق کوهستانی و مرتفع به صورت برف است، همچنین روز پنج‌شنبه ‌‌جنوب غرب و غرب کشور تحت فعالیت این سامانه بارشی قرار می‌گیرد. </p>
      <p>ضیائیان در تشریح وضعیت جوی پایتخت گفت: آسمان تهران فردا نیمه‌ابری همراه با غبار محلی پیش‌بینی می‌شود، روز دوشنبه نیز آسمان تهران نیمه‌ابری است و روزهای سه‌شنبه و چهارشنبه آسمان تهران صاف است؛ بیشینه و کمینه دما فردا در تهران 8 و یک درجه خواهد بود. </p>
      <p>وی گفت: روز آینده ‌‌بجنورد و اردبیل با کمینه دمای 7 درجه زیر صفر سردترین مراکز استان و بندرعباس و اهواز با بیشینه دمای 26 درجه بالای صفر گرمترین مراکز استان خواهند بود؛ همچنین فردا در 18 استان کمینه دما صفر و زیر صفر درجه است. </p>
    </article>
  </body>
</html>