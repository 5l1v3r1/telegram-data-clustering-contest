<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hdblog.it/indossabili/recensioni/n513029/recensione-apple-airpods-pro-test-prova-prezzo/"/>
    <meta property="og:site_name" content="www.hdblog.it"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Recensione Apple AirPods Pro: belle e comode, ma non sono il top"/>
    <meta property="og:description" content="Le cuffie sono diventate ormai un accessorio quasi necessario; tutti o quasi ne possiedono un paio, che siano a filo, over-ear, in-ear o true wireless. In effetti questo settore si è diversificato moltissimo negli ultimi anni, così da rispondere alle esigenze più disparate degli utenti e sopperire alla dipartita - sempre più frequente - del caro e vecchio jack audio. Lo sa bene Apple che ha messo in commercio da qualche settimana i nuovi AirPods Pro, modello che si aggiunge alla precedente generazione che resta quindi a suo posto. "/>
  </head>
  <body>
    <article>
      <h1>Recensione Apple AirPods Pro: belle e comode, ma non sono il top</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Gabriele Arestivo</a></address>
      <p><b>Le cuffie sono diventate ormai un accessorio quasi necessario</b>; tutti o quasi ne possiedono un paio, che siano a filo, over-ear, in-ear o true wireless. In effetti questo settore si è diversificato moltissimo negli ultimi anni, così da rispondere alle esigenze più disparate degli utenti e sopperire alla dipartita - sempre più frequente - del caro e vecchio jack audio. Lo sa bene Apple che ha messo <a href="https://www.hdblog.it/indossabili/articoli/n511677/apple-airpods-pro-279-euro-auricolari/"><b>in commercio da qualche settimana i nuovi AirPods Pro</b></a>, modello che si aggiunge alla precedente generazione che resta quindi a suo posto. </p>
      <p>Cambia ovviamente la natura intrinseca degli AirPods, adesso da considerarsi <b>dei veri e propri in-ear grazie ai gommini proprietari in silicone </b>che permettono di isolare parzialmente dai suoni esterni, con una maggior aderenza rispetto alla vecchia versione e un plus che si chiama noise canceling. La prima volta che si vede questa tecnologia in casa Apple e un motivo in più per chieder un maggior esborso a chi vuol portarsi a casa queste cuffiette. Giustificato? Vediamo. </p>
      <h3>LEGGERISSIME E, SOPRATTUTTO, COMODE</h3>
      <figure>
        <img src="https://hd.tudocdn.net/884363?w=1000&amp;fit=clip"/>
      </figure>
      <p>Condizione fondamentale è poterle tenere addosso e non avere particolari fastidi, le in-ear non sono infatti amate da tutti per la loro "invasività" e<b> i gommini stessi giocano un ruolo fondamentale. Apple ne include tre paia in confezione </b>per le diverse misure, tutte in silicone e con un sistema di aggancio proprietario; su iPhone è possibile anche eseguire un test che valuta l'aderenza del paio in prova, ma attenzione ai falsi positivi visto che è comune avere "l'ok" con due o tutte e tre le alternative. </p>
      <p>Generalmente trovo questi gommini molto comodi, <b>mi spiace solo che la casa di Cupertino non abbia incluso delle alternative in schiuma </b>come ha invece fatto <a href="https://www.hdblog.it/2019/08/09/recensione-sony-wf-1000xm3-prezzo-italia/"><b>Sony con le dirette concorrenti WF-1000XM3</b></a>. Peccato, si tratta forse di un dettaglio ma questo materiale è certamente più sofisticato e comodo, capace di adattarsi ancora meglio al condotto uditivo dove si vanno ad inserire. </p>
      <p>Il design è cambiato molto in questa generazione e in meglio: personalmente non ho mai amato gli AirPods e <b>trovo questo modello Pro più discreto, bilanciato ed esteticamente piacevole. </b>Ogni auricolare pesa 5,4 g ed è lungo 30,9 mm, contro i 40,5 mm di un AirPods, un centimetro in meno che fa la differenza se inserito in un contesto così particolare. <b>Si possono tenere all'orecchio senza fastidio anche per qualche ora</b>, non ho infatti riscontrato particolari pressioni eccessive e le ho invece utilizzate comodamente per diverso tempo ascoltando musica. </p>
      <h3>CONTROLLI PRECISI MA IL FORCE TOUCH È UN PO' SCOMODO</h3>
      <figure>
        <img src="https://hd.tudocdn.net/884359?w=1000&amp;fit=clip"/>
      </figure>
      <p>Bisogna sempre far passare un periodo iniziale prima di giungere a conclusioni, ci si deve inevitabilmente abituare a certi movimenti e controlli. Arrivato a questo punto penso quindi di esser <b>pronto ad esprimere il mio disappunto per l'integrazione del solo force touch per l'interazione:</b> nessun tap o sfioramento, bisogna letteralmente strizzare la piccola gambetta. Di per sé non lo trovo sbagliato, dopo qualche settimana di utilizzo mi viene infatti naturale e becco (quasi) sempre il punto indicato, ma è altrettanto vero che una superficie touch avrebbe aiutato e non poco. </p>
      <p>Penso alla concorrenza, alle <b><a href="https://www.hdblog.it/accessori/articoli/n512704/apple-airpods-pro-test-prova-qualita-galaxy-buds/">Galaxy Buds</a> e</b> alle <b>Sony WF-1000XM3</b> che ormai hanno raggiunto un ottima sensibilità e <b>permettono un'interazione rapida</b>, piuttosto precisa anche quando siamo in movimento. Immaginate ad esempio di correre con gli AirPods Pro e voler cambiare traccia, serviranno due brevi pressioni su una delle gambette per impartire l'ordine e la possibilità che spostiate la cuffietta è altissima. Mi spiace quindi che non abbiano pensato a mantenere una superficie touch in aggiunta. </p>
      <h3>CANCELLAZIONE DEL RUMORE E AMBIENTE FANNO LA DIFFERENZA</h3>
      <figure>
        <img src="https://hd.tudocdn.net/884360?w=1000&amp;fit=clip"/>
      </figure>
      <p><b>Finalmente approda anche in casa Apple la cancellazione del rumore di fondo</b>, disponibile ancora in poche cuffie true wireless e soluzione sempre apprezzata. Il solo fatto che i nuovi AirPods integrino questa tecnologia, che studia il rumore circostante e prova a contrastarlo con delle onde uguali ma contrarie, e siano delle in-ear basta ad elevare l'esperienza di due gradini rispetto alla generazione passata. </p>
      <p>Il noise canceling funziona bene, si attiva da iPhone oppure con una pressione prolungata sulla gambetta e riesce effettivamente a tagliare molti dei suoni più classici: che sia il rumore del motore di un aereo o un brusio di fondo,<b> il risultato è piuttosto soddisfacente. </b>Se dovessi compararlo con quello offerto dalla concorrenza direi che siamo certamente sotto le Sony, che tra le soluzioni consumer sono le più attrezzate sul tema. </p>
      <p><b>Ciò che mi ha invece stupito è la modalità "Ambiente"</b> <b>o "Trasparenza"</b>, una via di mezzo che permette di tenere le cuffie alle orecchie e dialogare o ascoltare tutti i suoni circostanti. La presenza dei gommini isola dall'esterno per definizione, ma<b> i microfoni presenti su AirPods Pro catturano i suoni esterni e li riproducono a volume basso, senza alcun lag</b>, così che il nostro cervello creda di ascoltare rumori o voci naturali. Bisogna provarlo per capire a fondo questa sensazione. </p>
      <h3>SOFTWARE E COMPATIBILITÀ ANDROID</h3>
      <figure>
        <img src="https://hd.tudocdn.net/884362?w=1000&amp;fit=clip"/>
      </figure>
      <p><b>Chi acquista AirPods Pro lo fa anche per l'ecosistema</b>, inutile quindi aggiungere che solo sui prodotti della mela si ha la massima integrazione software, seppur ciò non tagli necessariamente fuori chi possiede uno smartphone Android. Basta aprire il case per vedere apparire una simpatica animazione su iOS che indica il livello di carica di case e cuffiette, <b>pairing immediato</b> e solo su iPhone è poi possibile avere la possibilità di personalizzare controlli, sequenze e modalità. </p>
      <p><b>Resta ovviamente la possibilità di chiamare in causa Siri ed interagire con l'assistente virtuale</b>, che sia per chiedere un brano da riprodurre o un contatto da chiamare e altro ancora, esattamente come in passato. Cuffiette che non sono affatto relegate al solo pairing con uno smartphone, sia MacBook che iMac di nuova generazione le rilevano infatti rapidamente e permettono il collegamento. </p>
      <p><b>Su Android funziona tutto ma viene a mancare un'applicazione dedicata</b> che offra le regolazioni invece disponibili su iPhone, non c'è poi il supporto ad un assistente virtuale differente. Ma il force touch funziona comunque e permette di cambiare traccia, mettere in pausa/play e dar seguito a tutte le solite combinazioni. Con una pressione prolungata si può poi passare dalla cancellazione del rumore a quella Trasparenza. Manca però il terzo scenario, quello che non include nessuna di queste due soluzioni (chiamato "No" su iPhone) e lascia passare solo i suoni che le cuffiette in silicone permettono, senza alcuna interazione tecnologica.  </p>
      <p><i><b>Nota: </b></i>seppur la qualità audio in ingresso sia quasi uguale, resta il fatto che il miglior smartphone per utilizzare gli AirPods sia un iPhone, perché solo questi ultimi trattano differentemente il formato AAC supportato dalle cuffie Apple e usato su iTunes. </p>
      <h3>IN CHIAMATA RESTA UNA DELLE SOLUZIONI MIGLIORI</h3>
      <figure>
        <img src="https://hd.tudocdn.net/884361?w=1000&amp;fit=clip"/>
      </figure>
      <p>Il tallone di Achille delle true wireless resta sempre lo stesso: le chiamate in uscita. La dimensione contenuta e la distanza fisica che intercorre tra orecchie e bocca non cambia e l'unica soluzione per rendere l'audio migliore è sviluppare microfoni più precisi e sensibili. Nonostante le difficoltà Apple è sempre riuscita a fornire un ottimo supporto per le chiamate, con audio gradevole e mediamente pulito, confermato anche a questo giro. </p>
      <p>Non ho riscontrato infatti particolari differenze tra la nuova e la vecchia generazione, anche confrontando registrazioni audio fatte in chiamata con le due paia di cuffie. Ancora più interessante invece il confronto fatto con la diretta concorrenza citata in questa recensione, non perdetevi quindi <a href="https://www.hdblog.it/indossabili/recensioni/n513029/recensione-apple-airpods-pro-test-prova-prezzo/%3Ciframe%20width=">?t=452"&gt;<b>il video al min 7:31</b></a> che vede<b> in chiamata proprio AirPods Pro, Galaxy Buds e Sony WH-1000XM3</b>.</p>
      <p>Vi anticipo che queste ultime risultano le migliori grazie ad un suono più corposo, caldo, vantano infatti dei bassi che su AirPods Pro mancano invece quasi del tutto. <b>La soluzione Apple è come detto valida ma spinge molto su medi e alti, guadagnandosi comunque la seconda piazza. </b>Infine ci sono le Buds, di certo le più economiche e meno pregiate, il confronto risulta infatti un po' impari e saremo felici di riproporre una sfida non appena arriverà <a href="https://www.hdblog.it/smartphone/articoli/n512346/samsung-galaxy-s10-lite-note-10-lite-nuovi-colori/"><b>la nuova versione</b></a>. </p>
      <p> </p>
      <h3>AUTONOMIA E CASE</h3>
      <figure>
        <img src="https://hd.tudocdn.net/884358?w=1000&amp;fit=clip"/>
      </figure>
      <p>Non credo ci sia da disperare se l'autonomia dichiarata è mezzora in meno rispetto ai precedenti AirPods Pro, già 4 ore e 30 minuti sono tanti e quasi mai si passa così tanto tempo con delle cuffie senza pause. Qui entra in gioco<b> il case, poco più grande rispetto al passato (del 15 percento) ma ancora tra i più piccoli del segmento</b> e con una batteria integrata che garantisce fino a 24 ore di ascolto e 18 ore di conversazione. </p>
      <p>Insomma quanto basta per non rimanere mai a secco, con tanto di ricarica wireless e piccolo LED frontale che ci aiuta a capire quando la ricarica è in atto. Il case è largo solo 21,7 mm e <b>pesa 45,6 grammi, sta bene in tasca</b> e lo trovo più comodo di tanti altri; vedi Buds e Sony, con quest'ultime che "puntano al guinness dei primati" in quanto ad ingombro. Ciò che trovo invece<b> difficile da digerire è la presa Lightning posta in basso</b>, una scelta a mio avviso infelice vista l'apertura che anche Apple ha dimostrato verso la USB Type-C. </p>
      <p>La discussione è sempre la stessa e a porre fino dovrà essere a mio avviso un'istituzione come la Comunità Europea, da anni in battaglia perché i produttori di dispositivi tecnologici si uniformino ad un unico standard. Lo richiedono gli utenti, lo richiede l'ambiente; <b>ma capisco</b> anche che la porta Linghting <b>sia la scelta migliore per chi possiede un iPhone</b>, fin quando non verrà vinta la battaglia su questo fronte non prevedo cambiamenti.  </p>
      <h3>CONCLUSIONI E PREZZO</h3>
      <figure>
        <img src="https://hd.tudocdn.net/884364?w=1000&amp;fit=clip"/>
      </figure>
      <p>La mia esperienza con gli AirPods Pro è decisamente positiva, è vero che non eccellono in qualche particolare comparto ma restano comunque <b>tra le true wireless consumer più complete:</b> cancellazione del rumore di fondo, in-ear comode (adatte anche allo sport), qualità audio in ingresso buona, ottima in chiamata, autonomia soddisfacente e modalità trasparenza ben realizzata. Insomma tanti piccoli ingredienti che messi insieme delineano il profilo di questo prodotto. </p>
      <p>Mi sarebbe piaciuto avere una doppia scelta per interagire con le cuffie e non lasciare invece il solo force touch lì ad attenderci, trovo poi <b>eccessivo il posizionamento a 279€ che alza di tanto la pretesa </b>rispetto alla concorrenza, seppur valgano tutti i 50€ in più richiesti se si guarda in casa Apple (gli AirPods con case a ricarica wireless costa infatti 229€). Le alternative di certo non mancano e la differenza con altre cuffiette simili risulta fin troppo marcata: è vero che le Sony WF-1000XM3 hanno un listino di 250€ ma abbiamo già assistito ad alcune offerte che ne hanno quasi dimezzato il costo (temporaneamente).</p>
      <p><b>Non spenderei mai più di 200€ per un paio di true wireless</b>, oltre questa soglia punterei infatti su una categoria diversa <a href="https://www.hdblog.it/2019/02/03/recensione-sony-wh1000xm3-prezzo-italia/"><b>come le over-ear</b></a>, capaci di ben altra qualità audio per l'ascolto musicale e riduzione del rumore superiore. Ma è chiaro che poi lì cambia tutto, la forza degli AirPods Pro (e similari) è di usarle e dimenticare in breve di averle addosso. </p>
      <h3>VIDEO</h3>
      <figure>
        <iframe src="https://www.youtube.com/embed/aoHWs4e9AMI" width="660" height="371" data-service="Youtube" scrolling="no"/>
      </figure>
      <h3>PRO E CONTRO</h3>
      <h4>Pro</h4>
      <ul>
        <li>CANCELLAZIONE DEL RUMORE</li>
        <li>CASE SEMPRE PICCOLINO (RICARICA WIRELESS)</li>
        <li>QUALITA' AUDIO IN CHIAMATA</li>
        <li>COMODE, ANCHE PER FARE SPORT</li>
        <li>SOFTWARE E INTEGRAZIONE CON ECOSISTEMA</li>
        <li>COMPATIBILITA' CON ANDROID</li>
      </ul>
      <h4>Contro</h4>
      <ul>
        <li>PREZZO</li>
        <li>PORTA LIGHTNING</li>
        <li>POCHI GOMMINI (SOLO IN SILICONE)</li>
        <li>CONTROLLO SOLO CON FORCE TOUCH</li>
      </ul>
      <figure>
        <img src="https://css.hd-cdn.it/new_files/img/shim.gif"/>
      </figure>
      <p>
        <a href="https://www.amazon.it/APPLE-MWP22TY-A-Apple-AirPods/dp/B07ZPNLGDP?SubscriptionId=AKIAIIE3VILBRQFVUVCA&amp;tag=hdblit-api-21&amp;linkCode=xm2&amp;camp=2025&amp;creative=165953&amp;creativeASIN=B07ZPNLGDP&amp;smid=A11IL2PNWYJU7H">Apple AirPods Pro</a>
      </p>
      <figure>
        <img src="https://css.hd-cdn.it/new_files/img/shim.gif"/>
      </figure>
      <p><a href="https://www.amazon.it/APPLE-MWP22TY-A-Apple-AirPods/dp/B07ZPNLGDP?SubscriptionId=AKIAIIE3VILBRQFVUVCA&amp;tag=hdblit-api-21&amp;linkCode=xm2&amp;camp=2025&amp;creative=165953&amp;creativeASIN=B07ZPNLGDP&amp;smid=A11IL2PNWYJU7H">Amazon</a> <a href="https://www.amazon.it/APPLE-MWP22TY-A-Apple-AirPods/dp/B07ZPNLGDP?SubscriptionId=AKIAIIE3VILBRQFVUVCA&amp;tag=hdblit-api-21&amp;linkCode=xm2&amp;camp=2025&amp;creative=165953&amp;creativeASIN=B07ZPNLGDP&amp;smid=A11IL2PNWYJU7H"><b>271€ </b></a> <a href="https://www.amazon.it/APPLE-MWP22TY-A-Apple-AirPods/dp/B07ZPNLGDP?SubscriptionId=AKIAIIE3VILBRQFVUVCA&amp;tag=hdblit-api-21&amp;linkCode=xm2&amp;camp=2025&amp;creative=165953&amp;creativeASIN=B07ZPNLGDP&amp;smid=A11IL2PNWYJU7H">Vedi offerta</a> Il top gamma più piccolo e pontente sul mercato? <a href="https://www.hdblog.it/prezzi/Samsung-Galaxy-S10e_i3877/">Samsung Galaxy S10e</a>, compralo al miglior prezzo da <a href="https://www.hdblog.it/clickgo/?id=3877&amp;pid=azb07ndrhyw6ae6uqza6&amp;nid=2170259575&amp;area=4&amp;prz=489&amp;hash=1d4cc4af2ebe8e35f4f20c2fc9f2b986">Amazon a <b>489 euro</b></a>.</p>
    </article>
  </body>
</html>