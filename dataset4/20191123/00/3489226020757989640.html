<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/epaixe-me-thn-fwtia-kai-kahke-o-olympiakos-sth-nea-smyrnh-1-1-me-ton-paniwnio"/>
    <meta property="og:site_name" content="Documento"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Επαιξε με την φωτιά και κάηκε ο Ολυμπιακός στη Νέα Σμύρνη 1-1 με τον Πανιώνιο"/>
    <meta property="og:description" content="Όταν δεν καθαρίζεις τον αντίπαλο με τις πολλές τελικές προσπάθειες που κάνεις και περιμένεις να περάσει η ώρα να τελειώσει το ματς, όσο αδύναμος και να είναι ο αντίπαλος υπάρχει περίπτωση να το πληρώσεις. Κι αυτό ακριβώς έπαθε ο Ολυμπιακός σήμερα (23/11) στη Νέα Σμύρνη όπου ήρθε ισόπαλος 1-1 με τον ουραγό Πανιώνιο! Και η ζημιά είναι διπλή για τους «ερυθρόλευκους» αφού με την απώλεια βαθμών κινδυνεύει πλέον να βρεθεί ισόβαθμός με τον ΠΑΟΚ (αν νικήσει αύριο τη Λάρισα) και την επόμενη Κυριακή παίζουν μεταξύ τους στο «Καραϊσκάκη»!"/>
  </head>
  <body>
    <article>
      <h1>Επαιξε με την φωτιά και κάηκε ο Ολυμπιακός στη Νέα Σμύρνη 1-1 με τον Πανιώνιο</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Αντώνης Φουντής</a></address>
      <h4>Όταν δεν καθαρίζεις τον αντίπαλο με τις πολλές τελικές προσπάθειες που κάνεις και περιμένεις να περάσει η ώρα να τελειώσει το ματς, όσο αδύναμος και να είναι ο αντίπαλος υπάρχει περίπτωση να το πληρώσεις. Κι αυτό ακριβώς έπαθε ο Ολυμπιακός σήμερα (23/11) στη Νέα Σμύρνη όπου ήρθε ισόπαλος 1-1 με τον ουραγό Πανιώνιο! Και η ζημιά είναι διπλή για τους «ερυθρόλευκους» αφού με την απώλεια βαθμών κινδυνεύει πλέον να βρεθεί ισόβαθμός με τον ΠΑΟΚ (αν νικήσει αύριο τη Λάρισα) και την επόμενη Κυριακή παίζουν μεταξύ τους στο «Καραϊσκάκη»!</h4>
      <p>Ο Πέδρο Μαρτίνς άφησε στον πάγκο τον Γκιγιέρμε, ο οποίος δεν είναι 100% έτοιμος και ο Πορτογάλος τεχνικός δεν θέλει να ρισκάρει τυχόν τραυματισμό του που θα τον αφήσει έξω από τα δυο κρίσιμα παιχνίδια που ακολουθούν, με Τότεναμ και ΠΑΟΚ. Παράλληλα για τον ίδιο λόγο κράτησε στον πάγκο τον Γάλλο Βαλμπουενά.</p>
      <p>Ο Πορτογάλος τεχνικός χρησιμοποίησε για πρώτη φορά στην βασική ενδεκάδα τον συμπατριώτη του Μπρούνο Γκασπάρ αντί του Ελαμπντελαουί. Ο Γκασπάρ είχε αγωνιστεί στο β’’ ημίχρονο του αγώνα με τον ΟΦΗ και είχε αφήσει πολύ καλές εντυπώσεις αλλά ο Μαρτίνς δεν τον χρησιμοποίησε από τότε…</p>
      <p>Το ματς ξεκίνησε με παιχνίδι κέντρου και πολλά φάουλ. Στο 12' ο Ολυμπιακός είχε την πρώτη καλή ευκαιρία όταν στην πολύ ωραία κίνηση του Ποντένσε από δεξιά, έκανε τη σέντρα, αλλά ο Μαλέρμπ απέκρουσε εντυπωσιακά την κεφαλιά του Λοβέρα. Χωρίς να εντυπωσιάζει με την πάροδο του χρόνου ο Ολυμπιακός πίεζε όλο και περισσότερο τον Πανιώνιο και στο 25’ έχασε καλή ευκαιρία όπως και με τον Τσιμίκα στο 26’.</p>
      <p>Ο Πανιώνιος με μαζική άμυνα προσπαθούσε να κλείνει τους διαδρόμους και να διώχνει όπως-όπως την μπάλα. Μάλιστα η κατοχή μπάλας άγγιξε το 80% για τους Πειραιώτες όμως απειλούσαν μόνο με σουτ εκτός περιοχής αφού δεν είχαν τρόπο να διασπάσουν την συμπαγή άμυνα των γηπεδούχων και δεν μπορούσαν να μπουν στην αντίπαλη περιοχή. Ο Ποντένσε ήταν κυριολεκτικά μόνος του στο ματς αφού ήταν η μόνιμη πηγή κινδύνων για τον Πανιώνιο και κανείς από τους παίκτες του γηπεδούχου δεν μπορούσε να τον σταματήσει. Αν είχε κάποιον άξιο συμπαραστάτη ίσως οι «ερυθρόλευκοι» να είχαν σκοράρει στο πρώτο μέρος.</p>
      <p>Στο β’ μέρος ο Μαρτίνς έριξε στο ματς τον Βαλμπουενά αντί του Λοβέρα και ο Ολυμπιακός μπήκε φουριόζος στο ματς και αφού έχασε μια καλή ευκαιρία για γκολ στο 54’ κέρδισε πέναλτι, όταν σε σέντρα του Γκασπάρ ο Παπανικολάου σταμάτησε την πόρτα με το χέρι. Ο Κομίνης συμβουλεύτηκε το VAR κι έδειξε την άσπρη βούλα. Το πέναλτι εκτέλεσε εύστοχα στο 55’ ο Βαλμπουενά και άνοιξε το σκορ (0-1). Μετά το γκολ ο Ολυμπιακός χαλάρωσε παρά το γεγονός ότι έχασε μια ακόμη ευκαιρία με τον Ποντένσε και ο Πανιώνιος προσπάθησε να βγει μπροστά αλλά δεν μπορούσε.</p>
      <p>Στο 77’ ο Γκασπάρ έχασε νέα ευκαιρία για τους «ερυθρόλευκους» που δεν μπορούσαν να τελειώσουν ουσιαστικά το ματς και πήγαν αγχωτικά μέχρι τέλους με αποτέλεσμα να το πληρώσουν ακριβά όταν στο 88’ ο Εμμανουηλίδης με δυνατό σουτ μετά από πάσα του Κόρμπου ισοφάρισε το ματς παίρνοντας έναν ανέλπιστο βαθμό αφού ελάχιστες φορές έφθασε στην περιοχή των «ερυθρολεύκων»!</p>
      <p>Παρ όλα αυτά οι Πειραιώτες έχασαν δύο ακόμη μεγάλες ευκαιρίες μετά την ισοφάριση με τους Ελ Αραμπί (απέκρουσε στη γραμμή ο Σταυρόπουλος) και Βαλμπουενά.</p>
      <p>Ο διαιτητής Γιώργος Κομίνης έχει λάθος άποψη για την χρήση της κίτρινης κάρτας και χάρισε αρκετές σε πολλά σκληρά μαρκαρίσματα.</p>
      <p>ΠΑΝΙΩΝΙΟΣ: Μαλέρμπ, Παπαγεωργίου, Λυμπεράκης, Ευαγγέλου, Σταυρόπουλος, Παπανικολάου (80’ Εμμανουηλίδης), Κόρμπος, Οικονομίδης (88’ Γρίβας), Άρτσε, Μασούρας (52’ Καμαρά), Αραμπούλι.</p>
      <p>ΟΛΥΜΠΙΑΚΟΣ: Σα, Γκασπάρ, Σεμέδο, Μεριά, Τσιμίκας, Καμαρά (89' Ελ αραμπί), Μπουχαλάκης, Λοβέρα (46’ Βαλμπουενά), Σουντανί (73’ Μασούρας), Ποντένσε, Γκερέρο</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>