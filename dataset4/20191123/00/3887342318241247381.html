<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238588-futbalovu-sobotu-pod-cebratom-poznacila-obrovska-tragedia-haspra-bod-berieme-vsetkymi-desiatimi"/>
    <meta property="og:site_name" content="ProFutbal"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Futbalovú sobotu pod Čebraťom poznačila obrovská tragédia, Haspra: Bod berieme všetkými desiatimi"/>
    <meta property="og:description" content="Už na deväť zápasov natiahli svoju šnúru neporaziteľnosti futbalisti Ružomberka. Hoci proti Senici nastúpili v pozícii mierneho favorita, po zmene strán zachraňovali bod. Po prvom polčase totiž svietil na tabuli výsledok 0:2. Gólmi Qoseho a Twardzika z diskutabilného pokutového kopu však vyrovnali skóre divokého duelu, v ktorom hostia okrem dvoch presných zásahov nepremenili množstvo ďalších šancí."/>
  </head>
  <body>
    <article>
      <h1>Futbalovú sobotu pod Čebraťom poznačila obrovská tragédia, Haspra: Bod berieme všetkými desiatimi</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Lukáš Maťokár</a></address>
      <p>Už na deväť zápasov natiahli svoju šnúru neporaziteľnosti futbalisti Ružomberka. Hoci proti Senici nastúpili v pozícii mierneho favorita, po zmene strán zachraňovali bod. Po prvom polčase totiž svietil na tabuli výsledok 0:2. Gólmi Qoseho a Twardzika z diskutabilného pokutového kopu však vyrovnali skóre divokého duelu, v ktorom hostia okrem dvoch presných zásahov nepremenili množstvo ďalších šancí.</p>
      <related>
        <a href="https://profutbal.sk/clanok/238590-tragedia-v-ruzomberku-mlady-reprezentant-slovenska-zomrel-po-pade-z-okna"/>
      </related>
      <h3>Haspra vyzýva divákov: Potrebujeme vašu podporu od úvodu</h3>
      <p>Liptáci počas svojej série päťkrát vyhrali a štyri razy remizovali. Zaujímavosťou je, že všetky výhry zaznamenali na trávnikoch súperov. Doma čakajú na trojbodový zápis už viac ako štyri mesiace. Z triumfu pred vlastnými divákmi sa tešili ešte 21. júla v prvom kole s Nitrou. <i>„Doma sme nevyhrali v auguste, v septembri, v októbri, ani v novembri. Nuž, zostáva nám zvíťaziť v decembri. A prečo to je tak? Neviem,“</i> zamýšľal sa na pozápasovej tlačovej konferencii tréner <b>Haspra</b>: <i>„Naši hráči sú mladí, neskúsení, nervózni. Boli sme akože favorit zápasu, všade sme to čítali, každý nás staval do tejto pozície. No náš proces s mužstvom je zdĺhavá cesta. Ešte chvíľku potrvá, kým sa nám podarí takéto zápasy vyhrávať.“</i></p>
      <figure>
        <img src="https://profutbal.sk/static/article/2019/11/5dd98eec04b50/content/5dd99cf51cbc2.jpg"/>
        <figcaption>Liptáci držia dlhú šnúru bez prehry. Doma však nevyhrali od prvého kola (foto: Rudolf Maškurica)</figcaption>
      </figure>
      <p><i>„Svoje možno robí aj zodpovednosť pred domácimi divákmi, ktorí sú nároční. V prvých päťdesiatich minútach sú mĺkvi, potom trochu ožijú a začne to mať nejaké grády. Bolo by však dobré, keby ožili hneď. Prvých štyridsať minút bolo úplné ticho, čudoval som sa, čo sa to deje. Ani na tribúnach, no ani na ihrisku nehovoril nikto nič. Potrebovali by sme trošku povzbudiť,“ </i>vyzýva priaznivcov rodák spod Čebraťa na lavičke Ruže. Faktom však je, že proti Senici kopili chyby aj tí skúsenejší hráči. Dobre nefungovala ani obrana, veď hostia vystrelili do priestoru Macíkovej bránky dovedna jedenásťkrát.<i> „Keď hráme vonku, bránime viac v bloku, každý si plní svoje povinnosti. Doma sme to chceli trochu viac otvoriť, hrať ofenzívnejšie. Vtedy sa tie priestory otvárajú, v strede poľa sme mali ľahké straty lôpt. Potom nám hostia unikali, nestíhali sme sa vracať do pozícií a kvôli tomu sme pôsobili nekompaktne. Nesmieme si dovoliť strácať toľko lôpt,“ </i>uvedomuje si <b>Haspra</b>.</p>
      <p>Trochu prekvapujúco sa viacero aktérov stretnutia posťažovalo aj na trávnik. Ten pritom počas jesene súperi chválili. <i>„Možno k tomu prispel aj terén, ktorý je atypický. Neviem, čo sa deje s našou trávou, no je strašne klzká, šmykľavá, ťažko sa na nej kombinuje,“</i> pokračoval <b>Haspra</b>, ktorý následne zhodnotil duel aj komplexnejšie: <i>„Všetci sme sa tešili na toto stretnutie. Chceli sme potešiť našich divákov, no prvý polčas nám absolútne nevyšiel. Boli sme pomalí, nekoncentrovaní, mĺkvi, hanbliví. Neviem, aké ďalšie slová mám použiť. No musím dať klobúk dolu pred tým, čo dokázali tréneri v Senici. Dali dobrú pečať kvalitným individuálnym výkonom. Je to nepríjemné mužstvo, podľa mňa jedno z najlepších v súťaži. Ak budú spolu pokračovať ďalej, môžu to dotiahnuť ďaleko. Sú nepríjemní, silní, energickí a robili nám obrovské problémy. Mali veľa šancí, ktoré nepremenili. Tým nás posadili</i><i> na koňa. V druhom polčase sme chceli zápas zlomiť, aj sme tomu pevne verili. No hostia mali ďalšie veľké šance. Potom sme však poslali do hry Qoseho, ktorý znížil a na ihrisko priniesol to, čo nám dovtedy v hre chýbalo. Vyhrával súboje, podržal loptu. V závere sa nám z pokutového kopu podarilo vyrovnať na 2:2. Všetkými desiatimi berieme tento bod, lebo sme si ho možno ani nezaslúžili.“</i></p>
      <figure>
        <img src="https://profutbal.sk/static/article/2019/11/5dd98eec04b50/content/5dd99d1e33fe2.jpg"/>
        <figcaption>Filip Twardzik je najlepším strelcom Ružomberka. Všetkých päť ligových gólov strelil z pokutových kopov (foto: Róbert Fritz)</figcaption>
      </figure>
      <p>Svoj piaty gól v sezóne strelil <b>Filip Twardzik</b>. Český stopér je tak najlepším strelcom Ružomberka. Všetky jeho presné zásahy prišli z pokutových kopov, tentoraz ale naozaj z diskutabilného, keďže faul Yenneho na Gereca sa podľa všetkého udial ešte pred pokutovým územím Záhorákov. <i>„Myslel som si, že určite sa v príprave na zápas pozerali, kam to kopem. Premyslel som si to, kopol som ju doľava a som rád, že to vyšlo,“</i> povedal 26-ročný Čech, ktorý pôsobil aj v Celticu či Boltone: <i>„Prvý polčas nám vôbec nevychádzalo to, čo sme chceli. Po zmene strán sme sa do toho dostávali, vytvorili sme si nejaké šance a uhrali sme to aspoň na remízu. Išli sme do rizika, chceli sme vyhrať. Máme aspoň remízu. Bod určite berieme, ale sme sklamaní, že sme zase doma nevyhrali.“</i></p>
      <p><b>Futbalovú sobotu poznačila tragédia<br/><br/></b>V sobotu ráno zasiahla ružomberský futbal veľká tragédia. O 11.00 h mali nastúpiť dorastenci na majstrovský zápas, zhodou okolností proti Senici. No ľudia, ktorí prichádzali do areálu futbalového štadióna, zostali prekvapení. Na umelej tráve, kde sa malo hrať, síce boli rozostavené kužele, no hráči a tréneri Senice si to namierili rovno do klubového autobusu. Ako neskôr vysvitlo, v ranných hodinách došlo k obrovskej tragédii. Ružomberský dorastenec Adrián Sivoň vypadol zo siedmeho poschodia. Za akých okolností k nešťastiu došlo, zatiaľ nie je známe. Keď sa to však dozvedeli jeho spoluhráči, pochopiteľne, neboli schopní nastúpiť na zápas, ktorý bol po dohode preložený na stredu. Mládežnícky reprezentant svoj boj o život v nemocnici, bohužiaľ, prehral. <b><br/></b><br/>Informácia o nešťastí sa v sobotu rýchlo šírila aj ružomberským štadiónom. Na tlačovej konferencii sa k tomu vyjadril i tréner Haspra. <i>„Nechcel som to ani spomínať. Možno to trošku aj ovplyvnilo zápas, lebo sme z toho neboli v príliš dobrom stave. No nechcel som sa na to vyhovárať. Je to hrozné. Bol to chlapec, ktorého som mal veľmi rád a chalani v kabíne tiež,“</i> ťažko zo seba dostával slová lodivod štvrtého celku tabuľky. <i>„Je to nepríjemné, nechcem sa k tomu vracať, je to hrozná tragédia. Možno aj to trochu ovplyvnilo úvod, hoci by to hráčov nemalo ovplyvniť. No boli to jeho kamaráti, ale už je po tom.“<br/></i><br/>Sedemnásťročný tínedžer patril do širšieho kádra reprezentačnej osemnástky. Ešte v októbri odohral dva prípravné zápasy na pôde Rumunska, v najnovšej nominácii trénera Maceka na súboje v Čiernej Hore (26. a 28. novembra) figuroval medzi náhradníkmi. <i>„Bol to obrovský talent. Vždy som si myslel, že bude budúcnosť nášho futbalu na stopérskom mieste. Ľavák, mládežnícky reprezentant, taký zdravý oravský typ. Čo sa však mohlo udiať v jeho mladej hlave? To neviem, to sú veci, ktoré asi prináša táto doba. Je to hrozné,“</i> povzdychol si na záver <b>Ján Haspra</b>.</p>
      <related>
        <a href="https://profutbal.sk/clanok/238589-senici-utiekli-tri-body-pomedzi-prsty-scasny-rozhodca-hrubo-ovplyvnil-zapas"/>
      </related>
    </article>
  </body>
</html>