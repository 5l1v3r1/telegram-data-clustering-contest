<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/culture/puteshestviya/pod-stuk-koles-4-idei-puteshestviy-na-roskoshnyh-poezdah.html"/>
    <meta property="og:site_name" content="Vogue UA"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Під стукіт коліс: 4 ідеї мандрівок на розкішних потягах"/>
    <meta property="og:description" content="Популярність тренду slow life вплинула і на туристичну індустрію: неспішні подорожі на розкішних поїздах переживають бум."/>
  </head>
  <body>
    <article>
      <h1>Під стукіт коліс: 4 ідеї мандрівок на розкішних потягах</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <b>«Я завжди дуже любила потяги. Шкода, що сьогодні вже ніхто не ставиться до поїзда як до приятеля», – писала Агата Крісті. Популярність тренду slow life вплинула і на туристичну індустрію: неспішні подорожі на розкішних поїздах переживають бум.</b>
      </p>
      <figure>
        <img src="https://vogue.ua/media/cache/resolve/inline_990x/uploads/article-inline/b00/c66/b3a/5dd6b3ac66b00.jpeg"/>
      </figure>
      <hr/>
      <aside>Venice Simplon-Orient-Express</aside>
      <hr/>
      <p>Східний експрес Венеція – Симплон – нащадок потяга, що курсував між Парижем і Стамбулом на рубежі XIX і XX століть. У ньому відбувалась дія романів Агати Крісті, а пізніше – Грема Гріна і Яна Флемінга. 1982 року цей потяг запустила компанія Belmond, частина модного гіганта LVMH, що спеціалізується на організації розкішних подорожей на поїздах. Східний експрес Венеція – Симплон курсує за маршрутом Лондон – Венеція і проходить 1 715 км. Стартує на Лондонському вокзалі Вікторія, рухається англійським портом Флакстон, тунелем під Ла-Маншем, робить зупинку в Парижі і наступного дня прибуває до Венеції. Там мандрівники зупиняються в готелі Cipriani, де в барі Gabbiano подають найкращий Белліні у всій Італії.</p>
      <figure>
        <img src="https://vogue.ua/media/cache/resolve/inline_990x/uploads/article-inline/008/b27/b3c/5dd6b3cb27008.jpeg"/>
      </figure>
      <p>Інтер'єр потяга – шана 1920-х і стилю ар-деко, коли подорожі на потягах були на етапі розквіту. Торік Belmond представила три гранд-сьюти, названі на честь ключових місць історичного маршруту – Париж, Венеція, Стамбул. Відреставровані оригінальні вагони декоровані лакованим деревом. У кожному сьюті є мармурова ванна кімната, вітальня і спальня. Потяг курсує з березня до листопада, маршрут варіюється (і може продовжуватися до Будапешта, Бухареста та Стамбула), а сама поїздка займає від трьох до десяти днів.</p>
      <hr/>
      <aside>Royal Scotsman</aside>
      <hr/>
      <p>У потяга Royal Scotsman – один з наймальовничіших маршрутів у світі: він пролягає через гірську частину Шотландії, біля природних пам'яток, віскікурен, національних парків та старовинних замків. Класичний маршрут Royal Scotsman розрахований на п'ять днів. Подорож починається в Единбурзі і проходить по прибережній зоні Кайл-оф-Лохалш. Охочі можуть зійти з потяга і покататися на човні по озеру Лох-Каррон у крихітному селі Плоктон. Маршрут прокладений в околицях двох замків: побудованої в XVI столітті фортеці Балліндаллох, що належить одному з найстаріших кланів Шотландії, і замку Глеміс, де провела дитинство королева Єлизавета ІІ.</p>
      <figure>
        <img src="https://vogue.ua/media/cache/resolve/inline_990x/uploads/article-inline/caf/d3c/b3d/5dd6b3dd3ccaf.jpeg"/>
      </figure>
      <p>Потяг Royal Scotsman приймає на борт 40 пасажирів; тут є оглядовий вагон, два вагони ресторану, спа-зона і діє 24-годинний консьєрж-сервіс. Дрес-код на вечері строгий: смокінг і вечірня сукня.</p>
      <hr/>
      <aside>Northern Belle</aside>
      <hr/>
      <p>Відреставровані дерев'яні вагони 1930-х років, столи, накриті срібним приладдям і кришталем, і обов'язковий 5 o'clock tea – в Northern Belle відтворили атмосферу подорожей Великобританією у 1930 роки. Відновлені старовинні потяги, які раніше курсували за маршрутом Східного експреса, запустили 2000-го і сьогодні вони щодня приймають 252 гостя на борт. Під час реставрації особливу увагу приділили інтер'єру – наприклад, відновили кришталеві і латунні аксесуари, створені в 1920-х майстром ар-нуво Рене Лаліком.</p>
      <figure>
        <img src="https://vogue.ua/media/cache/resolve/inline_990x/uploads/article-inline/7f2/8db/b3f/5dd6b3f8db7f2.jpeg"/>
      </figure>
      <p>Подорож на Northern Belle – ідеальний маршрут вихідного дня по Британії. Він триває від одного до двох днів, поїзди стартують з кількох міст (Манчестер, Ліверпуль і Лондон) і роблять зупинки в Кентербері, Йорку і Единбурзі, прибувають до Честера. Гостям, які подорожують у грудні, стюард запропонує відвідати різдвяний ярмарок в середньовічному Честері.</p>
      <hr/>
      <aside>Maharajas Express</aside>
      <hr/>
      <p>З моменту запуску 2011 року Maharajas Express очолює рейтинг найкращих потягів за версією World Travel Awards. Це повноцінний поїзд-готель з фітнес-клубом, спа-зоною, сауною, масажним кабінетом, бізнес-зоною для організації конференцій і салоном краси. Мандрівникам пропонують розкіш по-індійськи – наприклад, узголів'я ліжок у поїзді інкрустовані дорогоцінними каменями, а у кожного гостя є власний дворецький.</p>
      <figure>
        <img src="https://vogue.ua/media/cache/resolve/inline_990x/uploads/article-inline/74b/c16/b40/5dd6b40c1674b.jpeg"/>
      </figure>
      <p>Maharajas Express пропонує п'ять маршрутів по Індії. Найгарніший розрахований на сім днів та охоплює не лише точки індійського золотого трикутника – Джайпур, Делі і Агру, а й менш відомі мандрівникам місця – Національний парк Рантхамбор і древнє місто Фатехпур-Сікрі. Тури на поїзді пропонують з жовтня по квітень.</p>
      <related>
        <h4>Читайте також:</h4>
        <a href="https://vogue.ua/ua/article/culture/puteshestviya/kuda-poehat-v-otpusk-kurort-the-chedi-andermatt.html"/>
        <a href="https://vogue.ua/ua/article/culture/puteshestviya/severnoe-siyanie-i-mify-novoy-grecii-5-napravleniy-na-noyabr.html"/>
      </related>
    </article>
  </body>
</html>