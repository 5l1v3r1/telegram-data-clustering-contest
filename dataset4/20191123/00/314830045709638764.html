<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939247/%D8%A7%D8%AE%D8%AA%D9%84%D8%A7%D9%81-%D8%B4%D8%AC%D8%A7%D8%B9-%D8%AE%D9%84%DB%8C%D9%84%E2%80%8C%D8%B2%D8%A7%D8%AF%D9%87-%D9%88-%DA%A9%D8%A7%D9%84%D8%AF%D8%B1%D9%88%D9%86-%D8%A8%D8%B1-%D8%B3%D8%B1-%D9%BE%D8%B3%D8%AA-%D8%A8%D8%A7%D8%B2%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="اختلاف شجاع خلیل‌زاده و کالدرون بر سر پست بازی"/>
    <meta property="og:description" content="تغییر پست مدافع میانی و مستحکم تیم پرسپولیس که توسط سرمربی این تیم انجام شده باعث ایجاد کدورت میان شجاع خلیل‌زاده و مربی سرخ‌های تهرانی شده است."/>
  </head>
  <body>
    <article>
      <h1>اختلاف شجاع خلیل‌زاده و کالدرون بر سر پست بازی</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>تغییر پست مدافع میانی و مستحکم تیم پرسپولیس که توسط سرمربی این تیم انجام شده باعث ایجاد کدورت میان شجاع خلیل‌زاده و مربی سرخ‌های تهرانی شده است.</p>
      <p>به گزارش تابناک ورزشی، تیم پرسپولیس دیروز (جمعه) در جریان هفته یازدهم لیگ برتر فوتبال ایران یک بر صفر برابر میهمانش نفت مسجد سلیمان شکست خورد تا عملکرد ضعیف شاگردان کالدرون در این دیدار آن قدر به چشم بیاید که خیلی‌ها از سرمربی این تیم درباره ایجاد تغییرات زیاد در ترکیب تیم سوال بپرسیدند. یکی از تغییراتی که در ترکیب پرسپولیس در این بازی ایجاد شد، نیمکت‌نشینی شجاع خلیل‌زاده بود. بازیکنی که تا پیش از این مهره اصلی سرخ پوشان تهرانی بود حالا به خاطر اختلافات به وجود آمده میان او و گابریل کالدرون باید روی نیمکت بنشیند.</p>
      <p>پیش از دیدار پرسپولیس برابر ماشین سازی تبریز، گابریل کالدرون در یک بازی درون تیمی از شجاع خلیل‌زاده به عنوان مدافع راست استفاده کرد و به این بازیکن گفت: قصد دارد از این به بعد از او در این پست بازی بگیرد. همین مساله به مذاق خلیل‌زاده خوش نیامد تا درگیری لفظی میان او و سرمربی تیم شکل بگیرد. مدافع پرسپولیس در این بحث جدی معقتد بود به عنوان یک دفاع وسط توانایی فنی بیش‌تری دارد و نمی‌تواند به عنوان مدافع راست به میدان برود، اما کالدرون تاکید داشت به عنوان سرمربی تیم تشخیص داده خلیل‌زاده در پست دفاع راست برای پرسپولیس بازی کند.</p>
      <p>پس از این موضوع با وساطت برخی دوستان مشترک، خلیل‌زاده مورد غضب کالدرون قرار نگرفت و توانست در تمرین بعدی تیم شرکت کند. او در ادامه در دیدار با ماشین سازی تبریز به خواست سرمربی در پست دفاع راست بازی کرد، اما بعد از این بازی خلیل‌زاده از عملکرد خود رضایت نداشت و دوباره با کالدرون بر سر پستی که از او بازی گرفته صبحت کرد. با این حال سرمربی تیم باز هم اعتقاد دارد خلیل‌زاده باید در دفاع راست بازی کند. همین جدال دو طرف در نهایت کار را به جای رساند که مدافع ثابت پرسپولیس در دیدار برابر نفت مسجد سلیمان روی نیمکت نشست تا این گونه سرمربی تیم او را تنبیه کرده باشد.</p>
      <p>اختلاف نظر‌های کالدرون با برخی بازیکنان همچون شجاع خلیل‌زاده این روز‌ها بیش از همیشه روی عملکرد تیم سرخ پوش تاثیر گذاشته است. در نبود خلیل‌زاده، پرسپولیس عملکرد متزلزل در خط دفاع داشت و در نهایت هم برابر حریف مسجد سلیمانی یک بر صفر شکست خورد. البته این موضوع و عملکرد ضعیف پرسپولیس در دفاع باعث شده حالا کالدرون از تصمیم خود برگردد تا خلیل‌زاده دوباره به جمع ۱۱ نفره پرسپولیس اضافه شود.</p>
      <p>پرسپولیس در جریان مرحله یک هشتم نهایی جام حذفی فوتبال ایران روز سه‌شنبه باید در ورزشگاه آزادی از صنعت نفت آبادان پذیرایی کند و با توجه به عملکرد مدافعان مرکزی پرسپولیس حالا به نظر می‌رسد کالدرون می‌خواهد دوباره به شجاع خلیل‌زاده در پست دفاع میانی بازی دهد تا از این طریق مشکل تیمش را در این بخش خط دفاعی حل کند.</p>
    </article>
  </body>
</html>