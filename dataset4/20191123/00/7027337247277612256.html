<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699706/%D9%86%D9%85%D8%A7%DB%8C%D9%86%D8%AF%D9%87-%D8%A7%D8%B5%D9%81%D9%87%D8%A7%D9%86-%D9%82%D8%B7%D8%B9-%D8%A7%DB%8C%D9%86%D8%AA%D8%B1%D9%86%D8%AA-%D9%86%D9%82%D8%B7%D9%87-%D9%82%D9%88%D8%AA-%D8%A8%D9%88%D8%AF-%D9%86%D9%87-%D9%86%D9%82%D8%B7%D9%87-%D8%B6%D8%B9%D9%81"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="نماینده اصفهان: قطع اینترنت نقطه قوت بود نه نقطه ضعف"/>
    <meta property="og:description" content="قطع شبکه‌های اجتماعی مانند اینستاگرام و سایر موارد که در امنیت ملی به ایجاد تشنج می‌پرداختند از اقداماتی بود که در راستای کنترل بیشتر امنیت ملی انجام گرفت."/>
  </head>
  <body>
    <article>
      <h1>نماینده اصفهان: قطع اینترنت نقطه قوت بود نه نقطه ضعف</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>قطع شبکه‌های اجتماعی مانند اینستاگرام و سایر موارد که در امنیت ملی به ایجاد تشنج می‌پرداختند از اقداماتی بود که در راستای کنترل بیشتر امنیت ملی انجام گرفت.</b>
      </p>
      <figure>
        <img src="https://cdn.asriran.com/files/fa/news/1398/9/2/1039727_521.jpg"/>
      </figure>
      <p>نایب رئیس کمیسیون فرهنگی مجلس شورای اسلامی،گفت: قطع اینترنت در زمان آشوب نقطه ضعف نیست بلکه نقطه قوتی است که می‌توان اشرار و خرابکاران را مدیریت کرد.</p>
      <p>حجت الاسلام احمد سالک در گفت و گو با ایسنا با اشاره به حوادث و آشوب‌هایی که در هفته گذشته در کشور رخ داد، اظهار کرد: ملت با بصیرت ایران ملتی استوار و آبدیده هستند که پس از گذشتن ۴۱ سال از عمر بابرکت انقلاب اسلامی، آماده اند در نبرد با سلطه استکبار جهانی پیروزی شوند.</p>
      <p>وی ادامه داد: آشوبی که قسمت قابل توجهی از آن به وسیله مردم خنثی شد برای بار نخست نبود که در ایران اتفاق می‌افتاد و به بیانی دیگر دشمنی های خصمانه آمریکا، اسرائیل، عربستان و دیگر همدستانشان در هشت سال دفاع مقدس، فتنه ۷۸ و فتنه ۸۸ قابل مشاهده بود.</p>
      <p>نماینده مردم اصفهان در مجلس شورای اسلامی، دشمنان نظام جمهوری اسلامی را ناتوان دانست و تصریح کرد: فتنه ۹۸ در ابتدا با بهانه گرانی بنزین کلید خورد، اما مردم بابصیرت ایران با حضور به موقع خود در میدان، این فتنه را خنثی کردند، همه می‌دانند که دشمنان ایران طراحی این فتنه ها را بر عهده دارند و باید بدانند که توانایی مبارزه با ملت ایران و اقتدار رهبری را نخواهند داشت.</p>
      <p>نایب رئیس کمیسیون فرهنگی مجلس شورای اسلامی با تاکید بر اینکه دولت تدبیر و امید باید بهتر از این‌ها تدبیر می‌کرد، گفت: مسئولان نظام جمهوری اسلامی نباید بهانه به دست دشمن بدهند و بستر را برای ورود استکبار فرهم سازند، وظیفه مسئولان این است که مشکلات مردم را به نحو مطلوب حل کنند و باید گفت اینگونه برخورد کردن دولت در حال حاضر حاصل بی تدبیری است و لازم به ذکر است که بی تدبیری نا امیدی به بار خواهد آورد.</p>
      <p>سالک، قطع اینترنت را فرصت بسیار مناسبی دانست تا اینترنت ملی بر اساس برنامه ها و دستورالعمل‌های رهبری راه اندازی شود و گفت: قطع شبکه‌های اجتماعی مانند اینستاگرام و سایر موارد که در امنیت ملی به ایجاد تشنج می‌پرداختند از اقداماتی بود که در راستای کنترل بیشتر امنیت ملی انجام گرفت.</p>
      <p>وی با بیان اینکه آنچه اهمیت دارد، این است که "باید دست ملت ایران از استکبار جهانی را از طریق اینترنت کوتاه کنیم" و در سطوح جهانی کیفیت خود را بالا ببریم، گفت: دشمنان قسم خورده ایران از هر فرصتی برای بهانه جویی استفاده می‌کنند تا خود را به گونه ای در داخل کشور تثبیت کنند، قطع اینترنت نقطه ضعف نبود بلکه نقطه قوتی است که می‌تواند اشرار و خرابکاران را مدیریت کند.</p>
      <p> </p>
    </article>
  </body>
</html>