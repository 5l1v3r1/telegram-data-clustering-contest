<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699616/%D8%AD%DA%A9%D9%85-%D8%AF%D8%A7%D8%AF%DA%AF%D8%A7%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D8%B1%D8%A7%DB%8C-%D8%AC%DB%8C%D8%B3%D9%88%D9%86-%D8%B1%D8%B6%D8%A7%DB%8C%DB%8C%D8%A7%D9%86-180-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1-%D8%BA%D8%B1%D8%A7%D9%85%D8%AA-%D8%A8%D8%B1%D8%A7%DB%8C-18-%D9%85%D8%A7%D9%87-%D8%B2%D9%86%D8%AF%D8%A7%D9%86-%D8%AF%D8%B1-%D8%A7%DB%8C%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="حکم دادگاه آمریکا برای &quot;جیسون رضاییان&quot;: 180 میلیون دلار غرامت برای 18 ماه زندان در ایران"/>
    <meta property="og:description" content="رضاییان در اکتبر 2016 در آمریکا از دولت جمهوری اسلامی ایران شکایت و در خواست غرامت 1 میلیارد دلاری کرده بود."/>
  </head>
  <body>
    <article>
      <h1>حکم دادگاه آمریکا برای "جیسون رضاییان": 180 میلیون دلار غرامت برای 18 ماه زندان در ایران</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>رضاییان در اکتبر 2016 در آمریکا از دولت جمهوری اسلامی ایران شکایت و در خواست غرامت 1 میلیارد دلاری کرده بود.</b>
      </p>
      <p>دادگاهی در آمریکا برای "جیسون رضاییان" خبرنگار‌"واشنگتن پست" 180 میلیون دلار غرامت بابت 18 ماه زندان در ایران تعیین کرد.</p>
      <p>به گزارش <a href="http://www.asriran.com/">عصرایران</a> به نقل از وب سایت روزنامه "نیویورک تایمز" آمریکا، قاضی دادگاه فدرال آمریکا روز جمعه با صدور حکمی، دولت جمهوری اسلامی ایران را به پرداخت حدود 180 میلیون دلار غرامت به جیسون رضاییان و خانواده‌اش محکوم کرد.</p>
      <p>قاضی "ریچارد جی لئون" از دادگاه منطقه‌ای کلمبیا ایالات متحده، به طور مشترک 180 میلیون دلار به جیسون رضاییان، مادر و برادرش غرامت تعیین کرد.</p>
      <p>رضاییان در 22 ژوئیه 2014 (تیرماه 1393) به اتهام جاسوسی در ایران بازداشت شد. او پس از 18 ماه زندانی در ژانویه سال 2016 (دی ماه 1394) و همزمان با آغاز اجرایی شدن توافق برجام، بر اساس یک توافق دوجانبه بین ایران و ایالات متحده آمریکا از زندان آزاد شد و به آمریکا رفت.</p>
      <p>رضاییان در اکتبر 2016 در آمریکا از دولت جمهوری اسلامی ایران شکایت و <a href="http://www.asriran.com/fa/news/648760"><b>در خواست غرامت 1 میلیارد دلاری</b></a> کرده بود. او دولت ایران را متهم به گروگانگیری و اعمال شکنجه روانی روی خود در زندان کرده بود.</p>
      <p>قاضی دادگاه، همسر جیسون رضاییان را از شمول پرداخت غرامت خارج دانسته زیرا در زمان دستگیری جیسون رضاییان و مدت زندانی او در ایران، همسر او جزء شهروندان ایالات متحده آمریکا نبوده است.</p>
      <p>
        <b>جیسون رضاییان پس از آزادی از زندان/ ژانویه 2016 / آلمان/ عکس آرشیوی/ آسوشیتدپرس</b>
      </p>
      <figure>
        <img src="https://cdn.asriran.com/files/fa/news/1398/9/2/1039550_991.jpg"/>
      </figure>
      <p> </p>
    </article>
  </body>
</html>