<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.yeniasya.com.tr/ali-hakkoymaz/haberler-yasamayi-unuttururken_507343"/>
    <meta property="og:site_name" content="YENİ ASYA"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Haberler yaşamayı unuttururken"/>
    <meta property="og:description" content="Haberlerin bunca tantanasında çok şey kaybediyoruz; ilk sırada kendimizi..."/>
  </head>
  <body>
    <article>
      <h1>Haberler yaşamayı unuttururken</h1>
      <h2>Haberlerin bunca tantanasında çok şey kaybediyoruz; ilk sırada kendimizi...</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">Ali HAKKOYMAZ</a></address>
      <p>Zaten istedikleri de kıs kıs üstümüze güldükleri de bu... Hedef tamam, diyorlar; boşluğa düşmüşlerle kedi-fare misali oynuyorlar. Makamını yani kendi yerini sen tayin et. İstersen bu haber koşularından uzak durabiliyorsan; dur. Yoksa “yürütüyorlar” ha!</p>
      <p>*</p>
      <p>Bu haberleri yüz sene dinlemesen ne kaybedersin!</p>
      <p>Bak işte!</p>
      <p>Koskoca sonbahar gelmiş; yaz sessiz sedasız kaybolmuş. Güneş soğumuş. Üzümler, hünnaplar, ceviz, fındık, badem, alıç, iğde, nar, ayva, armut, elma, kızılcık, kuşburnu bahçeleri basmış; biz silâhların Cehenneme çevirdiği haberlerle nereye gitmeyi düşünüyoruz?!</p>
      <p>*</p>
      <p>Haberler çok gergin... Espri sıfır... Lirik anlatım var; kendinizden geçiren... Didaktik var; hımm... dedirten... Mizah var; yüzünüzü tebessüme büründüren...</p>
      <p>Ey anlatımı hiçbir türe girmeyenler!</p>
      <p>Çok gerginsiniz. Hayat kavgadan ibaret değil... Kitaba inananlar; sulh ve sükûna yakın durur. Haydi rahatlatayım hayallerinizi: Dünya çok fani ve ölüm her köşe başında...</p>
      <p>*</p>
      <p>Dünyanın gözyaşını dindiremiyorsunuz.</p>
      <p>Sizsiniz üstelik ağlatan...</p>
      <p>Soluyor çocukların yüzü.</p>
      <p>Anneler hıçkırığa gömülmüş;</p>
      <p>Ömer’ini bekliyor mazlumlar.</p>
      <p>*</p>
      <p>Bir de bu bol bol futbol haberleri ne; biliyor musunuz? Başarısızlıkları örtmek için iyi bir sığınak... Ama gerçeklerin attığı goller öylesine yırtıyor ki fileleri... Kartondan kalelerinizi yıkıp geçiyor.</p>
      <p>Saklanın ve saklayın; nereye kadar?!</p>
      <p>*</p>
      <p>Haberleri merak ediyorsun; geç!</p>
      <p>“En son haber...” sensin;</p>
      <p>“Nasılsın, ne haldesin?!...”</p>
      <p>Haberlerin neresinde varsın?!...</p>
      <p>Sokaklar ne kadar benziyor sana?!..</p>
      <p>Hele meydanlar?!...</p>
      <p>Gökyüzüyle, rüzgârla, kuşlarla konuşsana!</p>
      <p>“Haber...” diyorsun ya:</p>
      <p>Ölümü hatırlamak ya da unutmak...</p>
      <p>O kadar!</p>
      <p>*</p>
      <p>Haberler can sıkıcı...</p>
      <p>Haberler sanal...</p>
      <p>Bir demli çay kadar kokusu yok!</p>
      <p>Haberler paslanmış bir zaman gibi...</p>
      <p>*</p>
      <p>Bu ne kadar kanlı haber! Paylaşılamayan ne acaba! Bu hangi; nefsi Firavunlaşmışlar dünyayı ateşe atıyor! Gandi’nin, Said Nursî’nin “kavgasız” dilini yürürlüğe koymak gerekiyor.</p>
      <p>Dünya, nefsine tapanlara terk edilebilir mi!</p>
      <p>*</p>
      <p>Korkum şu: Bu, Habîr’den habersiz haberlere kendimizi kaptırırken... Haydi, dünya işiniz bitti, dendiğinde... şaşkınlığımızın ölçüsünün büyüklüğünü hesap edebilir miyiz!...</p>
      <p>Said Nursî siyasete, gündelik gevezeliklere dönüp bakmıyor.</p>
      <p>Talebeleri bunu yeniden ve iyice düşünmeli... İçerde ve dışarda bu kadar meşhur biri siyasetle ilgilense; istediği makama gelebilirdi. Şöhrete, paraya, makama itibar etmedi. Sürüldü, hapsedildi, bütün bir ömrü -kendisinin de ifadesiyle- harp meydanlarında, esaret zindanlarında geçti. Dünya zevki namına bir şey bilmedi.</p>
      <p>Derdi; aklı, kalbi aç bu dünyayı doyurmak; insanı kendine duyurmaktı. İnsanı insandan kaçıran, yaşama ve yaşatma sevincinden uzak haberlerle Said Nursî’nin işi olmazdı; olmadı da.</p>
      <p>Bu haberler hayatı/yaşamayı unutturuyor. Hayata Esma penceresiyle bakmıyor, bakamıyor; bıktırıyor. Her gün her gün “ aynı” haber m’olur!</p>
    </article>
  </body>
</html>