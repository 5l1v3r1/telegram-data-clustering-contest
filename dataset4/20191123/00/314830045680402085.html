<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939223/%D9%88%D8%A7%DA%A9%D9%86%D8%B4-%D9%88%D8%B2%DB%8C%D8%B1-%D8%B1%D8%A7%D9%87-%D8%A8%D9%87-%DA%AF%D8%B1%D8%A7%D9%86-%D8%A8%D9%88%D8%AF%D9%86-%D8%B7%D8%B1%D8%AD-%D9%85%D9%84%DB%8C-%D9%85%D8%B3%DA%A9%D9%86"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="واکنش وزیر راه به گران بودن طرح ملی مسکن"/>
    <meta property="og:description" content="وزیر راه و شهرسازی در واکنش به گران بودن طرح ملی مسکن گفت: این طرح ویژه دهک‌های ۴ تا ۷ بوده و خانه دار شدن دهک‌های یک تا سه با دستگاه‌های حمایتی است.به گزارش خبرنگار مهر، محمد اسلامی در حاشیه امضای تفاهم نامه با وزیر آموزش و پرورش برای احداث ۱۷۰ هزار واحد مسکونی ویژه فرهنگیان اظهار داشت: هفته گذشته بانک مرکزی برای کلیه بانک‌ها سهمیه تسهیلات بخش مسکن را تعیین کرد که بر اساس آن ۲۰ هزار میلیارد تومان به بخش مسکن تعلق می‌گیرد و معادل ۲۰ درصد کل تسهیلات بانکی خواهد بود.وی در خصوص واحد‌های مسکن مهر نیمه‌تمام گفت: در ابتدای ورود من به وزارت راه و شهرسازی اعلام شد تا پایان دولت دوازدهم ۵۰۰ هزار واحد مسکن مهر نیمه‌تمام تکمیل می‌شود که تاکنون از این تعداد ۱۵۰ هزار واحد، تحویل شده و ۱۵۰ هزار واحد دیگر آماده واگذاری به مالکان است. همچنین ۸۰هزار واحد مسکن مهر نیز مشکل قضایی دارند. این واحد‌ها در اختیار مسکن مهر است و ارتباط و قراردادی با دولت ندارند. بدیهی است تا زمانی که فرآیند قضایی آن‌ها تعیین تکلیف نشود، امکان ادامه ساخت این ۸۰ هزار واحد وجود ندارد.وزیر راه و شهرسازی درباره گران بودن طرح ملی مسکن افزود: مسکن دهک‌های یک…"/>
  </head>
  <body>
    <article>
      <h1>واکنش وزیر راه به گران بودن طرح ملی مسکن</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>وزیر راه و شهرسازی در واکنش به گران بودن طرح ملی مسکن گفت: این طرح ویژه دهک‌های ۴ تا ۷ بوده و خانه دار شدن دهک‌های یک تا سه با دستگاه‌های حمایتی است.<br/><br/>به گزارش خبرنگار مهر، محمد اسلامی در حاشیه امضای تفاهم نامه با وزیر آموزش و پرورش برای احداث ۱۷۰ هزار واحد مسکونی ویژه فرهنگیان اظهار داشت: هفته گذشته بانک مرکزی برای کلیه بانک‌ها سهمیه تسهیلات بخش مسکن را تعیین کرد که بر اساس آن ۲۰ هزار میلیارد تومان به بخش مسکن تعلق می‌گیرد و معادل ۲۰ درصد کل تسهیلات بانکی خواهد بود.<br/><br/>وی در خصوص واحد‌های مسکن مهر نیمه‌تمام گفت: در ابتدای ورود من به وزارت راه و شهرسازی اعلام شد تا پایان دولت دوازدهم ۵۰۰ هزار واحد مسکن مهر نیمه‌تمام تکمیل می‌شود که تاکنون از این تعداد ۱۵۰ هزار واحد، تحویل شده و ۱۵۰ هزار واحد دیگر آماده واگذاری به مالکان است. همچنین ۸۰هزار واحد مسکن مهر نیز مشکل قضایی دارند. این واحد‌ها در اختیار مسکن مهر است و ارتباط و قراردادی با دولت ندارند. بدیهی است تا زمانی که فرآیند قضایی آن‌ها تعیین تکلیف نشود، امکان ادامه ساخت این ۸۰ هزار واحد وجود ندارد.<br/><br/>وزیر راه و شهرسازی درباره گران بودن طرح ملی مسکن افزود: مسکن دهک‌های یک تا سه توسط سازمان‌های حمایتی تأمین می‌شود که مبالغ و درصد سود تسهیلات آن‌ها با سایر اقشار متفاوت است. در این زمینه با کمیته امداد، سازمان بهزیستی و بنیاد مستضعفان، تفاهمنامه امضاء کرده‌ایم تا آن‌ها مسکن این اقشار را تأمین کنند. ما نیز حامی این دستگاه‌ها بوده و زمین مورد نیاز را به دو صورت «اجاره ۹۹ ساله» یا «قیمت تمام شده» به این دستگاه‌ها واگذار می‌کنیم. کار ساخت‌وساز را سازمان‌های حمایتی انجام می‌دهند. تاکنون ۱۰ هزار واحد مسکن مهر را به کمیته امداد تحویل داده‌ایم.<br/><br/>وی ادامه داد: جامعه هدف ما در طرح ملی مسکن، دهک‌های ۴ تا ۷ است، دهک‌های ۸، ۹ و ۱۰ تمکن مالی دارند و می‌توانند از بازار، مسکن مورد نیاز را ابتیاع کنند.<br/><br/>وزیر راه و شهرسازی تأکید کرد: برای دهک‌های ۴ تا ۷، سه نوع تسهیلات در طرح ملی مسکن در نظر گرفته شده و پوشش خوبی برای انواع استطاعت‌ها دیده شده است.<br/><br/>اسلامی خاطرنشان کرد: نمی‌شود خانه‌دار شویم، اما به خودمان فشار نیاوریم؛ از سوی دیگر، فراوانی عرضه مسکن نیز کمک می‌کند تا قشر وسیعی از مردم خانه‌دار شوند.</p>
    </article>
  </body>
</html>