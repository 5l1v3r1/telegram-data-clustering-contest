<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/bryxelles-h-eyrwpaikh-aristera-diethnopoiei-novartis-kai-skoyries"/>
    <meta property="og:site_name" content="Documento"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Βρυξέλλες: Η Ευρωπαϊκή Αριστερά διεθνοποιεί Novartis και Σκουριές"/>
    <meta property="og:description" content="Τα δύο βράδια της περασμένης Τρίτης και Τετάρτης στο ευρωκοινοβούλιο στις Βρυξέλλες, ήταν αφιερωμένα στην Ελλάδα. Και μάλιστα με κεντρικά θέματα το σκάνδαλο Novartis και την περίφημη «επένδυση» στις Σκουριές στη Β.Α. Χαλκιδική."/>
  </head>
  <body>
    <article>
      <h6 class="kicker">Βρυξέλλες - Ανταπόκριση</h6>
      <h1>Βρυξέλλες: Η Ευρωπαϊκή Αριστερά διεθνοποιεί Novartis και Σκουριές</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Δημήτρης Χατζηνικόλας</a></address>
      <h4>Τα δύο βράδια της περασμένης Τρίτης και Τετάρτης στο ευρωκοινοβούλιο στις Βρυξέλλες, ήταν αφιερωμένα στην Ελλάδα. Και μάλιστα με κεντρικά θέματα το σκάνδαλο Novartis και την περίφημη «επένδυση» στις Σκουριές στη Β.Α. Χαλκιδική.</h4>
      <p>Είχαν φροντίσει γι αυτό το κόμμα της <b>Ευρωπαϊκής Αριστεράς</b> και οι δύο Έλληνες ευρωβουλευτές του ΣΥΡΙΖΑ, <b>Στέλιος Κούλογλου </b>και <b>Κώστας Αρβανίτης</b>.</p>
      <p>Στο αμφιθέατρο όπου έλαβαν χώρα οι δύο εκδηλώσεις <b>ήταν αρκετοί Έλληνες δημοσιογράφοι</b>, οι περισσότεροι από τα περιφερειακά Μέσα μια που τα μεγάλα λεγόμενα «συστημικά» και οι ανταποκριτές τους στην Ευρωπαϊκή πρωτεύουσα έλαμψαν δια της απουσίας τους.</p>
      <p>Και στις δύο βραδιές το «παρών» έδωσαν συνάδελφοι δημοσιογράφοι από διάφορες χώρες, επιστήμονες, καθηγητές Πανεπιστημίου, νομικοί και ακτιβιστές από την <b>Τουρκία</b>, τη <b>Βουλγαρία </b>και την <b>Ελλάδα</b>, η ευρωβουλευτής του γερμανικού<b> Die Linke</b>, <b>Οζλέμ Ντεμιρέλ</b>, η σκηνοθέτης του ντοκιμαντέρ της ελβετικής τηλεόρασης για τη Novartis, στελέχη της τοπικής αυτοδιοίκησης στην Ελλάδα και κυρίως από τη Χαλκιδική και τον <b>Έβρο </b>και πολλοί άλλοι.</p>
      <p>Το μήνυμα στην ημεδαπή ήταν πως και τα δύο θέματα ξεπερνούν τα στενά όρια της χώρας μαρτυρώντας ταυτόχρονα πως η αντιμετώπισή τους στην ημεδαπή η καλύτερα ο υποφωτισμός και η πλήρης διαστρέβλωσή τους τους είναι προϊόν χρόνιων παθογενειών που δυστυχώς δεν ξεπεράστηκαν παρά τη χρεοκοπία της χώρας.</p>
      <h3>Σκουριές, ένα διαρκές έγκλημα στη Β.Α. Χαλκιδική</h3>
      <p>Και αν για τη Novartis έχουν γραφτεί πολλά και ειπωθεί ακόμη περισσότερα για την περίφημη «επένδυση» στη Βορειοανατολική Χαλκιδική και εν γένει για τις εξορίσεις χρυσού και ευγενών μετάλλων στην Ευρώπη και στη Μακεδονία ο κόσμος δεν γνωρίζει όσα θα έπρεπε.</p>
      <p>Ο <b>Κώστας Αρβανίτης</b> ήταν αποκαλυπτικός κάνοντας και την αυτοκριτική του λέγοντας ότι «Ο ΣΥΡΙΖΑ σταμάτησε την καταστροφή, αλλά δεν έκανε τελικά αυτό που είχε λαϊκή εντολή να κάνει».</p>
      <p>Τι εννοούσε ο ευρωβουλευτής του <b>ΣΥΡΙΖΑ</b>:<i> «Ότι δεν έδιωξε την καναδική εταιρεία από τη χώρα και ας αναζητούσε το όποιο δίκιο της στα διεθνή δικαστήρια. Ότι την άφησε να κερδίζει χρόνο μέχρι να ξαναέρθει η φιλική προς αυτήν κυβέρνηση Μητσοτάκη και Άδωνι Γεωργιάδη».</i></p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd7f5dd825e633f3c2bedf4.jpg"/>
      </figure>
      <p><i>«Στη Θράκη αντίθετα»</i>, συνέχισε ο Κώστας Αρβανίτης, <i>«η προηγούμενη κυβέρνηση κλείδωσε τη θωράκιση της περιοχής, ωστόσο αυτό μπορεί τώρα να αλλάξει, κι εμείς μαζί με τον Στ. Κούλογλου θα πάμε το θέμα όπου και όσο πάει…»</i>. Για τη Θράκη χαρακτηριστική ήταν και η παρέμβαση του Δημάρχου Ορεστιάδας, Βασίλη Μαυρίδης, ο οποίος σημείωσε πως <i>«Στη Θράκη, δεν υπάρχει περίπτωση να περάσουν τα σχέδια για εξορύξεις. Εμείς δεν κάνουμε πίσω ούτε σπιθαμή, ακόμη κι εμείς που προερχόμαστε πολιτικά από τον χώρο της Δεξιάς».</i></p>
      <p>Λίγες ώρες πριν την εκδήλωση<b> οι δύο ευρωβουλευτές του ΣΥΡΙΖΑ </b>είχαν συναντηθεί με την επικεφαλής της ομάδας των Πρασίνων στο Ευρωπαϊκό Κοινοβούλιο, Σκα Κέλερ, η οποία εξέφρασε την πλήρη υποστήριξή της και την υποστήριξη του κόμματος των Πρασίνων, για όλες τις ενέργειες που αποσκοπούν στη διαφύλαξη του περιβάλλοντος και της φυσικής ομορφιάς μιας χώρας με την οποία συνδέεται.</p>
      <p>Το θέμα παρουσιάστηκε και στην ειδική Επιτροπή Αναφορών του Ευρωπαϊκού Κοινοβουλίου όπου παραλαμβάνονται και προωθούνται για περαιτέρω δράση στα ευρωπαϊκά όργανα αναφορές πολιτών, ατομικές ή οργανωμένων σε ομάδες και στην οποία συμμετέχει ο Ευρωβουλευτής του ΣΥΡΙΖΑ, <b>Αλέξης Γεωργούλης.</b></p>
      <p>Άξιο αναφοράς είναι ότι η <b>Hellas Gold </b>λίγη ώρα πριν από την έναρξη της εκδήλωσης, είχε φροντίσει να στείλει σε διοργανωτές και συμμετέχοντες επιστολή με τις θέσεις της!</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd7f626825e633e0f19d834.jpg"/>
      </figure>
      <p>Ίσως γιατί κατά τη διάρκειά της ειπώθηκε από τα πλέον υπεύθυνα χείλη ότι οι τα φράγματα που κατασκευάζει η εταιρεία στις Σκουριές και τα οποία θα λειτουργήσουν ως <b>ΧΥΤΑ </b>θα υποδεχτούν δηλαδή τα απόβλητα από την εξόρυξη χρυσού κατασκευάζονται πάνω σε ενεργό σεισμικό ρήγμα το οποίο το 1932 έδωσε σεισμό 7 R με πολλούς νεκρούς καταστρέφοντας την Ιερισσό ή ότι από τις εργασίες (επιφανειακές εκρήξεις) θα αποδεσμεύονται στην ατμόσφαιρα χιλιάδες τόνοι αμιάντου ικανοί για να σκοτώσουν τους κατοίκους της περιοχής και των γύρω περιοχών της Χαλκιδικής ή ότι καταστρέφονται δια βίου οι παραγωγικές δραστηριότητες του τόπου (τουρισμός, κτηνοτροφία, αλιεία, μελισσοκομία) και θα αποστραγγισθούν οι υδροφόροι ορίζοντες που βρίσκονται κάτω από τον ΧΥΤΕΑ.</p>
      <p>Όπως είναι φυσικό όλα τα παραπάνω δεν έχουν ή δεν θα έπρεπε να έχουν κανένα πολιτικό πρόσημο την ώρα μάλιστα που στην Ε.Ε. παραμένει ανοιχτή η μεγάλη συζήτηση για την απαγόρευση των εξορύξεων χρυσού με τη χρήση κυανίου κάτι που στη χώρα μας έχει απαγορευτεί με απόφαση του ΣτΕ.</p>
      <figure>
        <img src="https://img.documentonews.gr/unsafe/smart/http://img.dash.documentonews.gr/documento/imagegrid/2019/11/22/5dd7f63d825e633e0f19d835.jpg"/>
      </figure>
      <p>Ωστόσο, η εταιρεία και οι εταιρείες του χώρου είναι σχεδόν πάντα ένα βήμα μπροστά από τα κράτη και τη νομοθεσία (κρατική ή κοινοτική) και στην περίπτωση της Ελλάδας και των Σκουριών, σε συνεργασία με την Κυβέρνηση της ΝΔ η οποία παραμένει πιστή στο δόγμα <i>«επενδύσεις και ό,τι επενδύσεις να ‘ναι»</i>, έχουν αποφασίσει να στέλνουν την πρώτη ύλη (εμπλουτισμένη) στην Κίνα ώστε να γίνεται ο τελικός διαχωρισμός! Γι αυτό χρειάζονται τα κινήματα και η κινητοποίηση του κατοίκων και του απλού κόσμου.   </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>