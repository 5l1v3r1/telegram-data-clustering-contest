<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/futbol/galatasaraydan-son-38-sezonun-en-kotu-gol-performansi/1653439"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Galatasaray'dan son 38 sezonun en kötü gol performansı"/>
    <meta property="og:description" content="Süper Lig'in geride kalan bölümünde 13 kez ağları havalandıran Galatasaray, 12. haftalar itibarıyla son 38 sezonun en kötü hücum performansına imza attı."/>
  </head>
  <body>
    <article>
      <h1>Galatasaray'dan son 38 sezonun en kötü gol performansı</h1>
      <h2>Süper Lig'in geride kalan bölümünde 13 kez ağları havalandıran Galatasaray, 12. haftalar itibarıyla son 38 sezonun en kötü hücum performansına imza attı.</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">Ercan Çakar  </a></address>
      <h4>İstanbul</h4>
      <p><b>Süper Lig</b>'in geride kalan bölümündeki performansıyla beklentilerin uzağında kalan son iki sezonun şampiyonu <b>Galatasaray</b>, özellikle gol yollarında büyük sorun yaşıyor.</p>
      <p>Son dönemdeki skorer oyuncu eksikliğini tamamlamak için kadrosuna dünyaca ünlü Kolombiyalı futbolcu Radamel Falcao ile Rumen Florin Andone'yi dahil eden sarı-kırmızılı takım, sezonun geride kalan bölümünde skor anlamında istenilen mücadeleyi ortaya koyamadı.</p>
      <p>Aşil tendonunda rahatsızlığı bulunan Falcao uzun süredir takımdan ayrı kalırken, Andone ise 11. haftada Gaziantep Futbol Kulübü ile oynanan müsabakada ciddi bir sakatlık geçirdi.</p>
      <p>Adem Büyük ve Ryan Babel ile de hücumda etkili olmaya çalışan Galatasaray, Süper Lig'in ilk 12 haftasında sadece 13 kez ağları havalandırdı. Sarı-kırmızılı takım, bu karşılaşmaların 5'inde gol atmayı başaramadı.</p>
      <h3>1981-1982 sezonundan sonra en kötüsü</h3>
      <p>Galatasaray, 12. haftalar itibarıyla son 38 sezonun en kötü hücum performansını sergiledi.</p>
      <p>Sarı-kırmızılı takım, ligde 12. haftalar dikkate alındığında bu sezondan önce en az golü (10) 1981-1982'de atmıştı.</p>
      <p>Galatasaray, aynı sürede en fazla golü (38) şampiyonluğa ulaştığı 1998-1999 sezonunda kaydetmişti.</p>
      <h3>Son 9 sezonun en kötü başlangıcı</h3>
      <p>Galatasaray, Süper Lig'de puan olarak da son 9 sezonun en kötü başlangıcını yaptı.</p>
      <p>Ligin ilk 12 haftasında 5 galibiyet, 4 beraberlik ve 3 mağlubiyet yaşayan sarı-kırmızılı takım, 19 puan toplayabildi. Galatasaray en son, tarihinin en kötü dönemlerinden birini yaşadığı 2010-2011 sezonunda aynı sürede daha az puan kazanmıştı.</p>
      <p>Sarı-kırmızılı ekip, söz konusu sezonda 5 galibiyet, 1 beraberlik ve 6 mağlubiyet yaşadığı ilk 12 haftayı 16 puanla tamamlamıştı.</p>
      <related>
        <a href="https://www.aa.com.tr/tr/futbol/galatasaraydan-son-38-sezonun-en-kotu-gol-performansi/1653439"/>
        <a href="https://www.aa.com.tr/tr/futbol/kayserispor-sivasspor-rekabetinde-25-randevu-/1653413"/>
        <a href="https://www.aa.com.tr/tr/futbol/yeni-malatyasporlu-arturo-mina-fenerbahce-macini-kazanip-zirveye-yurumek-istiyoruz/1653369"/>
        <a href="https://www.aa.com.tr/tr/futbol/kasimpasa-super-ligde-genclerbirligini-konuk-edecek/1653314"/>
        <a href="https://www.aa.com.tr/tr/futbol/galatasaray-ligde-41-mac-sonra-sahasinda-kaybetti/1653196"/>
        <a href="https://www.aa.com.tr/tr/futbol/kayserispora-kadin-baskan-adayi/1653018"/>
      </related>
    </article>
  </body>
</html>