<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/governo-e-parlamento/articolo.php?articolo_id=79049"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Manovra. Spunta contributo di 500 euro l’anno per il dentista ai meno abbienti. E poi più borse per gli specializzandi, tampon tax, Ria, paletti per le farmacie di capitale e molto altro. Gli emendamenti ‘segnalati’ di maggioranza"/>
    <meta property="og:description" content="- Entrano nel vivo i lavori della Commissione Bilancio sulla manovra. Nella giornata di ieri si è proseguito con l'illustrazione degli emendamenti depositati, dall'articolo 18 al 28 del disegno di legge. Intanto, pronto l'elenco degli emendamenti segnalati, ossia quelle proposte sulle quali sarà più forte il pressing da parte dei partiti per far sì che vengano approvati. Molte gli emendamenti segnalati dalla maggioranza in tema di sanità e sociale. Si spazia dall'incremento di 2.000 borse di studio aggiuntive per gli specializzandi in medicina alla tampon tax, dalla retribuzione individuale di anzianità alle nuove assunzioni per i medici Inps, fino ai 'paletti' per le società di capitali in farmacia. E ancora, dalle nuove risorse per la legge sul Dopo di noi al riconoscimento di un contributo di 500 euro l'anno per le cure odontoiatriche delle famiglie meno abbienti. Proposti anche incentivi economici per incrementare l'attrattività della discilpina di medicina dell'emergenza-urgenza, così come un congedo obbligatorio…"/>
  </head>
  <body>
    <article>
      <h1><b>Manovra. </b>Spunta contributo di 500 euro l’anno per il dentista ai meno abbienti. E poi più borse per gli specializzandi, tampon tax, Ria, paletti per le farmacie di capitale e molto altro. Gli emendamenti ‘segnalati’ di maggioranza</h1>
      <h2>
        <i>I partiti di maggioranza (5 Stelle, PD, Leu e Italia Viva) hanno effettuato la loro scrematura degli emendamenti alla legge di Bilancio e per la sanità vi sono molte proposte. Oltre a quelle nel titolo anche incentivi economici per rendere più attrattivo il lavoro in medicina dell'emergenza-urgenza, nuove assunzioni per medici Inps, credito d'imposta per l'acquisto di alimenti per lattanti, congedo obbligatorio per il padre lavoratore e piani triennali in deroga per l'assunzione di personale nel Ssn</i>
      </h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <pic src="http://www.quotidianosanita.it/governo-e-parlamento/../../img_prima/front4084307.jpg" width="150" height="150"/>
      </p>
      <p>- Entrano nel vivo i lavori della Commissione Bilancio sulla manovra. Nella giornata di ieri si è proseguito con l'illustrazione degli emendamenti depositati, dall'articolo 18 al 28 del disegno di legge. Intanto, pronto l'elenco degli emendamenti segnalati, ossia quelle proposte sulle quali sarà più forte il pressing da parte dei partiti per far sì che vengano approvati. Molte gli emendamenti segnalati dalla maggioranza in tema di sanità e sociale. Si spazia dall'incremento di 2.000 borse di studio aggiuntive per gli specializzandi in medicina alla tampon tax, dalla retribuzione individuale di anzianità alle nuove assunzioni per i medici Inps, fino ai 'paletti' per le società di capitali in farmacia.<br/><br/>E ancora, dalle nuove risorse per la legge sul Dopo di noi al riconoscimento di un contributo di 500 euro l'anno per le cure odontoiatriche delle famiglie meno abbienti. Proposti anche incentivi economici per incrementare l'attrattività della discilpina di medicina dell'emergenza-urgenza, così come un congedo obbligatorio di 10 giorni per il padre lavoratore.<br/><br/>Sempre nella giornata di ieri, la V Commissione ha deciso di sconvocare le sedute previste per questo week end, rinviando il prosieguo dei lavori alla prossima settimana.</p>
      <p> <br/><b>Di seguito tutti gli emendamenti di interesse sanitario e sociale segnalati dalla maggioranza</b><br/> <br/><br/><u><b>MOVIMENTO 5 STELLE</b></u><br/><b>9.4 Castellone, Mautone, Floridia, La Mura, Puglia, Pirro, Bottici<br/>Edilizia sanitaria</b><br/>Il programma pluriennale di interventi in materia di ristrutturazione edilizia e ammodernamento tecnologico viene esteso ai fini della realizzazione di strutture di riabilitazione e di lungo degenza post-acuzie, delle strutture residenziali extraospedaliere per malati cronici non autosufficienti, per disabili e per malati terminali, del riordino dell’assistenza territoriale, con particolare riferimento alla realizzazione di unità complessi di cure primarie, ed alla realizzazione, ristrutturazione e messa in sicurezza dei presidi di continuità assistenziale, nonché alla realizzazione delle strutture di cure intermedie.<br/> <br/><b>40.0.27 Bottici, Matrisciano, Moronese, Russo, Dell’Olio, Puglia, Pirro<br/>Barriere architettoniche</b><br/>Si dispone che i Comuni debbano prevedere l’obbligo di dotare le strutture dedicate ad attività ludiche, ricreative e di tempo libero, quali parchi e giardini pubblici, nonché le strutture scolastiche pubbliche per l’infanzia e primarie, di aree ludiche prive di barriere architettoniche e attrezzate con giochi fruibili dai soggetti di età infantile diversamente abili.<br/> <br/><b>41.27 Leone<br/>Fondo per minori di famiglie monoparentali</b><br/>Per prevenire condizioni di povertà ed esclusione sociale di minori facente parte di famiglie monoparentali viene istituito un fondo con una dotazione di 50 milioni per ciascuno degli anni 2020, 2021 e 2022.<br/> <br/><b>41.29 Dell’Olio, Floridia, De Lucia, Gallicchio, Puglia<br/>Sostegno attività logopedia, psicomotricità e psicoterapia</b><br/>L’assegno di 960 euro annui erogato mensilmente a ecorrere dal mese di nascita o adozione viene riconosciuto inoltre, per ogni figlio adottivo dal 1° gennaio 2020 al 31 gennaio 2020, al fine di garantire il necessario sostegno per le attività di logopedia, psicomotricità e psicoterapia.<br/> <br/><b>41.49 Dell’Olio, Floridia, Gallicchio, Puglia<br/>Adozioni internazionali</b><br/>Il fondo per il sostegno alle adozioni internazionali viene incrementato di 20 milioni per il 2020 e di 25 milioni per ciascuno degli anni 2021 e 2022.<br/> <br/><b>41.0.7 Matrisciano, Santillo, Dell’Olio, Guidolin, Romano, Nocerino, Campagna, Ortis, Puglia, Pirro<br/>Misure a sostegno della genitorialità dei dipendenti</b><br/>Al fine di superare la disparità di trattamento con i lavoratori del settore privato, le misure sul congedo obbligatorio del padre lavoratore si applicano, per il 2020, anche in favore dei dipendenti pubblici.<br/> <br/><b>55.1 Castellone, Mautone, Moronese, Floridia, Angrisani, Puglia<br/>Apparecchiature medici</b><br/>La dotazione di apparecchiature per diagnosi di primo livello, oltre che ai medici di medicina generale, viene estesa anche ai medici di assistenza primaria anche dipendenti di Asl. Per l’assegnazione delle risorse si propone di dare priorità ai medici titolari di convenzione da meno di 5 anni oltre che ai medici organizzati in aggregazioni funzionali territoriali o operanti nelle unità complessive di cure primarie.<br/>Per alimentare i flussi informativi sanitari istituzionali le Regioni dovranno dotare ciascuna tipologia di medici di un software gestionale unico.<br/> <br/><b>55.103 Castellone, Floridia, De Lucia, Puglia<br/>Incentivi per la specialistica della medicina dell’emergenza-urgenza</b><br/>Per incrementare l’attrattività della disciplina medicina e chirurgia d’accettazione e d’urgenza attraverso la corresponsione di un gettone forfettario in aggiunta agli emolumenti stipendiali ai dirigenti medici che operano in Pronto Soccorso, a partire dal 2020 è autorizzata la spesa di 42 milioni.<br/>Per i medici convenzionati e dirigenti del servizio di emergenza-urgenza territoriale 118 si prevede, per le stesse motivazioni, uno stanziamento di 35 milioni.<br/> <br/><b>55.0.97 Castellone<br/>Agenas e crediti Ecm</b><br/>Vengono attribuite ad Agenas le funzioni di mantenimento in esercizio ed evoluzione del sistema di acquisizione, archiviazione, controllo, gestione ed elaborazione di dati ai fini di certificazione dei crediti formativi acquisiti dagli operatori sanitari in ambito Ecm.<br/> <br/><b>55.0.99 Nocerino, Santillo, Dell’Olio, Campagna, Matrisciano, Castellone<br/>Assunzione medici Inps</b><br/>Per garantire l’assolvimento delle competenze medico legali attribuite all’Inps, le risorse finanziarie destinate all’attuazione del piano triennale dei fabbisogni di personale dell’Inps sono incrementate, a decorrere dal 2020, dell’importo corrispondente alla spesa relativa all’assunzione a tempo indeterminato, mediante procedure concorsuali per titoli ed esami, di 189 unità di personale medico.<br/>Per questo si provvede, a decorrere dal 2020, con 25,1 milioni a valere sui contributi dello Stato all’Inps a copertura degli oneri derivanti dal trasferimento all’Istituto delle funzioni residuate allo Stato in materia di invalidità civile.<br/>Infine, per assicurare all’Inps il presidio delle funzioni relative all’invalidità civile e delle attività medico legali in materia previdenziale e assistenziale affidategli, l’Inps è autorizzato a stipulare, con le organizzazioni sindacali di categoria maggiormente rappresentative in ambito nazionale, convenzioni con conferimento di incarichi di 35 ore settimanali.<br/> <br/><b>55.0.110<br/>Organizzazione e funzionamento Inmp</b><br/>Per il triennio 2020-2022, l’Istituto nazionale per la promozione della salute delle popolazioni migranti e per il contrasto delle malattie delle povertà può bandire, in deroga ad altre procedure, e nel limite dei posti disponibili nella propria dotazione organica, procedure concorsuali, per esami, per assunzioni a tempo indeterminato, per complessive 37 unità di personale, di cui 9 dirigenti medici, 1 dirigente sanitario non medico, 3 unità di personale categoria C posizione economica base, 9 unità di personale categoria BS posizione economica base, con riserva di posti non superiore al 50 per conto per il personale non di ruolo, di qualifica non dirigenziale, che, alla data di entrata in vigore della legge presti servizio, con contratto a tempo determinato ovvero con contratto di lavoro flessibile, compresi i contratti di somministrazione lavoro, da almeno 3 anni presso l’Istituto stesso. Per questo vengono stanziati oltre 300 mila euro per il 2020, oltre 800 mila euro per il 2021 e 1,5 milioni per il 2022.<br/> <br/><b>55.0.112 Castellone, Floridia, Puglia<br/>Retribuzione individuale di anzianità</b><br/>Per valorizzare la presenza nelle strutture del Ssn di personale della dirigenza medica, sanitaria e veterinaria nonché del personale infermieristico del Ssn, con riferimento alla retribuzione individuale di anzianità il livello di fabbisogno sanitario standard a cui concorre lo Stato è incrementato di 42 milioni per il 2020, 48 milioni per il 2021, 52 milioni per il 2022, 66 milioni per il 2023, 82 milioni per il 2024, 96 milioni per il 2025 e 103 milioni annui a decorrere dal 2026.<br/> <br/><b>55.0.115 Endrizzi, Dell’Olio, Puglia, Pirro<br/>Attività odontoiatrica</b><br/>Dal 1 gennaio 2022, l’attività odontoiatrica in forma societaria è consentita esclusivamente ai modelli societari che assumono la veste e forma di società tra professionisti iscritte al relativo Albo professionale.<br/>Per consentire le cure odontoiatriche alle fasce di reddito meno abbienti, con reddito Isee pari o inferiore ai 25.000 euro, con particolare attenzione ai minori, famiglia monoreddito con figli, famiglie numerose, anziani e in genere alle categorie deboli è riconosciuto un contributo di 500 euro annui.<br/> <br/><b>55.0.118 Di Marzio<br/>Titolarità e gestione farmacie</b><br/>Si dispone che i soci, rappresentanti almeno il 51 per cento del capitale sociale e dei diritti di voto, debbano essere farmacisti iscritti all'albo o società interamente detenute da farmacisti iscritti all'albo. Il venir meno di questa condizione costituisce causa di scioglimento della società. Le società già costituite alla data di entrata in vigore della legge, saranno tenute ad adeguarsi alle nuove disposizioni entro 36 mesi. In caso di mancato adeguamento verrà loro comminata una sanzione di 50.000 euro.<br/>I proventi di queste sanzioni confluiranno in un Fondo a tutela delle piccole farmacie che verrà istituito presso il Ministero della Salute.<br/>Inoltre, le società di capitali non potranno possedere più del 10 per cento delle farmacie esistenti nel territorio di una stessa regione o provincia autonoma. Questa disposizione troverà applicazione anche nei confronti delle società di capitali e delle società cooperative a responsabilità limitata, costituite anteriormente alla data di entrata in vigore della presente legge. Le società sono tenute ad adeguarsi entro 36 mesi. In caso di mancato rispetto, l’Autorità garante della concorrenza e del mercato potrà applicare una sanzione di 100.000 euro per ogni farmacia di cui la società sia titolare e che risulti eccedente rispetto al nuovo limite.<br/> <br/><b>55.0.119 Mautone, Ortis, Angrisani, Dell’Olio, Puglia<br/>Credito d’imposta per l’acquisto di alimenti per lattanti</b><br/>Per l’acquisto di alimenti per lattanti spetta un credito di imposta pari al 50 per cento della spesa sostenuta, a decorrere dal periodo d’imposta successivo a quello in corso al 31 dicembre 2019. Questo credito è riconosciuto alla persona fisica, a condizione che il nucleo familiare di cui fa parte abbia un Isee non superiore ai 25.000 euro annui.<br/> <br/><b>55.0123 Castellone, Morra, Floridia, Ortis, Matrisciano, Nocerino, Moronese, Guidolin, La Mura, Puglia, Dell’Olio, Pirro<br/>Destinazione beni confiscati per minori con disturbi dello spettro autistico</b><br/>I beni immobili confiscati per mafia potranno essere assegnati in concessione, a titolo gratuito, anche ai soggetti iscritti all’anagrafe nazionale Onlus presso l’Agenzia delle entrate e alle cooperative sociali Onlus.<br/> <br/><b>55.0.125 Castellone, Floridia, Puglia, Pirro, Bottici<br/>Contratti formazione specialistica medici</b><br/>Per aumentare il numero dei contatti di formazione specialistica dei medici viene autorizzato un incremento della spesa pari a 50 milioni per il 2020, 100 milioni per il 2021, 152 milioni per il 2022, 204 milioni per il 2023, 230 milioni per il 2024, nel rispetto della programmazione del fabbisogno di medici specialisti.<br/>Per supportare le attività dell’Osservatorio nazionale e degli Osservatori regionali, viene istituita un’apposita tecnostruttura con risorse umane e strumentali dedicate. Per questa viene autorizzata una spesa di 3 milioni annui a decorrere dal 2020.<br/>Inoltre, al fine di sviluppare e adottare metodologie e strumenti per la definizione del fabbisogno di medici e professionisti sanitari, viene autorizzata una spesa di 3 milioni per il 2020 e 2 milioni annui a decorrere dal 2021 all’Agenas.<br/> <br/><b>75.0.3 Maiorino, Pirro, Moronese, Matrisciano, De Lucia, Leone, Angrisani, Montevecchi, Vanin, Giarrusso, Donno, Piarulli, Botto, Campagna, Morra, Abate, Santangelo, Pavanelli, Garrutti, Dell’Olio, Mautone, Naturale, Puglia, Trentacoste, Ricciardi, Anastasi, Pellegrini, Paragone, La Mura, Granato, Lezzi, Corrado, Russo, Croatti<br/>Tampon tax</b><br/>Si propone di riconoscere una riduzione dell’aliquota Iva per assorbenti esterni, tamponi interni, coppe mestruali completamente biodegradabili.<br/><br/><u><b>PARTITO DEMOCRATICO</b></u><br/><b>40.12 Marcucci, Mirabelli, Ferrari, Collina, Manca, Nannicini, Laus, Boldrini, Bini<br/>Fondo non autosufficienze</b><br/>Lo stanziamento del Fondo per le non autosufficienze viene incrementato di 100 milioni annui per ciascuno degli anni 2020, 2021 e 2022.<br/><br/><b>40.0.9 Manca, Ferrari<br/>Unione italiana ciechi e degli ipovedenti</b><br/>Per l’anno 2020, in occasione dei cento anni di fondazione, all’Unione italiana ciechi e degli ipovedenti viene concesso un contributo straordinario di 1 milione di euro per lo sviluppo e sostegno delle sue attività sul territorio nazionale.<br/> <br/><b>40.0.13 Rojc, Boldrini, Bini, Collina<br/>Dopo di noi</b><br/>A partire dall’anno 2020 viene incrementata di 5 milioni di euro (da 56,1 mln a 61,1 mln) la dotazione del Fondo per l'assistenza alle persone con disabilità grave prive del sostegno familiare.<br/> <br/><b>41.14 Fedeli, Valente, Nannicini, Alfieri, Cirinnà, Messina, Boldrini, Rojc, Ferrazzi, D’Alfonso, Pittella, Taricco, Giacobbe<br/>Congedo obbligatorio per il padre lavoratore dipendente</b><br/>Si interviene sulla legge di Bilancio 2018 per estendere la durata obbligatoria del congedo del padre lavoratore da 7 a 10 giorni a partire dall’anno 2020.<br/> <br/><b>54.0.6 Boldrini, Bini, Collina, Nannicini, Manca<br/>Fondo unico per i medicinali innovativi</b><br/>Si punta qui a superare i due Fondi separati per i farmaci innovativi, ed i farmaci innovativi oncologici, istituendo dal 1° gennaio 2020 presso il Ministero dell’Economia un Fondo unico per il concorso al rimborso alle regioni per l’acquisto di questi medicinali. La dotazione complessiva del fondo, resta invariata ad 1 miliardo.<br/> <br/><b>54.0.7 Boldrini, Bini, Collina, Rossomando, Manca<br/>Rimborsabilità alimenti per pazienti affetti da esiti di gastro-resezione</b><br/>Si integra il Dpcm sull’aggiornamento dei Livelli essenziali di assistenza specificando che il Ssn garantisce l’erogazione di alimenti a fini medici speciali anche alle persone affette da patologie derivanti da esiti di gastro-resezione parziale o totale.<br/> <br/><b>55.0.3 Marcucci, Mirabelli, Ferrari, Collina, Manca, Boldrini, Bini, Iori, Verducci<br/>Formazione medici specialisti</b><br/>Per aumentare il numero di contratti di formazione specialistica, l’autorizzazione alla spesa viene ulteriormente incrementata di 50 milioni per il 2020, 100 milioni per il 2021, 152 milioni per il 2022, 204 milioni per il 2023 e 256 milioni a decorrere dal 2024.<br/>L’obiettivo è quello di finanziare 2.000 contratti in più per la specialistica.<br/> <br/><b>82.9 Marcucci, Mirabelli, Ferrari, Collina, Manca<br/>Imposta sul consumo di bevande con zuccheri aggiunti</b><br/>Si specifica che la nuova imposta sul consumo di bevande edulcorate viene istituita a decorrere dal 1° febbraio 2020. Viene in ogni caso ridotta la portata della tassazione che passa da 10 euro per ettolitro per prodotti finiti, a 8 euro; e da 0,25 euro per chilogrammo per i prodotti predisposti ad essere utilizzati previa diluizione a 0,20 euro.<br/> <br/><u><b>ITALIA VIVA</b></u><br/><b>40.16 Cucca, Vono, Faraone, Comincini, Conzatti<br/>Alunni disabili</b><br/>Il fondo destinato alle scuole paritarie che accolgono alunni con disabilità viene incrementato di ulteriori 24 milioni a decorrere dal 2020.<br/> <br/><b>40.0.1 Comincini, Renzi, Faraone, Conzatti, Ginetti<br/>Start up a vocazione sociale</b><br/>Le organizzazioni che esercitano attività di impresa, al fine dell’inserimento lavorativo di lavoratori con disturbo dello spettro autistico sono imprese sociali qualificate come start up a vocazione sociale. Questa qualifica si determina quando l’impresa impiega, per un periodo non inferiore ad un anno, come dipendenti o collaboratori, in una percentuale uguale o superiore ai due terzi della forza lavoro complessiva, lavoratori con disturbi dello spettro autistico.<br/> <br/><b>40.0.8 Faraone, Comincini, Conzatti<br/>Unione italiana ciechi e degli ipovedenti</b><br/>In occasione dei cento anni di Fondazione, all’Unione italiana ciechi e degli ipovedenti, per l’anno 2020 viene riconosciuto un contributo straordinario di 2 milioni per lo sviluppo e il sostegno delle sue attività sul territorio nazionale.<br/> <br/><b>40.0.23 Faraone, Comincini, Conzatti<br/>Acquisto di sussidi per le istituzioni scolastiche che accolgono alunni con abilità diversa</b><br/>Per l’acquisto di sussidi per le istituzioni scolastiche che accolgono alunni con abilità diversa vengono stanziati 10 milioni annui per il 2020, 2021 e 2022. Agli ausili acquistati si applica l’aliquota Iva agevolata al 4%.<br/> <br/><b>41.0.10 Sbrollini, Conzatti<br/>Sostegno adozioni internazionali</b><br/>Si propone di incrementare di 5 milioni per ciascuno degli anni 2020, 2021 e 2022 il Fondo per le adozioni internazionali.<br/> <br/><b>41.0.13 Sbrollini, Conzatti, Comincini<br/>Piano d’azione straordinario contro la violenza sessuale</b><br/>Il finanziamento per il Piano d’azione straordinario contro la violenza sessuale viene incrementato di 5 milioni per ciascuno degli anni 2020, 2021 e 2022.<br/> <br/><b>41.0.22 Conzatti, Comincini<br/>Educazione a differenze di genere nelle università</b><br/>Le università provvedono a inserire nella loro offerta formativa corsi di studi di genere. A tal fine il Fondo per il finanziamento ordinario delle università viene incrementato di 2 milioni annui a decorrere dal 2020.<br/><br/><u><b>LEU</b></u><br/><b>55.6 Errani, De Petris, Grasso, Laforgia<br/>Apparecchiature ai medici di medicina generale</b><br/>Dovrà definirsi la distribuzione delle risorse necessarie per dotare i medici di medicina generale di apparecchiature diagnostiche di primo livello, e le modalità in cui le Regioni, all’interno degli accordo integrativi regionali, dovranno individuare le attività assistenziali all’interno delle quali verranno utilizzati i dispositivi medici di supporto, privilegiando ambiti relativi alla fragilità e alla cronicità, anche prevedendo l’utilizzo di strumenti di telemedicina finalizzati alla second opinion.<br/> <br/><b>55.035 Errani, De Petris, Grasso, Laforgia<br/>Retribuzione individuale di anzianità</b><br/>Per valorizzare la presenza nelle strutture del Ssn di personale della dirigenza medica, sanitaria e veterinaria nonché del personale infermieristico del Ssn, con riferimento alla retribuzione individuale di anzianità il livello di fabbisogno sanitario standard a cui concorre lo Stato è incrementato di 42 milioni per il 2020, 48 milioni per il 2021, 52 milioni per il 2022, 66 milioni per il 2023, 82 milioni per il 2024, 96 milioni per il 2025 e 103 milioni annui a decorrere dal 2026.<br/> <br/><b>55.036 Errani, De Petris, Grasso, Laforgia<br/>Spesa per il personale degli enti del Ssn</b><br/>Le Regioni per garantire l’erogazione dei Lea, possono definire, in deroga a quanto previsto dal Decreto Calabria, piani triennali di spesa complessiva per il fabbisogno di personale dei rispettivi enti del Ssn, nell’ambito del livello di finanziamento standard cui concorre lo Stato e fermo restando l’equilibrio economico finanziario del bilancio sanitario regionale. Questi piani dovranno essere sottoposti all’approvazione del Comitato Lea. Le Regioni dovranno, inoltre, adottare misure di governo della spesa del personale volte ad assicurare la coerenza dei piani approviati, con piani triennali dei fabbisogno di personale, che i rispettivi enti del Ssn adottano.<br/> <br/><b><i>Giovanni Rodriquez</i></b></p>
    </article>
  </body>
</html>