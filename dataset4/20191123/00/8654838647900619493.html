<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/soluzioni/pokemon-spada-e-scudo-come-evolvere-toxel-toxtricity-forma-melodia-forma-basso.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Pokémon Spada e Scudo: come evolvere Toxel in Toxtricity Forma Melodia e Forma Basso"/>
    <meta property="og:description" content="Ecco come ottenere la Forma Melodia e la Forma Basso di Toxtricity in Pokémon Spada e Scudo.. Toxel è uno dei nuovi Pokémon di ottava generazione di Pokémon Spada e Scudo. Salendo di livello si ev..."/>
  </head>
  <body>
    <article>
      <h1>Pokémon Spada e Scudo: come evolvere Toxel in Toxtricity Forma Melodia e Forma Basso</h1>
      <h2>Ecco come ottenere la Forma Melodia e la Forma Basso di Toxtricity in Pokémon Spada e Scudo.</h2>
      <address><time datetime="2019-11-23T00:00:00+00:00">23 Nov 2019</time> by <a rel="author" href="https://multiplayer.it/account/utente/1769928/benji-boi/articoli/" target="_blank">Stefano Paglia</a></address>
      <p><b>Toxel</b> è uno dei nuovi Pokémon di ottava generazione di <b>Pokémon Spada e Scudo</b>. Salendo di livello si evolve in <b>Toxtricity</b>, un Pokémon Elettro/Veleno, una combinazione di tipi mai vista prima d'ora, dotato di ottime statiche e quindi una valida aggiunta per la vostra squadra.<br/><br/>Toxtricity tuttavia è un Pokémon piuttosto particolare, infatti ne esistono due versioni differenti: la <b>Forma Melodia</b> e la <b>Forma Basso</b>. In questa guida vi spiegheremo quali sono le differenze tra queste due evoluzioni e come si ottengono.</p>
      <anchor name="come-ottenere-un-toxel">
        <h3>Come ottenere un Toxel</h3>
        <p>Se volete un Toxtricity nella vostra squadra, per forza di cose prima dovrete entrare in possesso di un Toxel. <br/><br/>Per farlo il metodo più veloce e semplice è quello di visitare l'Ostello Pokémon che si trova sul percorso 5. Raggiungerete quest'area subito dopo aver sconfitto Yarrow, il primo capopalestra. Entrate dentro l'edificio e parlate con l'allevatrice sulla destra. Sarà molto generosa con voi: <b>vi regalerà un Toxel</b>!<br/><br/>Se invece volete catture un esemplare allo stato selvatico, troverete Toxel in varie aree delle Terre Selvagge, che abbiamo elencato di seguito.</p>
        <ul>
          <li>Fiume di Steamington - temporale</li>
          <li>Piana dei Ponti - sereno, pioggia, temporale</li>
          <li>Landa delle Pietre - temporale</li>
          <li>Berretto del Gigante - temporale</li>
          <li>Colle Knuckleburgh - temporale</li>
        </ul>
        <figure>
          <img src="https://multiplayer.net-cdn.it/thumbs/images/2019/11/21/toxel_jpg_1400x0_q85.jpg"/>
        </figure>
        <p>Dunque per ottenere un Toxel nelle Terre Selvagge dovrete prestare particolare attenzione al meteo (potrete controllare le condizioni atmosferiche premendo il tasto + una volta aperta la mappa di Galar) e attendere il momento giusto. Tuttavia se la pazienza non è il vostro forte, vi consigliamo di dare uno sguardo alla nostra guida su <a href="https://multiplayer.it/soluzioni/pokemon-spada-e-scudo-come-cambiare-meteo-terre-selvagge.html">come modificare il meteo</a> in Pokémon Spada e Scudo. In alternativa potrete catturare un Toxel sul<b> Percorso 7</b>, ma ci arriverete soltanto in una fase avanzata dell'avventura.<br/><br/>Ma perché catturare un Toxel selvatico quando lo si può ottenere uno in regalo? Ve lo spieghiamo tra pochissimo.</p>
        <anchor name="forma-melodia-e-forma-basso">
          <h3>Forma Melodia e Forma Basso</h3>
          <p>Una volta raggiunto il <b>livello 30</b> il vostro Toxel si evolverà in Toxtricity, assumendo la <b>Forma Melodia</b> o la <b>Forma Basso</b> a seconda della sua <b>natura</b>. <br/><br/>Un Toxel con natura Audace, Decisa, Docile, Ardita, Lesta, Scaltra, Allegra, Fiacca, Ingenua, Birbona, Ardente, Furba o Vivace si evolverà in un <b>Toxtricity Forma Melodia</b>. Un Toxel con natura Ritrosa, Sicura, Calma, Cauta, Gentile, Schiva, Modesta, Mite, Quieta, Placida, Seria o Timida invece si evolverà in un <b>Toxtricity Forma Basso</b>. Potrete verificare la natura del vostro Pokémon accedendo alla vostra squadra o al box del PC e selezionando l'opzione "Info".<br/><br/>Insomma se puntate a una Forma piuttosto che l'altra o le volete entrambe, potreste aver bisogno di un altro Toxel oltre a quello ottenuto in regalo all'Ostello Pokemon.<br/><br/>Entrambe le versioni condividono le stesse statistiche ma variano nell'aspetto, in particolare nei colori: Toxtricity Forma Melodia è viola e giallo, mentre la Forma Basso è viola e celeste.</p>
          <figure>
            <img src="https://multiplayer.net-cdn.it/thumbs/images/2019/11/21/toxtricity_forme_jpg_1400x0_q85.jpg"/>
          </figure>
          <p>Inoltre al livello 52 Toxtricity imparerà una mossa differente a seconda della versione. La Forma Melodia apprende <b>Cambiomarcia</b>, una mossa di tipo acciaio che non infligge danno, ma aumenta l'Attacco dell'utilizzatore di un livello e la Velocità di due. La Forma Basso invece apprende <b>Controllo Polare</b>, una mossa di tipo Elettro che non infligge danno e aumenta la Difesa e la Difesa Speciale di tutti i Pokémon alleati in campo se sono in possesso dell'abilità "Più" o "Meno" (entrambe le forme di Toxtricity possono avere una di queste due abilità). <br/><br/>A prescindere dalla Forma che vi piace di più esteticamente o che ritenete in possesso della mossa esclusiva più utile, Toxtricity è un Pokémon decisamente valido. Ha ottime statistiche e può imparare un vasto numero di attacchi Elettro e Veleno, il che lo rende avvantaggiato contro i tipo erba, folletto, volante e acqua. Inoltre può applicare facilmente gli status paralisi e veleno, utili tanto per battere gli allenatori avversari quanto per catturare i Pokémon selvatici più sfuggevoli.</p>
        </anchor>
      </anchor>
    </article>
  </body>
</html>