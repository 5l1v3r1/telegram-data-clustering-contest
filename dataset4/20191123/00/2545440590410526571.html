<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/pakistan-norvecte-kuran-i-kerimin-yakilmasini-kinadi/1653826"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Pakistan Norveç'te Kur'an-ı Kerim'in yakılmasını kınadı"/>
    <meta property="og:description" content="Norveç'in İslamabad Büyükelçisi Pakistan Dışişleri Bakanlığına çağrılarak, Kristiansand şehrinde Kur'an-ı Kerim yakılması kınandı."/>
  </head>
  <body>
    <article>
      <h1>Pakistan Norveç'te Kur'an-ı Kerim'in yakılmasını kınadı</h1>
      <h2>Norveç'in İslamabad Büyükelçisi Pakistan Dışişleri Bakanlığına çağrılarak, Kristiansand şehrinde Kur'an-ı Kerim yakılması kınandı.</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">Muhammet Nazım Taşçı  </a></address>
      <h4>Ankara</h4>
      <p>Pakistan Dışişleri Bakanlığı, Norveç'in İslamabad Büyükelçisini çağırarak, Kristiansand şehrinde Kur'an-ı Kerim yakılmasını kınadı, ayrıca Pakistan'ın Oslo Büyükelçisi'ne, İslamabad yönetiminin protestosu ve derin endişelerini Norveç makamlarına iletmesi talimatı verildi.</p>
      <p>Pakistan Dışişleri Bakanlığından yapılan açıklamada, Norveç'in İslamabad Büyükelçisinin bakanlığa çağrıldığı belirtildi.</p>
      <p>Kur'an-ı Kerim yakılmasının kınandığı bildirilen açıklamada, bu tür eylemlerin ifade özgürlüğü adına haklı gösterilemeyeceğine işaret edildi.</p>
      <p>Bu tür eylemlerin Pakistan'dakiler dahil dünya genelinde 1 milyar 300 milyon Müslüman'ın duygularını incittiği vurgulandı.</p>
      <p>Norveç makamlarından, olayın sorumlularının adalete teslim edilmesinin istenildiği açıklamada, "gelecekte bu tür olayların tekrarlanmasının önlenmesi" talep edildi.</p>
      <p>Açıklamada, Pakistan'ın Oslo Büyükelçisi'ne, İslamabad yönetiminin protestosu ve derin endişelerini Norveç makamlarına iletme talimatı verildiği kaydedildi.</p>
      <h3>Aşırı sağcı gruptan İslam karşıtı gösteri</h3>
      <p>Norveç'te göçmenlerin yoğun yaşadığı Kristiansand kentinde 16 Kasım'da aşırı sağcı Norveç'in İslamlaşmasını Durdurun grubunun lideri Lars Thorsen, Kur'an-ı Kerim'i yakma girişiminde bulunmuştu.</p>
      <p>Thorsen'e Suriyeli genç Omar Dabaa müdahale etmişti. Dabaa, Norveç'in UTROP dergisine yaptığı açıklamada, polisin, gösteri öncesi Kur'an-ı Kerim'in yakılmasına engel olacağını belirtmesine rağmen bunu yapmadığını kaydetmişti.</p>
      <p>"Thorsen gösteride Kur'an-ı Kerim'i 7 saniye boyunca 30-40 polisin gözü önünde yaktı. Thorsen'e müdahale ederek engel olmaya çalıştım. Polis 9 saniye sonra engel oldu." ifadesini kullanan Dabaa, haberlerde, grubun diğer lideri Arne Tumyr'in Kur'an-ı Kerim'i çöp kutusuna attığına dair bilgilerin verildiğini ancak bunun doğru olmadığını belirtmişti.</p>
      <related>
        <a href="https://www.aa.com.tr/tr/dunya/pakistan-norvecte-kuran-i-kerimin-yakilmasini-kinadi/1653826"/>
        <a href="https://www.aa.com.tr/tr/dunya/genelkurmay-baskani-gulere-pakistan-imtiyaz-nisani-verildi/1651516"/>
        <a href="https://www.aa.com.tr/tr/dunya/pakistanda-muhalefet-hukumet-karsiti-eylemlere-son-verme-karari-aldi/1650776"/>
        <a href="https://www.aa.com.tr/tr/dunya/cammu-kesmirde-kisitlamalar-suruyor/1650742"/>
        <a href="https://www.aa.com.tr/tr/dunya/norvecteki-kuran-i-kerim-yakma-girisimine-kinama/1650327"/>
        <a href="https://www.aa.com.tr/tr/turkiye/turkiye-norvecteki-kuran-i-kerim-yakma-girisimini-en-agir-sekilde-kinadi/1648894"/>
      </related>
    </article>
  </body>
</html>