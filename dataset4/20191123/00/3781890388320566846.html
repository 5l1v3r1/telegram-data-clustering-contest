<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/743116"/>
    <meta property="og:site_name" content="เดลินิวส์"/>
    <meta property="article:published_time" content="2019-11-23T00:34:00+00:00"/>
    <meta property="og:title" content="'นิชิโนะ'ชี้เป้าหมายแรกซีเกมส์ นักเตะต้อง'ไม่เจ็บ'"/>
    <meta property="og:description" content="'นิชิโนะ' ชัดเจน ไปซีเกมส์ เป้าหมายแรกคือนักบอลต้อง 'ไม่เจ็บ' ใช้อย่างทะนุถนอม เพื่อส่งคืนสโมสร หวังว่าจะแก้ไขระเบียบสุดโหดในครั้งต่อๆไป เปิดให้นักเตะหน้าใหม่มาเล่นดีกว่า"/>
  </head>
  <body>
    <article>
      <h1>'นิชิโนะ'ชี้เป้าหมายแรกซีเกมส์ นักเตะต้อง'ไม่เจ็บ'</h1>
      <address>
        <time datetime="2019-11-23T00:34:00+00:00">23 Nov 2019, 00:34</time>
      </address>
      <figure>
        <img src="https://www.dailynews.co.th/admin/upload/20191123/news_qprzhevVWB074026_533.jpg?v=201911230711"/>
      </figure>
      <p>
        <b>"นิชิโนะ" ชัดเจน ไปซีเกมส์ เป้าหมายแรกคือนักบอลต้อง "ไม่เจ็บ" ใช้อย่างทะนุถนอม เพื่อส่งคืนสโมสร หวังว่าจะแก้ไขระเบียบสุดโหดในครั้งต่อๆไป เปิดให้นักเตะหน้าใหม่มาเล่นดีกว่า</b>
      </p>
      <p>อากิระ นิชิโนะ โค้ชทีมชาติไทย ล็อกเป้าหมายอันดับ 1 ในการลุยซีเกมส์ครั้งที่ 30 คือ นักบอลไทย ต้องไม่เจ็บ<br/><br/>โดย เมื่อช่วงเช้าวันที่ 23 พ.ย. นักฟุตบอลชาย ทีมชาติไทย เดินทางจากท่าอากาศยานนานาชาติสุวรรณภูมิ ไปยังกรุงมะนิลา ประเทศฟิลิปปินส์ เตรียมแข่งขันกีฬาซีเกมส์ ครั้งที่ 30 <br/><br/>ก่อนเดินทาง นิชิโนะ กล่าวว่า ตนทราบมาว่า รายการนี้ เป็นความร่วมมือกันระหว่างสมาคมกีฬาฟุตบอลฯ กับคณะกรรมการโอลิมปิกแห่งประเทศไทย เข้าใจถึงวัฒนธรรมที่สืบทอดกันมานาน และให้ความสำคัญกับรายการนี้ จะทำหน้าที่ให้เต็มความสามารถ <br/><br/>“อาจจะไม่ใช่เวลาที่จะมาพูดเรื่องนี้ แต่เนื่องจากการที่นักกีฬาเพิ่งจะเสร็จสิ้นภารกิจกับสโมสร ดังนั้นเป้าหมายอันดับแรกที่ต้องการในซีเกมส์ก็คือ พานักกีฬากลับมา โดยที่ไม่มีใครได้รับบาดเจ็บ”<br/><br/>“เราเหลือผู้เล่น 19 คน เนื่องจาก เอกนิษฐ์ (ปัญญา) ได้รับบาดเจ็บ และด้วยระเบียบของการแข่งขัน ทำให้เราไม่สามารถเปลี่ยนแปลงผู้เล่นได้ นอกจากนี้ยังใช้สนามหญ้าเทียมในการแข่งขัน ทำให้มีความเสี่ยงที่ผู้เล่นจะได้รับบาดเจ็บอย่างมาก”<br/><br/>“นักกีฬามาเล่นทีมชาติ เหมือนยืมสมบัติของสโมสรมาใช้อยู่ ดังนั้นจึงต้องทะนุถนอม และส่งคืนกลับสโมสรโดยที่ไม่มีความเสียหายอะไร ซึ่งตรงนี้ เราก็ต้องมาบริหารจัดการให้ดี ว่าจะทำอย่างไร”<br/><br/>กุนซือซามูไร กล่าวต่อว่า ตนทราบดีถึงความคาดหวังของแฟนบอลทุกคน สิ่งที่อยากจะได้กลับมาก็คือชัยชนะอยู่แล้ว แต่ตอนนี้ขอตั้งเป้าก่อนว่า จะพานักกีฬากลับมาโดยไม่ได้รับบาดเจ็บสักคนเดียว <br/><br/>“ถ้าเป็นไปได้ ในรายการถัดไป ก็อยากให้พิจารณาถึงกฎ กติกา ที่เอื้อต่อสภาพร่างกายของนักกีฬาให้มากกว่านี้ หรือในอนาคต ก็อยากให้พิจารณาเปิดโอกาส นักกีฬาฟุตบอลที่ไม่ได้เป็นนักกีฬาอาชีพ เข้าร่วมแข่งขันได้เช่นเดียวกัน”<br/><br/>“เพราะด้วยตารางแข่งขันของซีเกมส์ที่แข่งวันเว้นวัน ประกอบกับจำนวนรายชื่อที่ส่งแข่งขันมีจำกัดเพียง 20 คน อีกทั้งไม่สามารถเปลี่ยนแปลงรายชื่อผู้เล่นได้ ซึ่งระเบียบการแข่งขันเหล่านี้ ไม่เหมาะกับนักฟุตบอลอาชีพนัก ดังนั้นจึงควรเปิดโอกาสให้กับผู้เล่นหน้าใหม่ๆ ที่ไม่ได้เข้าสู่ระบบอาชีพเต็มตัวมากกว่า”</p>
      <figure>
        <img src="https://www.dailynews.co.th/admin/upload/20191123/news_PgMODoGRgg074034_533.jpg?v=201911230711?v=3296"/>
      </figure>
      <p>ทั้งนี้ ทีมซีเกมส์ไทย มีปัญหาอาการบาดเจ็บ ไล่จาก มาร์โค บัลลินี เจ็บเข่าในเกมอุ่นเครื่องที่สนามหญ้าเทียมจุฬาฯ พัก 6 เดือน ต่อด้วย เอกนิษฐ์ ปัญญา เจ็บจากเกมชุดใหญ่ ไทยเวียดนาม ผ่าเข่าพักอย่างน้อย 2 เดือน ต้องถอนตัวไป และทำให้เหลือนักเตะแค่ 19 คน<br/>  .<br/>โปรแกรมฟุตบอลชายซีเกมส์<br/>ไทย อยู่กลุ่ม B ร่วมกับ อินโดนีเซีย, เวียดนาม, ลาว, สิงคโปร์, บรูไน<br/>.<br/>วันที่ 26 พ.ย. 15.00 น. ไทย พบ อินโดนีเซีย/ริซาล เมโมเรียล<br/>วันที่ 28 พ.ย. 15.00 น. ไทย พบ บรูไน/ริซาล เมโมเรียล<br/>วันที่ 1 ธ.ค. 15.00 น. ไทย พบ สิงคโปร์/บินาน ฟุตบอล สเตเดียม<br/>วันที่ 3 ธ.ค. 15.00 น. ไทย พบ ลาว/ริซาล เมมโมเรียล<br/>วันที่ 5 ธ.ค. 15.00 น. ไทย พบ เวียดนาม/บินาน ฟุตบอล สเตเดียม<br/>.......<br/>รอบรองชนะเลิศ<br/>วันที่ 7 ธ.ค.<br/>เวลา 15.00 น. A1-B2/ริซาล เมโมเรียล<br/>เวลา 19.00 น. B2-A1/ริซาล เมโมเรียล<br/>.......<br/>ชิงที่ 3<br/>วันที่ 10 ธ.ค. เวลา 15.00 น./ริซาล เมโมเรียล<br/>.........<br/>ชิงชนะเลิศ<br/>วันที่ 10 ธ.ค. เวลา 19.00 น./ริซาล เมโมเรียล</p>
    </article>
  </body>
</html>