<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939259/%D8%B1%D9%88%D8%B3%DB%8C%D9%87-%D9%85%D8%AE%D8%A7%D9%84%D9%81-%D8%AA%D8%B4%D8%AF%DB%8C%D8%AF-%DA%A9%D8%A7%D9%87%D8%B4-%D8%AA%D9%88%D9%84%DB%8C%D8%AF-%D8%A7%D9%88%D9%BE%DA%A9-%D9%88-%D8%BA%DB%8C%D8%B1-%D8%A7%D9%88%D9%BE%DA%A9"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="روسیه، مخالف تشدید کاهش تولید اوپک و غیر اوپک"/>
    <meta property="og:description" content="سه منبع اعلام کردند که بعید به نظر می‌آید روسیه در هفتمین نشست مشترک اوپک و غیراوپک ( ۱۶ آذر ماه سال جاری) با تعمیق کاهش عرضه نفت موافقت کند."/>
  </head>
  <body>
    <article>
      <h1>روسیه، مخالف تشدید کاهش تولید اوپک و غیر اوپک</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>سه منبع اعلام کردند که بعید به نظر می‌آید روسیه در هفتمین نشست مشترک اوپک و غیراوپک ( ۱۶ آذر ماه سال جاری) با تعمیق کاهش عرضه نفت موافقت کند.</p>
      <p>به گزارش مهر به نقل از رویترز، به احتمال زیاد سازمان کشورهای صادرکننده نفت (اوپک) و متحدانش توافق کاهش تولید نفت را در دیدار ماه آینده تا اواسط سال ۲۰۲۰، تمدید می‌کنند.</p>
      <p>در همین حال، سه منبع اعلام کردند که بعید به نظر می‌آید روسیه در هفتمین نشست مشترک اوپک و غیراوپک با تعمیق کاهش عرضه نفت موافقت کند، اما می‌تواند در آستانه عرضه عمومی سهام شرکت دولتی سعودی آرامکو به‌منظور تثبیت قیمت‌های جهانی نفت خام به توافق کنونی کاهش تولید روزانه یک میلیون و ۲۰۰ هزار بشکه‌ای تا مارس ۲۰۲۰ میلادی متعهد بماند.</p>
      <p>وزیران نفت و انرژی اوپک برای شرکت در صدوهفتادوهفتمین نشست عادی این سازمان و آخرین نشست سال ۲۰۱۹ خود پنجم دسامبر (۱۴ آذرماه) در دبیرخانه دائمی این سازمان در وین گرد هم می‌آیند، همچنین هفتمین نشست مشترک وزارتی اوپک و غیراوپک ششم دسامبر (۱۵ آذرماه) در مقر دائمی این سازمان برگزار می‌شود.</p>
      <p>سازمان کشورهای صادرکننده نفت و متحدانش چندی پیش (ژوئن ۲۰۱۹) تصمیم گرفتند توافق خود برای کاهش تولید روزانه یک میلیون و ۲۰۰ هزار بشکه نفت را تا پایان ماه مارس سال ۲۰۲۰ میلادی تمدید کنند.</p>
      <p>عربستان قرار است پنجم دسامبر (۱۵ آذرماه) قیمت نهایی عرضه عمومی اولیه (IPO) شرکت دولتی سعودی آرامکو را اعلام کند، در حالی‌ که امیدوار است این بزرگ‌ترین IPO در جهان باشد. احتمال می‌رود قیمت نفت در آن زمان تا حد زیادی از این عرضه تاثیر پذیرد.</p>
      <p>برخی منابع به رویترز گفتند اوپک و متحدانش درباره روند کند رشد تقاضای نفت در سال ۲۰۲۰ میلادی نگران هستند.</p>
      <p>به گفته یک منبع در اوپک، تاکنون دو سناریو اصلی مطرح بوده است: یا در ماه دسامبر ملاقات می‌کنیم و توافق کاهش کنونی را تا ماه ژوئن تمدید می‌کنیم، یا این تصمیم را تا اوایل سال آینده به تعویق می‌اندازیم و پیش از ماه مارس ملاقات می‌کنیم تا ببینیم اوضاع بازار چگونه است سپس کاهش‌ها را تا اواسط سال ۲۰۲۰ میلادی تمدید می‌کنیم.</p>
      <p>وی گفت: به احتمال زیاد توافق را در ماه دسامبر تمدید خواهیم کرد تا پیام مثبتی به بازار ارسال کنیم، سعودی‌ها نمی‌خواهند قیمت نفت سقوط کند، آنها می‌خواهند به دلیل IPO (آرامکو) یک کف برای قیمت قرار دهند.</p>
      <p>منابع اوپک گفتند که در سه ماه نخست سال ۲۰۲۰ به دلیل نگرانی از کاهش تقاضای نفت و نبود پایبندی به کاهش عرضه توسط برخی تولیدکنندگان از جمله عراق و نیجریه، شرایط بازار همچنان نامشخص باقی مانده است و این موضوع پیش‌بینی درباره آینده را مشکل‌تر می‌کند.</p>
      <p>ولادیمیر پوتین، رئیس جمهوری روسیه هفته گذشته از تداوم همکاری کشورش با اعضای اوپک برای حفظ ثبات بازارهای جهانی نفت خام خبر داده بود و در عین حال در آستانه مذاکرات موضع عربستانی‌ها را سخت توصیف کرد.</p>
      <p> مخالفت روسیه با تعمیق کاهش تولید نفت در زمستان</p>
      <p> روسیه می‌گوید قادر به کاهش تولید داوطلبانه نفت در ماه‌های سرد زمستان به‌ویژه در غرب سیبری، محلی که بیشتر دکل‌های حفاری‌اش در آنجا مستقر شده و  دو سوم نفت این کشور از آنجا برداشت می‌شود، نیست.</p>
      <p> کارشناسان بر این باورند که بستن چاه‌ها در شرایط یخ‌زدگی می‌تواند سبب انفجار شود، با این وجود ریسک‌هایی وجود دارد که دمای بسیار پایین حدود منفی ۵۰ درجه سلسیوس (منفی ۵۸ درجه فارنهایت) می‌تواند به کاهش تولید غیرداوطلبانه نفت منجر شود.</p>
      <p>روسیه از زمان اجرایی شدن توافق کاهش عرضه نفت در یکم ژانویه سال ۲۰۱۷ میلادی (۱۱ دی‌ماه ۹۶) تعهدهای خود را به‌تدریج اجرا کرد و تنها در ماه مه سال ۲۰۱۷ موفق به اجرای کامل تعهد خود شد.</p>
      <p>یک منبع مطلع از این موضوع سه‌شنبه هفته گذشته ( ۲۸ آبان‌ماه) به رویترز گفت: ما در ماه دسامبر در وین شاهد مذاکراتی سخت خواهیم بود، روسیه با کاهش تولید نفت خود در زمستان موافق نیست.</p>
      <p> یک منبع اوپکی اعلام کرد: مشورت‌ها و مذاکرات جدی هنوز آغاز نشده است، تمدید توافق کاهش عرضه محتمل به نظر می‌رسد، روسیه نمی‌تواند کاهش تولید خود را در زمستان تعمیق کند، اما امکان غافلگیری همیشه وجود دارد.</p>
      <p>یک منبع مطلع از تولید نفت روسیه روز دوشنبه (۲۷ آبان‌ماه) به رویترز گفت: روسیه تولید نفت خود را به ۱۱ میلیون و ۲۵۰ هزار بشکه در روز رسانده و به تعهدهای خود پایبند نبوده است.</p>
      <p>براساس محاسبات رویترز، روسیه براساس توافق کاهش عرضه اوپک و غیراوپک باید حدود ۱۱ میلیون و ۱۷۰ هزار بشکه تا ۱۱ میلیون و ۱۸۰ هزار بشکه نفت خام تولید کند.</p>
    </article>
  </body>
</html>