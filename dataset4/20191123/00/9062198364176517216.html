<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3385380/sadettin-inan/avukat-ordusuyla-gonderilen-ihtarname"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T00:30:00+00:00"/>
    <meta property="og:title" content="Avukat ordusuyla gönderilen ihtarname!"/>
    <meta property="og:description" content="Tarım Bakanlığı görevini yapmazsa (!)Tarım Kredi Kooperatifleri görmezden gelirse (!) arkadaşının şirketine kıyak satış yaptığı iddia edilen Genel Müdür de tabi ki bunlardan cesaret alarak gazetemize ‘avukat ordusu’ ile ihtarname gönderir!"/>
  </head>
  <body>
    <article>
      <h1>Avukat ordusuyla gönderilen ihtarname!</h1>
      <address><time datetime="2019-11-23T00:30:00+00:00">23 Nov 2019, 00:30</time> by <a rel="author" href="https://www.milligazete.com.tr/yazar/sadettin-inan" target="_blank">Sadettin İnan</a></address>
      <p>Tarım Bakanlığı görevini yapmazsa (!)Tarım Kredi Kooperatifleri görmezden gelirse (!) arkadaşının şirketine kıyak satış yaptığı iddia edilen Genel Müdür de tabi ki bunlardan cesaret alarak gazetemize ‘avukat ordusu’ ile ihtarname gönderir!</p>
      <p>Türkiye’de artık, yolsuzluk, şaibe, menfaat sağlama gibi haberinin yapılması istenmiyor. Öyle ki bu tür haberlerde olayın sorgulanması gerektiği yerde haberi yapan gazeteci ile haberi yayınlayan gazete sorgulanır hale geldi!</p>
      <p>Hatırlayacaksınız, Tarım Kredi Kooperatiflerinin iştiraki olan TARKİM’de Genel Müdürün arkadaşının şirketine şaibeli ilaç satışlarıyla ilgili olarak iki haber yapmıştık. Bu haberlere yönelik ne Tarım Bakanlığı ne de Tarım Kredi Kooperatifleri tek bir satır açıklama yapmadı. Normalde haberin içeriğiyle ilgili yanlış bir bilgi varsa bunun düzeltilmesiyle ilgili açıklama yapılır yoksa şaibeli satışa yönelik bir inceleme yaptırılarak bu satışı yapanlara yönelik hukuken gerekli işlemlerin yapılması gerekiyordu.</p>
      <p>Ancak Türkiye’de artık yolsuzluk, şaibe ve menfaat sağlamaya yönelik eleştirel, kamu menfaatini korumaya yönelik haberlerde maalesef durum böyle işlemiyor!</p>
      <p>Ya ne oluyor? Şaibeli satış iddialarına konu olan Genel Müdür kendisi ve TARKİM adına bir avukat ordusuyla, bunun altını çizmem gerekiyor tam 5 tane avukatın isminin yer aldığı bir ihtarname gönderiyor!</p>
      <p>Bir değil, iki değil, üç değil, dört değil, tam 5 avukat! Kimse yanlış anlamasın 5 değil 50 avukatla da ihtarname gönderilebilir, burada bir sınırlama yok. Ancak benim vurgulamak istediğim, 5 avukatla gönderilen ihtarname ile bize nasıl bir mesaj verilmek isteniyor? Meslek hayatımda birçok haberimize bu şekilde noterden ihtarname gönderilmiştir ancak böyle bir avukat ordusuyla gönderilen ihtarnameye ilk kez şahit oluyorum. TARKİM Genel Müdürü buna neden ihtiyaç duydu? Artık bunun yorumunu da size bırakıyorum.</p>
      <p>İşin garip tarafı, kamuoyunu doğru bilgilendirmek için avukat ordusuyla gönderilen ihtarnamede haberlerimizi yalanlayan ne bir belge ne bir bilgi yer alıyor. Sadece zirai ilaç satışında özel hiçbir firmaya hiçbir fiyat ayrıcalığı yapılmadığı belirtiliyor. Hepsi bu kadar!</p>
      <p>Ancak haberi yapmadan önce Genel Müdürle yaptığım görüşmede söz konusu firmaya indirimli satış yapıldığını kendisi doğrulamıştı. Sadece peşin satıştan dolayı Tarım Kredi Kooperatiflerine satılan ürünlerle özel firmaya satılan ürünler arasın cüzi bir fiyat farkının bulunduğunu iddia etmişti. Bu iddianın da doğru olmadığını öğrenci tekrar aradığımızda da zaten Genel Müdüre bir daha ulaşamamıştık.</p>
      <p>Çünkü telefonumuz engellenmişti!</p>
      <p>Evet, kamuoyunun doğru bilgilendirilmesi için avukat ordusuyla (!) ihtarname gönderen TARKİM Genel Müdürü konuyla ilgili haber yapmak isteyen bir gazetecinin telefonunu neden engeller? Sorulacak soruları cevaplandırmaktan neden gocunur? Bunun yorumunu da yine sizlere bırakıyorum. </p>
      <p>Sonuç olarak TARKİM Genel Müdürü’ne şunu söylemek işitiyorum. Avukat ordusuyla göndermiş olsanız da ihtarnamenin içeriğinde haberlerimizi yalanlayan bir belge olmadığı için bu tekzip metnini yayınlayamıyoruz. Eğer gerçekten kamuoyunu doğru bilgilendirmek istiyorsanız, Mayıs ayında söz konusu firmaya satılan ürünlerin faturasını gönderebilirseniz, (mesela 2584 sipariş nolu ürünlerin faturası olabilir) bizde bu tekzip metninin yayınlayalım. Faturaları göndermek için de öyle avukat ordusuna da ihtiyaç yok, posta veya maille gönderebilirsiniz!</p>
      <p>Telefonumuz engellendiği gibi faturaları da göndermek istemezseniz, artık bu da bizim değil, sizin sorununuz!</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3219405/sadettin-inan/ciftci-ile-rantiye-arasindaki-7-fark"/>
        <a href="https://www.milligazete.com.tr/makale/3208542/sadettin-inan/silah-satmiyorlarsa-biz-de-tohum-almayalim"/>
        <a href="https://www.milligazete.com.tr/makale/3189403/sadettin-inan/demek-ki-oluyormus-sayin-genel-mudur"/>
        <a href="https://www.milligazete.com.tr/makale/3155622/sadettin-inan/kabine-belirsizligi-devlete-zarar-veriyor"/>
        <a href="https://www.milligazete.com.tr/makale/3042089/sadettin-inan/ozurleri-kabahatlerinden-buyuk"/>
        <a href="https://www.milligazete.com.tr/yazar/sadettin-inan"/>
      </related>
    </article>
  </body>
</html>