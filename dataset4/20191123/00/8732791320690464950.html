<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/culture/art/5-glavnyh-mecenatov-v-istorii-iskusstva.html"/>
    <meta property="og:site_name" content="Vogue UA"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="6 найзнаменитіших меценатів в історії мистецтва"/>
    <meta property="og:description" content="В огляді Vogue.ua – шість важливих меценатів у світовій історії."/>
  </head>
  <body>
    <article>
      <h1>6 найзнаменитіших меценатів в історії мистецтва</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <b>Художник, всупереч приказці, не повинен бути голодним: фінансова незалежність дає змогу не працювати на догоду ринку і не продавати картини за безцінь. Іноді зірки стають так, що до приходу комерційного успіху до художника приходить меценат. Він не укладає договорів з художником і не регламентує його діяльність, а просто всіляко, за допомогою грошей і зв'язків, сприяє його розвитку і залучає нових поціновувачів до творчості митця. В огляді Vogue.ua – шість важливих меценатів у світовій історії.</b>
      </p>
      <hr/>
      <aside>Лоренцо Медічі</aside>
      <hr/>
      <p>Олігархи клану Медічі були правителями Флоренції з XIII по XVIII століття. Олігархами вони були тому, що четверо представників були римськими папами, а також у цьому роді були дві французькі королеви.</p>
      <figure>
        <img src="https://vogue.ua/media/cache/resolve/inline_990x/uploads/article-inline/802/dad/aaf/5dd6aafdad802.jpeg"/>
        <figcaption>Бюст Лоренцо Медічі, автор Андреа Веррокьо</figcaption>
      </figure>
      <p>1469 року до влади прийшов двадцятирічний Лоренцо Медічі, людина з широким світоглядом і сучасними поглядами. І упорядкована Флоренція почала процвітати ще більше: зводили нові будівлі (ті, хто займався їх будівництвом, отримували податкові пільги), засновували навчальні заклади, присвячені вивченню мистецтва. Культурне життя теж було на висоті: в місті проходили карнавали і лицарські турніри. Козімо Медічі, Лоренцо Чудовий продовжував традиції, засновані ще його дідом, так став щедрим меценатом і колекціонером творів мистецтва своєї епохи. Його "придворними" художниками були генії Відродження: Сандро Боттічеллі, Мікеланджело Буонарроті, Донателло. Підтримував він і Леонардо да Вінчі. Система була така: правитель забезпечував талановитих і цікавих йому особисто творців замовленнями на найвигідніших умовах. На замовлення Лоренцо, Боттічеллі створив свою знамениту "Весну", Рафаель написав портрет Папи Лева X, Тиціан – портрет Іпполіто Медічі, а Мікеланджело розписав капелу Медічі.</p>
      <figure>
        <img src="https://vogue.ua/media/cache/resolve/inline_990x/uploads/article-inline/26b/2ce/ab4/5dd6ab42ce26b.jpeg"/>
        <figcaption>"Весна" Сандро Боттічеллі</figcaption>
      </figure>
      <p>Підопічні правителя отримували і громадські замовлення – незважаючи на конкурсну систему, Медічі часто впливав на остаточне рішення. Рекомендації та подарунки теж були частиною його політики – Лоренцо радив флорентійській знаті архітекторів для будівництва вілл і розпису капел, дарував іноземним королям скульптури і живопис своїх митців-співвітчизників... Але є версія, що Лоренцо Медічі не був таким вже "рафаелівським ангелом", а навпаки, і в дусі свого часу отруїв придворного мислителя Джованні Піко делла Мірандола.</p>
      <hr/>
      <aside>Пеггі Гуггенхайм. Багата спадкоємиця</aside>
      <hr/>
      <p>Пеггі (Маргеріт) Гуггенхайм народилася у відомій єврейській сім'ї 1898 року. Це її дядько, американський багатій і меценат Соломон Гуггенхайм, на свої гроші відкрив Музеї сучасного мистецтва в Нью-Йорку і Більбао. Життя Пеггі ознаменувала історична подія – батько потонув на Титаніку, коли їй було 14 років. Навіть отримавши величезний спадок, вона вирішила працювати і влаштувалася в книжковий магазин авангардної літератури. Там і зацікавилася мистецтвом. Насамперед актуальними тоді напрямками – абстракціонізмом і сюрреалізмом.</p>
      <figure>
        <img src="https://vogue.ua/media/cache/resolve/inline_990x/uploads/article-inline/ddb/911/ab6/5dd6ab6911ddb.jpeg"/>
        <figcaption>Пеггі Гуггенхайм</figcaption>
      </figure>
      <p>Після заміжжя Гуггенхайм потрапила до Парижа, де познайомилася з відомими французькими художниками ХХ століття. І ось тоді знадобився спадок. Пеггі почала колекціонувати твори Міро, Кандинського, Пікассо, Брака. 1938 року відкрила в Лондоні галерею під назвою «Юна Гуггенхайм». Так з'явилась Пеггі-галеристка і Пеггі-меценатка та інвесторка. Її інвестиційною стратегією стало придбання робіт молодих авторів. Тоді сам Марсель Дюшан (ще художник-початківець) впливав на розвиток її смаку (а вона – на розвиток його кар'єри). Спочатку Пеггі вкладала гроші лише в знаменитих авторів, але швидко зрозуміла, що це невигідно. Завдяки досвіду і оточенню, вона зорієнтувалася, що комерційно цікаво купувати новачків. Вони коштували дешево, але могли подорожчати в будь-який момент. При цьому галеристка не очікувала такого зростання цін, а вкладала свій капітал у розвиток молодих художників. Так, першою виставкою в її лондонській галереї стала презентація молодого Жана Кокто, тоді – Василя Кандинського. З кожної виставки Гуггенхайм купувала по одній роботі художника, якого виставляла. При невеликих початкових вкладеннях, її особиста колекція росла в ціні.</p>
      <figure>
        <img src="https://vogue.ua/media/cache/resolve/inline_990x/uploads/article-inline/d3f/272/ab8/5dd6ab8272d3f.jpeg"/>
        <figcaption>"Пейзаж з червоними плямами", Василь Кандинський, 1913; Peggy Guggenheim Collection, Venice</figcaption>
      </figure>
      <p>Гуггенхайм мала хист до пошуку талантів. Наприклад, розгледівши потенціал молодого Джексона Поллока, Пеггі призначила йому стипендію. За такої фінансової стабільності художник може дозволити собі фокусуватися лише на творчості. Допомагала вона і багатьом іншим молодим авторам, яких залучала до організації виставок; оплачувала їм фарби. Завдяки не тільки своїй діяльності, а й ексцентричності, Пеггі Гуггенхайм стала вагомою фігурою на світовій арт-сцені. Коли Греція 1949 року через громадянську війну відмовилася від участі у Венеційській бієнале, американці дозволили взяти участь у цій події зі своєю колекцією. Тобто нарівні з іншими країнами виставковий павільйон зайняла особистість, а не держава.</p>
      <figure>
        <img src="https://vogue.ua/media/cache/resolve/inline_990x/uploads/article-inline/8c3/ce3/abc/5dd6abcce38c3.jpeg"/>
        <figcaption>Пеггі Гугенхайм і Джексон Поллок, фото phaidon.com</figcaption>
      </figure>
      <p>Серед найвідоміших предметів у її колекції – твори Пабло Пікассо, Сальвадора Далі, Костянтина Бранкузі, Марка Шагала, Казимира Малевича, Макса Ернста, Рене Магрітта, Фернана Леже, Амедео Модільяні, Піта Мондріана та інших великих художників ХХ століття.</p>
      <hr/>
      <aside>Галуст Гюльбенкян. Пан п'ять відсотків</aside>
      <hr/>
      <p>Цьогоріч виповнилося 50 років з дня створення Музею Галуста Гюльбенкяна – першого у списку лісабонських художніх музеїв. У нашій країні його ім'я майже невідоме, а свого часу він був одним з найбільш багатих і знаменитих меценатів на світі.</p>
      <figure>
        <img src="https://vogue.ua/media/cache/resolve/inline_990x/uploads/article-inline/8dc/7d7/ac2/5dd6ac27d78dc.jpeg"/>
        <figcaption>Галуст Гюльбенкян</figcaption>
      </figure>
      <p>Галуст Гюльбенкян народився 1869 року в Константинополі, в заможній вірменській сім'ї. Як прийнято у багатьох спадкоємців, навчався в Лондоні на інженера-нафтовика і вивчав цей промисел у Баку. Під час роботи в Великобританії і Франції, на Близькому і Середньому Сході, він поступово перетворювався на великого нафтового магната. Прізвисько "Пан п'ять відсотків" Галуст отримав 1928 року, коли після реорганізації свого бізнесу зберіг 5% акцій компанії Iraq Petroleum Co. Ltd. Ці 5% зробили його мільйонером. А пристрасть до колекціонування прийшла ще в підлітковому віці – на константинопольському ринку, на кишенькові гроші, він купив старовинні монети. Це поєднання східного походження і європейської освіти і сформувало його смак і любов до мистецтва.</p>
      <figure>
        <img src="https://vogue.ua/media/cache/resolve/inline_990x/uploads/article-inline/fbf/dd2/ac4/5dd6ac4dd2fbf.jpeg"/>
        <figcaption>Резиденція Галуста Гюльбенкяна в Парижі<br/>Музей в Лісабоні</figcaption>
      </figure>
      <p>Перші серйозні придбання до колекції відбулися в кінці двадцятих років. Радянський уряд, на чолі зі Сталіним, виставив на продаж частину творів колекції Ермітажу, і Гюльбенкян, який торгував тоді нафтою з Союзом, став першим покупцем цих музейних робіт. Сприяв йому в цих угодах нарком зовнішньої торгівлі Анастас Мікоян. Усього східний мільйонер купив 51 ермітажний експонат на 278 900 фунтів. Серед них: мармурова скульптура Діани Жана-Антуана Гудона, робота Рубенса «Портрет Олени Фоурмен», картини Рембрандта і Дірка Боутса. Пізніше мільйонер поповнив свою колекцію шедеврами імпресіоністів Мане, Моне, Деґа і Ренуара.</p>
      <p>Усе життя життя Галуст Гюльбенкян вів філантропічну діяльність: на його гроші збудована Вірменська церква в Лондоні, а в Єрусалимі – Бібліотека вірменської патріархії. Для успішних вірмен це і в наші дні звична річ – спонсорувати культурні проєкти в Вірменії, навіть якщо вони далеко від неї. Тому в сучасному небагатому Єревані такі доглянуті музеї, а по всьому місту красуються скульптури Жауме Пленси, Фернандо Ботеро, Баррі Фленагана. Світова війна застала нафтового магната в Парижі. У зв'язку з цим, 1942 року він переїхав у Лісабон, разом зі своєю колекцією. У Португалії він прожив все життя.</p>
      <p>Після смерті Галуста Гюльбенкяна 1955 року, згідно з його заповітом, створили благодійний <a href="https://ru.wikipedia.org/w/index.php?title=%D0%A4%D0%BE%D0%BD%D0%B4_%D0%93%D1%8E%D0%BB%D1%8C%D0%B1%D0%B5%D0%BD%D0%BA%D1%8F%D0%BD%D0%B0&amp;action=edit&amp;redlink=1">фонд</a> його імені. 1969 року в Лісабоні заснували знаменитий Музей Галуста Гюльбенкяна, про який йшлося вище. Всі величезні збори філантропа зберігаються там. Експозиція побудована так, що глядач починає свій перегляд з давніх-давен і до наших днів, подорожує з країни до країни. Спочатку можна подивитися експонати стародавнього єгипетського, грецького, римського, перського і навіть японського мистецтва. У другій частині музею – предмети європейського мистецтва, від XI i до середини XX. Біля музею обладнаний парк з невеликим ставком, де гуляють качки. Посеред парку стоїть величезний пам'ятник самому Гюльбенкяну, за спиною у нього – велетенський орел. Як справжній покровитель мистецтв, він, як і раніше, на варті своєї чудової колекції.</p>
      <hr/>
      <aside>Сергій Щукін та Іван Морозов. Купці, які не торгуються</aside>
      <hr/>
      <p>Бути меценатом на рубежі XIX-XX століть було дуже модно, майже обов'язково. Покровителями художників, в основному, ставали власники промислових підприємств. Текстильний магнат Сергій Щукін і власник ситцевої мануфактури Іван Морозов увійшли в історію як знамениті колекціонери французького живопису початку ХХ століття.</p>
      <p>Мінімум двічі на рік вони приїжджали до Парижа на художні салони. Там ґрунтовно закуповувалися на основі власних вподобань і прихильності до художників. Відвідували купці і крамницю знаменитого торговця картинами Амбруаза Воллара (організатор перших виставок-продаж Ван Гога, Гогена, Сезанна). У домівці Сергія Щукіна роботи висіли як у музеї. Зал Гогена – в їдальні, в вітальні – зал Матісса. Матісс і познайомив Щукіна з Пабло Пікассо. Колекціонер тут же придбав ледь не найпершу радикальну кубістичну картину "Дама з віялом", хоча вона ніяк не вписувалася в його колекцію. Того ж 1908 року Щукін придбав у іспанця аж 20 робіт, а всього їх в Щукінському зібранні – 51. Пікассо швидко розбагатів на російських грошах і перебрався зі свого барака на Монмартр, де його кар'єра вже пішла в гору по-справжньому. Улюблений художник Щукіна, Матісс теж став комерційно успішним, обзавівся садибою в передмісті Парижа, де написав найвідоміші свої роботи: "Танець" і "Музику". На салоні в Парижі публіка їх не прийняла, мовляв, це не мистецтво, надто все спрощено. Щукін ж, повагавшись, підтримав художника і купив обидві ці картини.</p>
      <figure>
        <img src="https://vogue.ua/media/cache/resolve/inline_990x/uploads/article-inline/c2f/7aa/ac9/5dd6ac97aac2f.jpeg"/>
        <figcaption>"Дама з віялом", Пікассо, 1909</figcaption>
      </figure>
      <p>Зі значними колекціями московські мільйонери мріяли створити музеї для своєї країни і представляти в них французьких авторів. Щукін навіть встиг відкрити галерею просто у себе вдома. Будь-який охочий міг записатися по телефону і відвідати виставку. А потім почалася війна, революція, а з нею і більшовики. 1918 року обидві колекції націоналізували. Щукін емігрував одразу ж. Морозова призначили хранителем власної колекції, але на посаді він витримав тиждень і теж покинув Росію. Обидва не змогли забрати з собою жодної роботи. За оцінкою аукціонного дому Sotheby's все зібрання Івана Морозова з 278 картин і 23 скульптур коштує п'ять мільярдів доларів, а колекція Сергія Щукіна (264 полотна) – вісім з половиною мільярдів. Так, купуючи картини авторів, до яких Франція була ще байдужою, а в Росії їх ще не розуміли, Щукін і Морозов зібрали багатомільярдну колекцію французького живопису ХХ століття.</p>
      <hr/>
      <aside>Митрополит Андрей Шептицький. Пророк у своїй вітчизні</aside>
      <hr/>
      <p>1865 року, неподалік Львова, в забезпеченій сім'ї колекціонера графа Яна Шептицького та польської письменниці і художниці Софії Фредро народився син Роман Марія Олександр. Згодом – митрополит Андрей Шептицький. Вихований в аристократичній родині, він володів десятьма мовами, але найбільше любив і цінував мистецтво.</p>
      <figure>
        <img src="https://vogue.ua/media/cache/resolve/inline_990x/uploads/article-inline/097/319/af2/5dd6af2319097.jpeg"/>
      </figure>
      <p>Головним внеском Шептицького на підтримку української культури стало заснування львівського музею. Приміщення для нього 1905 року митрополит купив у одного поляка, а провести операцію купівлі-продажу доручив євреям, бо українцям будинок продавати тоді не хотіли. Держава цю приватну ініціативу не підтримала, і митрополит сам передав на розвиток музею двадцять тисяч доларів, і далі підтримував його протягом двадцяти років, чим створював на Західній Україні традицію пожертвувань на добру справу і задавав моду на колекціонування. Спочатку це був приватний церковний музей, з величезним зібранням ікон, але вже 1913 року його передали львівській громадськості як Національний музей імені графа Андрія Шептицького. У колекції вже налічувалося вісімдесят тисяч експонатів (предмети старовини, книги, монети, ікони, картини). Сьогодні це Національний музей у Львові імені Андрея Шептицького, до складу якого входить ще кілька меморіальних музеїв.</p>
      <figure>
        <img src="https://vogue.ua/media/cache/resolve/inline_990x/uploads/article-inline/b90/7da/af3/5dd6af37dab90.jpeg"/>
      </figure>
      <p>Спонсорська діяльність Шептицького не була хаотичною. І діяв він не лише в інтересах художників, але і заради майбутнього України. Як сучасна освічена людина, митрополит усвідомлював, що нашій країні необхідний вихід на європейський горизонт, розумів безвихідність "шароварщини". До того ж наступала радянська влада – потрібно було щось вдіяти для збереження національної культурної ідентичності. Насамперед Андрей Шептицький вирішив забезпечити якісну освіту для вітчизняних художників. З 1910 року він назначав стипендії на навчання в Галичині і за кордоном: у художніх академіях Мюнхена, Парижа, Кракова. Серед перших малярів, які отримали таку допомогу, були відомі Модест Сосенко і Михайло Бойчук. Підтримував Шептицький і сотні культурних спільнот на Галичині, і художні конкурси, і виставки; до нього зверталися навіть професори з проханнями підтримати їхніх студентів.</p>
      <figure>
        <img src="https://vogue.ua/media/cache/resolve/inline_990x/uploads/article-inline/109/142/ad3/5dd6ad3142109.jpeg"/>
        <figcaption>"Дівчина біля дерева", Михайло Бойчук</figcaption>
      </figure>
      <p>Познайомившись з відомим майстром Олексою Новаківським, митрополит зразу ж запропонував йому щедру підтримку і запросив Новаківського очолити щойно засновану приватну художню школу. За час співпраці з владикою, Новаківський створив близько двохсот картин і придбав безліч послідовників і учнів (їх теж спонсорував митрополит). Це була велика людина (і в прямому сенсі теж – ріст митрополита складав два метри десять сантиметрів), і пам'ять про нього увічнена в десятках пам'яток і назвах вулиць.</p>
      <p>Текст: Світлана Старостенко</p>
      <related>
        <h4>Читайте також:</h4>
        <a href="https://vogue.ua/ua/article/culture/art/pochemu-stoit-poehat-v-muzey-leopolda-levickogo-vo-lvove.html"/>
        <a href="https://vogue.ua/ua/article/culture/art/chto-nuzhno-znat-o-vystavke-soni-delone-v-art-prostranstve-set.html"/>
        <a href="https://vogue.ua/ua/article/culture/art/lichnyy-opyt-urok-skulptury.html"/>
      </related>
    </article>
  </body>
</html>