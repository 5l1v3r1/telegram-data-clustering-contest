<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3385586/akpnin-af-paketinde-bes-suca-yer-yok-130-bin-hukumlu-yararlanacak"/>
    <meta property="og:site_name" content="Milli Gazete"/>
    <meta property="article:published_time" content="2019-11-23T00:04:00+00:00"/>
    <meta property="og:title" content="'AKP’nin af paketinde beş suça yer yok, 130 bin hükümlü yararlanacak'"/>
    <meta property="og:description" content="AKP’nin 2020'de getirmeyi planladığı ceza infaz paketine ilişkin Cumhurbaşkanı Erdoğan tarafından bazı şerhler koyulduğuna dair haberler basına yansıyor. Bunların başında örgüt, cinsel istismar ve uyuşturucu suçlarının geldiği belirtilirken beş madde sıralanıyor. Türkiye gazetesinden Yücel Kayaoğlu’nun haberine göre Erdoğan’ın, bazı uyuşturucu suçlarının infaz indirimi kapsamına alınması önerisine de bir kez daha itiraz ettiği ve “Terör, adam öldürme, cinsel suçlar, mükerrer suçlar ve uyuşturucu suçlarının” hariç tutulması konusundaki tavrından geri adım atmadığı söyleniyor."/>
  </head>
  <body>
    <article>
      <h1>'AKP’nin af paketinde beş suça yer yok, 130 bin hükümlü yararlanacak'</h1>
      <h2>AKP’nin 2020'de getirmeyi planladığı af paketinde Cumhurbaşkanı Erdoğan tarafından beş suça yer verilmediği ve 130 bin hükümlünün faydalanacağı ifade ediliyor.</h2>
      <address>
        <time datetime="2019-11-23T00:04:00+00:00">23 Nov 2019, 00:04</time>
      </address>
      <p>AKP’nin 2020'de getirmeyi planladığı ceza infaz paketine ilişkin Cumhurbaşkanı Erdoğan tarafından bazı şerhler koyulduğuna dair haberler basına yansıyor. Bunların başında örgüt, cinsel istismar ve uyuşturucu suçlarının geldiği belirtilirken beş madde sıralanıyor. Türkiye gazetesinden Yücel Kayaoğlu’nun haberine göre Erdoğan’ın, bazı uyuşturucu suçlarının infaz indirimi kapsamına alınması önerisine de bir kez daha itiraz ettiği ve “Terör, adam öldürme, cinsel suçlar, mükerrer suçlar ve uyuşturucu suçlarının” hariç tutulması konusundaki tavrından geri adım atmadığı söyleniyor.</p>
      <p>AKP kaynaklarının, MHP’nin de torbacı olarak nitelendirilen uyuşturucu suçlarının indirim kapsamına alınması ısrarından vazgeçmeye yakın olduğunu dile getirdiği sızan bilgiler arasında.</p>
      <p>Öte yandan “İnfazın, açık veya kapalı cezaevi dışındaki, bir şekilde yerine getirildiği hâllerde ayrıca bir indirim olmayacak. Çıkarılacak düzenleme, hâlihazırda cezaevinde olanları kapsayacak ve infazın dışarda geçirilmesi olarak adlandırılacak. Bu düzenlemeden yararlanacakların şartı salıverme veya denetimli serbestlik adı altında cezalarını cezaevi dışına tamamlamaları öngörülüyor” bilgisi paylaşılıyor.</p>
      <p>AKP kaynaklarının, mevcut yasalara göre hâlihazırda cezasını dışarda geçirmeye devam edenlerin sayısının 60 bin civarında olduğunı söylediği kaydediliyor.</p>
      <p>İnfaz sürelerinde yapılacak indirimden ve denetimli serbestlikteki üst sınırın üç yıla çıkması planlanan düzenleme ile 130 bin hükümlünün faydalanacağı ifade ediliyor.</p>
      <p>Yılbaşından sonra Meclis’e getirilecek düzenleme ile denetimli serbestlikteki üst sınır da yeniden belirleniyor. Buna göre, hâlen 1 yıl olan denetimli serbestlik süresi ‘Aldıkları cezanın yüzde 10’unun dışarda geçirilmesi, ancak bu sürenin 3 yılı aşmaması’ şeklinde belirleniyor.</p>
      <p>Haberde aktarılana göre, bu kişilerin yasada belirtilen cezaevinde kalma sürelerini tamamlayanlar, şartlı salıverme koşullarını da sağlamaları durumunda, kalan sürelerini cezaevi dışında tamamlama imkânına sahip olacak. 10 yıl hapis cezasına mahkûm olan birisi, yasa çıktığında 5 yıllık süreyi cezaevinde geçirmişse, kalan 5 yılını infaz indiriminden yararlanarak dışarda geçirebilecek. 10 yıllık cezanın beş yılını cezaevinde tamamlamayanlar ise önce bu 5 yılın dolmasını bekleyecek. Kanun çıktıktan sonra, infaz indiriminden yararlanarak, cezaevi dışında cezalarını tamamlayacakların sayısının ilk etapta 90-100 bin kişiyi bulabileceği belirtiliyor.</p>
      <p>Ceza indirimi paketine girip girmeyeceği tartışılan erken yaştaki evlilikler nedeniyle ceza alanlarla ilgili de düzenleme yapılmasının kararlaştırıldığı öne sürülüyor.</p>
      <p>Buna göre, salı günü yapılan grup toplantısından sonra Cumhurbaşkanı Erdoğan erken yaşta evlilik nedeniyle eşi hapiste olan bir aileyle görüştü. AKP’nin yaptığı çalışmaya göre, erken yaşta evlilikler nedeniyle verilen cezalar, yaş farkının 10’dan fazla olmaması şartıyla, indirim kapsamına alınacak.</p>
      <related>
        <h4># AF YASASI İLE İLİŞKİLİ:</h4>
        <a href="https://www.milligazete.com.tr/haber/3382467/erdogan-istedi-af-duzenlemesine-orgut-ayari-getirildi"/>
        <a href="https://www.milligazete.com.tr/haber/3380058/ceza-indirimi-olacak-mi-adalet-bakani-gulden-onemli-aciklama"/>
        <a href="https://www.milligazete.com.tr/haber/3376673/af-bekleyenlere-onemli-haber-once-butce-sonra-af"/>
        <a href="https://www.milligazete.com.tr/haber/3285855/af-duzenlemesi-erdoganin-itirazi-var-129-bin-kisi-tahliye"/>
        <a href="https://www.milligazete.com.tr/haber/3282252/afta-son-gelisme-akp-ile-mhp-93-bin-kisinin-tahliyesini-gorusuyor"/>
        <a href="https://www.milligazete.com.tr/haber/3226713/129-bin-kisinin-tahliyesi-gundemde"/>
        <a href="https://www.milligazete.com.tr/haber/3220954/af-yasasinda-kapsam-genisliyor-mu"/>
        <a href="https://www.milligazete.com.tr/haber/3220088/af-paketi-geliyor-ikinci-yargi-paketinin-tarihi-belli-oldu"/>
        <a href="https://www.milligazete.com.tr/haber/3216431/af-duzenlemesi-yolda-kac-kisi-tahliye-olacak-kimleri-kapsayacak"/>
        <a href="https://www.milligazete.com.tr/haber/3171833/son-dakika-af-yasasi-nasil-olacak-ve-ne-zaman-cikacak"/>
      </related>
    </article>
  </body>
</html>