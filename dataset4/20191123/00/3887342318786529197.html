<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238554-mal-by-hapal-skoncit-reaguju-fanusikovia-aj-stano-lobotka"/>
    <meta property="og:site_name" content="ProFutbal"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Mal by Hapal skončiť? Reagujú fanúšikovia, aj Stano Lobotka"/>
    <meta property="og:description" content="Posmešne sa hovorí, že Slovensko má šesť miliónov trénerov. Prejavujú sa väčšinou na sociálnych sieťach. Desiatky z nich zaplavili internetové diskusie aj po skončení kvalifikácie, v ktorej si slovenská futbalová reprezentácia nevybojovala priamy postup na EURO 2020."/>
  </head>
  <body>
    <article>
      <h1>Mal by Hapal skončiť? Reagujú fanúšikovia, aj Stano Lobotka</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Michal Šášky</a></address>
      <p>Posmešne sa hovorí, že Slovensko má šesť miliónov trénerov. Prejavujú sa väčšinou na sociálnych sieťach. Desiatky z nich zaplavili internetové diskusie aj po skončení kvalifikácie, v ktorej si slovenská futbalová reprezentácia nevybojovala priamy postup na EURO 2020.</p>
      <p>Väčšina sa zhodla v riešení, ktoré spočíva v odvolaní trénera Pavla Hapala z funkcie hlavného trénera slovenskej reprezentácie. V ankete, ktorú sme uverejnili <a href="https://www.instagram.com/profutbal.sk/">na profile ProFutbal.sk na sociálnej sieti Instagram</a>, kliklo na túto možnosť až 63 % zo stoviek hlasujúcich, rovnaká voľba vyhrávala aj v podobných anketách na iných stránkach. Rozhodli sme sa preto dať ľuďom hlas a pýtali sme sa ich na dôvod, prečo by malo prísť k zmene na poste kormidelníka.</p>
      <figure>
        <embed-post data-src="https://www.instagram.com/p/B5IIBfjJwSf" data-service="Instagram"/>
      </figure>
      <p>Do správ či diskusie ľudia zaslali desiatky správ, vrátane niekoľkých útočných, ba až urážlivých odkazov. Viaceré z nich nie sú publikovateľné. Rozhodli sme sa zverejniť vybrané, v ktorých sa ľudia pokúsili uviesť aj dôvody. Prečítajte si texty ľudí, podľa ktorých by mal tréner Pavel Hapal skončiť na reprezentačnej lavičke.</p>
      <p><b>Jozef:</b> „Lebo Slovákov má trénovať slovenský tréner.“</p>
      <p><b>Dušan:</b> „Lebo keď na lavičke sedel Ján Kozák, tak sa chalanom darilo. Vedel nabudiť ten tím.“</p>
      <p><b>Boris:</b> „Nie je autorita a v zápasoch je vidieť, že sa nejde naplno ako za trénera Kozáka. Nie je tam také nasadenie a disciplína. Stačí vidieť objímačky a bozkávačky na reprezentačných zrazoch, čudné zloženia základnej zostavy a nepresvedčivé výkony. A ešte oveľa viac! Myslím si, že pre A-repre slabý tréner.“</p>
      <p><b>Luggi:</b> „Výsledky. Žiadna morálka. Niektorí hráči si s ním nesadli a nepodávajú také výkony, akých sú schopní.“</p>
      <p><b>Michal:</b> „Lebo nevie motivovať hráčov.“</p>
      <p><b>Samuel:</b> „Zlé taktické nastavenie a skladba mužstva.“</p>
      <p><b>Lukáš:</b> „Pretože sú v reprezentácii tlačení chlapci, ktorí nehrávajú vo svojich kluboch.“</p>
      <p><b>Anton:</b> „Od nominácie, až po striedania a taktiky na zápas. Ignorovanie Bénesa, Vavro v základe. Striedania s Walesom úplne mimo.“</p>
      <p><b>Martin:</b> „Gyömbér? Hancko? Asi preto...“</p>
      <p><b>Marcel:</b> „Takticky strašne slabý tréner.“</p>
      <p><b>Adrián:</b> „Pretože naša zostava je stále rovnaká, netočíme hráčov. A tí, ktorí hrajú veľa minút, si v reprezentácii ani nekopnú.“</p>
      <p><b>Juraj:</b> „Lebo nezvládol kvalifikáciu ako mal. Cieľ bolo postúpiť z druhého miesta. Nechcem uraziť trénera Hapala, ale zmena trénera vždy pomôže mužstvu. Je to vždy nová iskra pre tím.“</p>
      <p><b>Daniel:</b> „Pretože na herný prejav reprezentácie sa nedá pozerať.“</p>
      <p><b>Ľubo: </b>„Sklamal.“</p>
      <figure>
        <embed-post data-src="https://www.instagram.com/p/B5H5suNpoyQ" data-service="Instagram"/>
      </figure>
      <p>Do diskusie sa však zapojilo viacero ľudí, ktorí nesúhlasili s odvolaním trénera a množstvo tých, ktorí nesúhlasili ani s kritikou českého kormidelníka. Peter poznamenal, že <i>„teraz by určite nemal skončiť, pretože meniť trénera pred finále sa nevypláca. Mám ale proti nemu viac výhrad. Spomeniem len, že nemá odvahu postaviť napríklad Bénesa, Haraslína či Dudu od začiatku zápasu, preferuje Maka. Robí to, čo Kozák, len v modrom. Hráme neatraktívny futbal spred dvadsiatich rokov.“</i> Ďalší diskutujúci zase píše, že <i>„podľa mňa by nemala nastať zmena, lebo tréner je dobrý,“ </i>prispel do debaty Adrián.</p>
      <h3>Hapala sa zastal aj Lobotka</h3>
      <p>Hlas ľudu, našťastie, nie je vždy hlas boží. K diskusii už po zápase s Azerbajdžanom prispel slovenský stredopoliar Stanislav Lobotka. Opora reprezentácie a bývalý zverenec trénera Hapala z dvadsaťjednotky sa zastal šéfa slovenskej reprezentačnej lavičky. <i>„<b>Nie je to ľahké, a to hlavne pre trénera, keď odídu z tímu traja či štyria skúsení hráči, ktorí doteraz hrávali pravidelne a bolo ich treba nahradiť mladými futbalistami. Bez toho, aby bol čas niektorých si vyskúšať.</b> Prišla kvalifikácia a trvala rok, každý asociačný termín bol kvalifikačný zápas. Nebolo to ako po iné roky, kedy mala reprezentácia k dispozícii aj prípravné stretnutia a kvalifikácia trvala dva roky. Odišli opory ako Ján Ďurica, Martin Škrtel či Tomáš Hubočan. Hráči, ktorí toho majú veľa za sebou. Treba to rešpektovať,“ </i>povedal pre médiá hráč Celty Vigo.</p>
      <p><i>„Každý z nás hrá v inej lige, v kluboch na rôznych úrovniach. Nie sme ako Chorváti, aby sme si vyberali spomedzi tridsiatich hráčov, ktorí hrávajú v najlepších ligách a top kluboch. Máme kvalitu, ale nemôžeme čakať od chalanov, ktorí nemajú odohraných veľa veľkých zápasov, že dôjdu a budú okamžite rozhodovať zápasy. Musíme byť trpezliví, zvyknúť si na seba. Vzhľadom na to, že prišla obmena kádra, si myslím, že sme hrali dobrý futbal a chalani si miesta zastali,“</i> doplnil <b>Lobotka</b>.</p>
      <figure>
        <img src="https://profutbal.sk/static/article/2019/11/5dd7e14323d2a/content/5dd7f53ebfa78.jpg"/>
        <figcaption>Hapal si zlízol veľa kritiky. Najmä na sociálnych sieťach. (foto: TASR)</figcaption>
      </figure>
      <h3>Názor ProFutbal-u</h3>
      <p>Slovenská futbalová reprezentácia nepotrebuje meniť trénera. Po úspechoch, ktoré dosiahli tréneri Weiss či Kozák, nastal čas generačnej výmeny. Tú dostal pred rokom do rúk ten najpovolanejší, tréner Hapal dôkladne pozná z predchádzajúceho pôsobenia pri mládežníckej reprezentácii väčšinu súčasných hráčov a tí ho plne rešpektujú.</p>
      <p>Reprezentácia prešla krátko pred či počas kvalifikácie množstvom zmien. V tíme skončili Škrtel, Hubočan, Nemec či Weiss, kapitán Hamšík opustil európsky futbal a pôsobí v ďalekej Číne, opory ako Mak, Stoch či Pekarík v klube nehrávajú. Hráčov so skúsenosťami z najväčších podujatí nahradili mladíci ako Vavro, Hancko či Boženík, pre ktorých išlo o prvé seniorské reprezentačné skúsenosti. Všetky zmeny sa museli v určitých fázach prejaviť a prejavili sa. Napriek tomu bola slovenská reprezentácia až do posledného dňa v hre o postup.</p>
      <p>Tréner Pavel Hapal síce nesplnil cieľ, ktorý on i Slovenský futbalový zväz stanovili, tesné 3. miesto však nemôže tím z tretieho koša považovať za tragédiu, len za realitu. Reprezentácia nezvládla iba zápasy s vicemajstrom sveta Chorvátskom, proti Walesu odohrala vyrovnané zápasy, súper však ukázal o niečo väčšiu skúsenosť a spravodlivo postúpil na šampionát. Zápasy proti Maďarsku a Azerbajdžanu sokoli zvládli.</p>
      <p>Fakt, že sme stále v hre o EURO síce nie je zásluha trénera Hapala, play-off Ligy národov však môže niekto brať ako jeho reparát, niekto ako výzvu. Realizačný tím musí úlohu zvládnuť, súperi rangu Írsko, Bosna a Hercegovina i Severné Írsko sú hrateľní a reprezentačné mužstvo má potenciál, aby ich rok od príchodu nového trénera bolo schopné zdolať. Pokiaľ sa to nepodarí, až vtedy bude priestor na vysvedčenie a vyvodzovanie zodpovednosti.</p>
    </article>
  </body>
</html>