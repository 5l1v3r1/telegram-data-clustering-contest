<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://natemat.pl/291513,kim-byl-wincenty-konstanty-kalinowski-bohater-polski-litwy-i-bialorusi"/>
    <meta property="og:site_name" content="na:Temat"/>
    <meta property="article:published_time" content="2019-11-23T00:12:58+00:00"/>
    <meta property="og:title" content="Na pogrzeb tego powstańca przyjechała delegacja z Białorusi. Kim był Wincenty Konstanty Kalinowski?"/>
    <meta property="og:description" content="W piątek odbył się pogrzeb szczątków powstańców styczniowych, odnalezionych przez litewskich archeologów w 2017 roku. Hołd straconym przez Rosjan w 1864 roku Wincentemu Konstantemu Kalinowskiemu i Zygmuntowi Sierakowskiemu złożyli przedstawiciele władz polskich, białoruskich i litewskich."/>
  </head>
  <body>
    <article>
      <h1>Na pogrzeb tego powstańca przyjechała delegacja z Białorusi. Kim był Wincenty Konstanty Kalinowski?</h1>
      <address><time datetime="2019-11-23T00:12:58+00:00">23 Nov 2019, 00:12</time> by <a rel="author">Paweł Kalisz</a></address>
      <p>W piątek odbył się pogrzeb szczątków powstańców styczniowych, odnalezionych przez litewskich archeologów w 2017 roku. Hołd straconym przez Rosjan w 1864 roku Wincentemu Konstantemu Kalinowskiemu i Zygmuntowi Sierakowskiemu złożyli przedstawiciele władz polskich, białoruskich i litewskich.<br/><br/><br/>W uroczystościach wziął udział między innymi wicepremier Białorusi Ihar Pietryszenka. Skąd obecność tak ważnego polityka na pogrzebie uczestników polskiego zrywu niepodległościowego? Chodzi o Wincentego Konstantego Kalinowskiego. Bez większej przesady można powiedzieć, że był bohaterem narodowym <a href="https://natemat.pl/t/877,bialorus">Białorusi</a>, Litwy i Polski.</p>
      <figure>
        <iframe data-src="https://twitter.com/natemat/status/1197883841052106753" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Wincenty Konstanty był synem Szymona Kalinowskiego. Jego rodzina należała do zubożałej szlachty. Ich majątkiem był bez mała jedynie herb szlachecki, nie posiadali żadnej nieruchomości, cała rodzina zamieszkiwała w folwarku Jakuszówka koło Świsłoczy. <br/><br/>Młody Wincenty Konstanty Kalinowski po ukończeniu szkoły średniej w 1855 roku wyjechał do Moskwy, gdzie studiował prawo. Parę lat później przeniósł się do <a href="https://natemat.pl/205189,co-najmniej-dziesiec-osob-nie-zyje-wielu-jest-rannych-tragiczny-bilans-wybuchu-w-petersburskim-metrze">Sankt Petersburga</a>. Tam też młody student prawa zaangażował się w konspirację wymierzoną przeciwko caratowi. Co ciekawe, w konspirację zaangażowani byli zarówno Polacy jak i... Rosjanie. <br/><br/>W 1860 roku Kalinowski powrócił do guberni grodzieńskiej. Angażował się w ruchy niepodległościowe, zaczął wydawać pismo "Mużyckaja Prauda", które było jednym z pierwszych czasopism wydawanych w języku białoruskim. Opowiadał się za powrotem do federacji polsko-litewskiej, ochroną języka białoruskiego oraz za zdecydowanymi reformami społecznymi. Szczególną uwagę przykładał do kwestii parcelacji wielkich majątków ziemskich i uwłaszczenia chłopów. Był wielkim orędownikiem włączenia do walki o niepodległość mas chłopskich. <br/><br/><br/>– Każdy kraj ma swój obraz Kalinowskiego, ale nie powinien on stać się postacią historyczną, która będzie wykorzystywana w celach politycznych. Na odwrót, to jest ta karta naszej wspólnej przeszłości, którą powinniśmy szanować, która nas jednoczy teraz i w przyszłości – mówił podczas uroczystości pogrzebowych <a href="https://belsat.eu/pl/news/wicepremier-bialorusi-krytykuje-sztandarowy-integracyjny-projekt-kremla/">Ihar Pietryszenka</a>.<br/><br/>Gdy wybuchło powstanie styczniowe, Kalinowski najpierw został mianowany komisarzem Rządu Narodowego w województwie grodzieńskim, a później awansował na komisarza pełnomocnego na Litwę. To jemu podlegały wszystkie jednostki wojskowe powstańców walczące na terenie Wielkiego Księstwa Litewskiego. <br/><br/>Zginął na szubienicy już po upadku powstania. Najpierw za udział i kierowanie zrywem został skazany na rozstrzelanie. Odmówiono mu jednak żołnierskiej śmierci, być może z uwagi na to, że podczas śledztwa nie chciał wskazać innych konspiratorów. A może dlatego, że już na miejscu kaźni miał krzyczeć po białorusku do zebranych, by powstali przeciwko carowi? Tego już się zapewne nigdy nie dowiemy.<br/><br/>Choć Kalinowski z Sierakowskim zginęli w publicznej egzekucji, która odbyła się w centrum <a href="https://natemat.pl/70477,przestanmy-walczyc-o-wilno-kresow-juz-nie-odzyskamy">Wilna</a>, to długo nie było wiadomo, gdzie spoczywa jego ciało. Żołnierze carscy zakopali je w tajemnicy u podnóża Góry Giedymina. Dopiero w 2017 na ślad pochówku natrafili litewscy archeologowie. <br/><br/>Wincenty Konstanty "Kostek" Kalinowski stał się białoruskim bohaterem po... rewolucji październikowej. Powstanie styczniowe w białoruskiej propagandzie było opisywane jako "powstanie Kalinowskiego", i oficjalnie nie chodziło nim w o odzyskanie przez Polskę niepodległości, tylko o uwolnienie mas robotniczo-chłopskich.</p>
      <figure>
        <iframe data-src="https://twitter.com/natemat/status/1197875510476455943" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>I choć Kalinowskiego od razu kreowano na bohatera, to jego pierwsze imię Wincenty brzmiało za bardzo po polsku i wielkopańsku. Zrezygnowano z niego i odtąd Wincenty Konstanty był już tylko Konstantym. A żeby było jeszcze bardziej familiarnie, Konstantego często nazywać Kastkiem lub Kastusiem. <br/><br/>Podczas piątkowego pogrzebu powstańców styczniowych w wileńskiej katedrze przemówił wicepremier Białorusi Ihar Pietryszenka. Zaskoczył zgromadzonych mówiąc po białorusku. Wicepremier stwierdził, że pogrzeb powstańców jest uroczystością ważną dla Białorusi, tak samo jak dla Polski, Litwy, Ukrainy i Łotwy. Podkreślił, że część z bohaterów urodziła się na ziemiach białoruskich.<br/><br/>– Język białoruski jest obecny na grobowcu, w którym spoczną powstańcy. Jesteśmy wdzięczni stronie litewskiej za włożoną prace i owocną współpracę. I bezwzględnie, za możliwość uczestniczenia wraz z Wami w Wilnie, gdzie oddajemy cześć naszym rodakom – stwierdził Pietryszenka.</p>
    </article>
  </body>
</html>