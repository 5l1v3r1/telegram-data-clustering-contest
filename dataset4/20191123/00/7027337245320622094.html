<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699741/%D9%85%D8%AD%D8%A7%DA%A9%D9%85%D9%87-%D8%B9%D9%85%D9%88%DB%8C-%D8%A8%D8%B4%D8%A7%D8%B1-%D8%A7%D8%B3%D8%AF-%D8%A8%D9%87-%D8%A7%D8%AA%D9%87%D8%A7%D9%85-%D9%BE%D9%88%D9%84%D8%B4%D9%88%DB%8C%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="محاکمه عموی بشار اسد به اتهام پولشویی"/>
    <meta property="og:description" content="علاوه بر عموی ۸۲ ساله بشار اسد که در فرانسه و بریتانیا در تبعید به سر می‌برد، هشت فرزند و دو همسر او نیز متهم به پولشویی و نقش داشتن در یک گروه تبهکار هستند."/>
  </head>
  <body>
    <article>
      <h1>محاکمه عموی بشار اسد به اتهام پولشویی</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>علاوه بر عموی ۸۲ ساله بشار اسد که در فرانسه و بریتانیا در تبعید به سر می‌برد، هشت فرزند و دو همسر او نیز متهم به پولشویی و نقش داشتن در یک گروه تبهکار هستند.</b>
      </p>
      <p>دادگستری اسپانیا عموی بشار اسد را هدف تحقیقات قضایی قرارداده است. رفعت اسد، معاون رئیس جمهوری پیشین سوریه حافظ اسد، به همراه خانواده‌اش و چندین عضو دیگر این خاندان متهم به پولشویی میلیون‌ها یورو در اسپانیا هستند.</p>
      <p>به گزارش دویچه وله، رفعت اسد به همراه خانواده‌اش و چندین عضو دیگر این خاندان متهم به پولشویی میلیون‌ها یورو در اسپانیا هستند.</p>
      <figure>
        <img src="https://cdn.asriran.com/files/fa/news/1398/9/2/1039833_681.jpg"/>
      </figure>
      <p>
        <b>رفعت اسد، عموی بشار اسد پس از تبعید در سال ۱۹۸۴ میلادی</b>
      </p>
      <p>رفعت اسد، معاون رئیس جمهوری پیشین سوریه و عموی بشار اسد رئیس جمهوری کنونی این کشور، به همراه شمار زیادی از دیگر اعضای این خاندان قرار است در اسپانیا به اتهام پولشویی بیش از ۶۰۰ میلیون یورو در برابر دادگاه پاسخگو باشند.</p>
      <p>به گزارش رسانه‌های اسپانیا، علاوه بر عموی ۸۲ ساله بشار اسد که در فرانسه و بریتانیا در تبعید به سر می‌برد، هشت فرزند و دو همسر او نیز متهم به پولشویی و نقش داشتن در یک گروه تبهکار هستند.</p>
      <p>یک قاضی دادگاه ملی اسپانیا در مادرید دیروز جمعه اول آذر (۲۲ نوامبر) پس از خاتمه تحقیقات خود، از آغاز رسیدگی قضایی به اتهامات علیه رفعت اسد و ۱۳ شخص حقیقی دیگر خبر داد. حال دادستانی اسپانیا ۱۰ روز مهلت دارد تا درخواست آغاز روند قضایی و به جریان انداختن این پرونده را ارائه دهد.</p>
      <p>حافظ اسد، رئیس جمهوری پیشین سوریه و پدر بشار اسد، در سال ۱۹۸۴ برادرش رفعت اسد را به ظن تلاش برای کودتا روانه زندگی در تبعید کرد و او را به اسپانیا فرستاد. رفعت اسد که خود مدت‌ها از سران حکومت سوریه بود، به عنوان فرمانده سابق واحدهای ویژه نظامی در معرض اتهامات سنگینی در رابطه با کشتار غیرنظامیان این کشور قرار دارد.</p>
      <p>بر اساس اتهامات دادگاه اسپانیا، گروه تحت رهبری رفعت اسد از جمله مالک ۵۰۷ قطعه املاک و مستغلات به ارزش ۶۹۵ میلیون یورو است. هزینه خرید این املاک و مستغلات نیز در درجه اول از محل خزانه دولت سوریه تأمین شده است. دادگاه در گزارش خود اعلام کرده که بیشتر فعالیت‌های این سازمان در اسپانیا در دهه ۸۰ میلادی در استان مالاگا صورت گرفته است.</p>
      <p>طبق همین گزارش، گویا گروه تحت هدایت عموی بشار اسد سال‌ها معاملات مشابهی را نیز با کمک شرکت‌های صوری در دیگر کشورهای اروپایی انجام داده است. برای نمونه رفعت اسد در بریتانیا صاحب بزرگترین ملک شخصی پس از کاخ باکینگهام است. همچنین او یا سازمان خانوادگی تحت رهبری‌اش از جمله مالک یک فروند بوئینگ مدل ۷۲۷، سه کشتی و چندین خودروی لوکس ضد گلوله هستند.</p>
      <p>بر اساس گزارش منابع دولتی اسپانیا، خوزه دلا ماتا، قاضی پرونده، ادعای خانواده رفعت اسد مبنی بر اینکه این هزینه‌های هنگفت از محل هدیه‌ها و کمک‌های مالی عربستان سعودی تأمین شده را رد کرده است. به گفته این قاضی دادگاه ملی اسپانیا، تحقیقات انجام‌شده صحت چنین ادعایی را تأیید نمی‌کنند.</p>
      <p>دادگستری اسپانیا همچنین اعلام کرده است که در فرانسه و سوئیس نیز در حال حاضر پرونده‌ای علیه رفعت اسد به اتهام "جنایت علیه بشریت" در جریان است.</p>
    </article>
  </body>
</html>