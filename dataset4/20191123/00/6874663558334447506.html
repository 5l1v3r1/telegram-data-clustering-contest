<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774279,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="החזון של היו&quot;ר החדש: WeWork תגיע לתזרים מזומנים חיובי עד 2023"/>
    <meta property="og:description" content="מרסלו קלור זימן את העובדים לאסיפה כללית ופירט את החזון שלו להפיכת החברה לרווחית; בין היתר תשכור עוד מנהלים מסופטבנק, תתמקד בעסקי הליבה ותשאף לשיפור היחסים עם בעלי נכסים ומתווכים; אדם נוימן, המנכ&quot;ל המודח, לא הוזכר כלל באסיפה"/>
  </head>
  <body>
    <article>
      <h1>החזון של היו"ר החדש: WeWork תגיע לתזרים מזומנים חיובי עד 2023</h1>
      <h2>מרסלו קלור זימן את העובדים לאסיפה כללית ופירט את החזון שלו להפיכת החברה לרווחית; בין היתר תשכור עוד מנהלים מסופטבנק, תתמקד בעסקי הליבה ותשאף לשיפור היחסים עם בעלי נכסים ומתווכים; אדם נוימן, המנכ"ל המודח, לא הוזכר כלל באסיפה</h2>
      <address><time datetime="2019-11-23T00:00:00+00:00">23 Nov 2019</time> by <a rel="author">שירות כלכליסט</a></address>
      <p>היו"ר החדש של WeWork, מרצ'לו קלור, ערך אתמול (ו') אסיפה כללית עם עובדי החברה ותיאר בפניהם את תוכניתו להשבתה לרווחיות, כך מדווחת CNBC. במשך יותר משעה דיבר קלור בהרחבה על ערכיה של חברת חללי העבודה המשותפים השקועה בהפסדי עתק ועל הצורך שלה להשיב את אמון עובדיה והציבור. האסיפה נערכה אחרי הודעתה של החברה מיום חמישי שבכוונתה לפטר 2400 עובדים, או כ-19% מכלל כוח העבודה שלה. אתמול <a href="https://www.calcalist.co.il/markets/articles/0,7340,L-3774275,00.html">נודע כי חברת סופטבנק</a>, המחזיקה במניות WeWork, שוקלת לקצץ בתוכנית החילוץ בסך 9.5 מיליארד דולר שבמסגרתה היא אמורה להשתלט עליה.  </p>
      <p>קלור גם שיתף פרטים לגבי התוכנית האסטרטגית של החברה, שהוצגה לראשונה לדירקטוריון מוקדם יותר השבוע. לדבריו, החברה מכוונת כעת להגיע ל-EBITDA חיובי עד 2021, ולתזרים מזומנים חיובי עד 2023. משמעות הדבר היא ש-WeWork תפעל לשיפור שולי הרווח בעסקי הליבה שלה, אפילו אם עדיין תרשום הפסד נקי.</p>
      <figure>
        <img src="https://images1.calcalist.co.il/PicServer3/2019/11/23/949271/14_l.jpg"/>
        <figcaption>קלור. החזון החדש <br/>צילום: בלומברג</figcaption>
      </figure>
      <p>לעת עתה ממשיכה החברה לדמם והיא דיווחה על הפסד בסך של 1.25 מיליארד דולר ברבעון השלישי. הגירעון המצטבר זעזע את המשקיעים ואילץ את <a href="https://www.calcalist.co.il/markets/articles/0,7340,L-3771261,00.html">החברה לסגת מכוונתה לצאת להנפקה בספטמבר</a>, שישה שבועות לאחר שהגישה את המסמכים לשם כך. סופטבנק, המשקיעה החיצונית הגדולה ביותר של WeWork, <a href="https://www.calcalist.co.il/markets/articles/0,7340,L-3772191,00.html">אילצה את המנכ"ל ומייסד החברה, אדם נוימן להתפטר</a>.</p>
      <p>החברה עדיין מתכננת להגדיל את אתרי השכרת המשרדים שלה ברחבי העולם ולצרף עוד מנהלים מסופטבנק. קלור, המשמש כסמנכ"ל התפעול של הקונגלומרט היפני, אמר אתמול ש-WeWork שכרה שני מנהלים נוספים מסופטבנק: מייקל בוסי שישמש כסמנכ"ל מידע, וראלף וונצל כסמנכ"ל מוצר וחוויית משתמש. החברה תצרף לשורותיה גם את מוריס לוי, מנכ"ל Publicis Groupe לשעבר, כסמנכ"ל שיווק ותקשורת זמני.</p>
      <figure>
        <img src="https://images1.calcalist.co.il/PicServer3/2019/09/09/933088/3_l.jpg"/>
        <figcaption>צילום: AFP</figcaption>
      </figure>
      <p>קלור פירט מספר תחומים חשובים עבור עתידה של WeWork: התמקדות בעסקי הליבה של השכרת המשרדים; העצמת חווית המשתמשים והעובדים; שיפור יחסיה עם בעלי נכסים ומתווכים; צמיחה והתפשטות גיאוגרפית בצורה חכמה ורווחית; ומציאת דרכים חדשות להרוויח כסף מהחללים שהיא מחזיקה. הוא אמר שהחברה מתכוונת לנהל את העסק מתוך מנטליות של בעלת בית, כלומר שתתמקד במשמעת פיננסית ותציב לעצמה יעדים ברורים ותיקח אחריות גדולה יותר. חלק גדול מהסעיפים היה חזרה על הכלול ב"תוכנית 90 הימים" שפרסמה WeWork לאחרונה ושכללה שינויים מרחיקי לכת לעסק.</p>
      <p>בסיום דבריו איפשר קלור לעובדים לשאול שאלות במשך כ-30 דקות. יש לציין שנוימן לא הוזכר כלל במהלך האסיפה. מאז עזיבתו בספטמבר, החברה עמדה בפני ביקורת על שהציעה למנכ"ל המודח חבילת עזיבה של 1.7 מיליארד דולר.</p>
    </article>
  </body>
</html>