<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/basket/nba/2019/11/23-63663576/nba_sconfitte_per_gallinari_e_belinelli_evacuata_arena_jazz_per_allarme_bomba/"/>
    <meta property="og:site_name" content="Tuttosport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Nba, sconfitte per Gallinari e Belinelli. Evacuata Arena Jazz per allarme bomba"/>
    <meta property="og:description" content="Giocatori scappati via di corsa 15' dopo la fine del match tra Utah e Warriors. I Lakers centrano la sesta vittoria di fila con Davis in grande spolvero contro Oklahoma. Spurs all'ottavo ko consecutivo. A Denver, paura per Walker dei Boston"/>
  </head>
  <body>
    <article>
      <h1>Nba, sconfitte per Gallinari e Belinelli. Evacuata Arena Jazz per allarme bomba</h1>
      <h2>Giocatori scappati via di corsa 15' dopo la fine del match tra Utah e Warriors. I Lakers centrano la sesta vittoria di fila con Davis in grande spolvero contro Oklahoma. Spurs all'ottavo ko consecutivo. A Denver, paura per Walker dei Boston</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p><b>TORINO -</b> Sconfitti i due cestisti azzurri impegnati nella <b>notte italiana</b> della regular-season dell'<a href="https://www.tuttosport.com/basket/nba/"><b>Nba</b></a>. Battuta d'arresto casalinga per <b>Oklahoma City Thunder</b>: i<b> Los Angeles Lakers</b>, al sesto centro consecutivo, passano per 130-127 e <b>Danilo Gallinari</b> può consolarsi solo per i 15 punti, impreziositi da 4 rimbalzi e 3 assist, in 33 minuti di impiego. Il top-scorer del match è, invece, Anthony Davis, a referto con 33 punti, mentre sono 23 quelli di LeBron James. Ottavo ko di fila per i <b>San Antonio Spurs</b>, messi al tappeto per 115-104 dai <b>Philadelphia 76ers, </b>trascinati da Harris e Horford. Poca gloria, tra gli ospiti, per <b>Marco Belinelli</b>, che non va oltre i 7 punti in 19 minuti di gioco; inutili, per gli Spurs, anche i 29 punti infilati da <b>DeMar DeRozan</b>. <b>Paura</b>, invece, per <b>Kemba Walker</b>: il numero 8 dei <b>Boston Celtics</b>, superati per 96-92 dai <b>Denver Nuggets</b>, cade male sul parquet con la testa e il collo e viene trasportato, immobilizzato e in barella, in ospedale per i rituali accertamenti. <b>Allarme bomba</b>, invece, all'<b>Arena Jazz</b>, 15' dopo la fine del match tra <b>Utah</b> e <b>Golden State Warriors</b>, vinto dai padroni di casa 113-109, con lo stadio che è stato evacuato a causa di un <b>pacco sospetto</b> ritrovato in uno dei ristoranti dell'impianto. I giocatori di entrambe le squadre, ancora in tuta, hanno lasciato di corsa gli spogliatoi e sono stati portati via dai bus delle squadre, via anche giornalisti e tifosi, e cancellate le conferenze stampa. <b>Dopo un paio d'ore l'allarme è cessato</b>.</p>
      <figure>
        <video src="http://media.tuttosport.com/omnisport/2019/10/18/18102019_IT_PERFORM_VIERI_NBA_IV_1571426765116_1065.mp4"/>
        <figcaption>NBA, Vieri: "Tiferò sempre per LeBron, ma..."</figcaption>
      </figure>
      <h3>Gli altri match della notte</h3>
      <p>I <b>Los Angeles Clippers</b>, con <b>Kahwi Leonard e Paul George</b>, battono per 122-119 gli <b>Houston Rockets</b>, a cui non bastano i <b>37 punti segnati da James Harden</b>. Fra i texani in doppia cifra anche <b>Westbrook</b> (22) e <b>Capela</b> (19). Show, l'ennesimo, del ventenne <b>fuoriclasse sloveno Luka Doncic</b> che, con <b>30 punti</b> 14 assist e 7 rimbalzi, trascina i <b>Dallas Mavericks</b> al quarto successo consecutivo, questa volta per 143-101 su <b>Cleveland</b>. Cadono in casa, invece, i <b>Bulls di Chicago</b> che si arrendono 116-108 ai <b>Miami Heat</b>. Bene i <b>Brooklyn Nets</b> che nel proprio stadio non lasciano scampo ai King di <b>Sacramento</b> vincendo facile 116-97 senza mai mettere in discussione il match. Buone le vittorie anche dei <b>Washington Wizards</b> e dei <b>Detroit Pistons</b> rispettivamente contro Charlotte per 125-118 e Atalanta 128-103.</p>
      <related>
        <a href="https://www.tuttosport.com/news/basket/nba/2019/11/22-63630436/nba_giannis_e_un_gigante_melli_vince_ancora/"/>
        <a href="https://www.tuttosport.com/news/basket/nba/2019/11/20-63566234/nba_lebron_james_fa_la_storia_tripla_doppia_contro_tutte_le_squadre/"/>
        <a href="https://www.tuttosport.com/archivio/basket/nba"/>
        <a href="https://www.tuttosport.com/news/basket/nba/2019/11/22-63630436/nba_giannis_e_un_gigante_melli_vince_ancora/?related_news"/>
        <a href="https://www.tuttosport.com/news/basket/nba/2019/11/21-63599292/nba_belinelli_ne_fa_10_ma_san_antonio_ancora_ko_storico_doncic/?related_news"/>
        <a href="https://www.tuttosport.com/news/basket/nba/2019/11/20-63566234/nba_lebron_james_fa_la_storia_tripla_doppia_contro_tutte_le_squadre/?related_news"/>
        <a href="https://www.tuttosport.com/news/basket/nba/2019/11/19-63528181/nba_ko_da_ex_per_gallinari_fallisce_il_tiro_della_vittoria_contro_i_clippers/?related_news"/>
      </related>
    </article>
  </body>
</html>