<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699562/%D9%BE%D8%B3%D8%B1-10-%D8%B3%D8%A7%D9%84%D9%87-%D8%A7%D8%B1%D8%AF%DA%A9%D8%A7%D9%86%DB%8C-%D8%AA%D8%A7%DA%A9%D9%86%D9%88%D9%86-2-%D9%87%D8%B2%D8%A7%D8%B1-%D8%AC%D9%84%D8%AF-%DA%A9%D8%AA%D8%A7%D8%A8-%D8%AE%D9%88%D8%A7%D9%86%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="پسر 10 ساله اردکانی تاکنون 2 هزار جلد کتاب خوانده است"/>
    <meta property="og:description" content="خواندن کتاب در کنار فعالیت‎های دیگری مانند بازی و سایر سرگرمی‌ها همیشه برای کودکان دارای جذابیت‎هایی انکارناپذیر بوده اما پسر بچه‌ای در اردکان زندگی می‌کند که به جای خرید اسباب‌بازی، از پدر و مادرش درخواست خرید کتاب می‌کند تا جایی که به گفته مادر دانیال ۱۰ ساله، وی تاکنون بیش از دو هزار جلد کتاب خریداری و مطالعه کرده است."/>
  </head>
  <body>
    <article>
      <h1>پسر 10 ساله اردکانی تاکنون 2 هزار جلد کتاب خوانده است</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/9/2/1039448_433.jpg"/>
      </figure>
      <p>خواندن کتاب در کنار فعالیت‎های دیگری مانند بازی و سایر سرگرمی‌ها همیشه برای کودکان دارای جذابیت‎هایی انکارناپذیر بوده اما پسر بچه‌ای در اردکان زندگی می‌کند که به جای خرید اسباب‌بازی، از پدر و مادرش درخواست خرید کتاب می‌کند تا جایی که به گفته مادر دانیال ۱۰ ساله، وی تاکنون بیش از دو هزار جلد کتاب خریداری و مطالعه کرده است.</p>
      <p>«دانیال میرجانی ارجنان» پسربچه اردکانی که قبل از شروع دبستان علاقه وافری به خواندن کتاب پیدا کرده، این روزها آمار کتاب‌های مطالعه شدهاش را از دو هزار جلد نیز فراتر برده به طوری که امسال نیز به مناسبت هفته کتاب و کتابخوانی از سوی مسئولان مورد تجلیل قرار گرفت.</p>
      <p>«اشرف تقدیری اردکانی» مادر دانیال در گفت‌وگو با خبرنگار ایسنا با اشاره به این که فرزندش از پنج سالگی خواندن و نوشتن را یاد گرفته است، می‌گوید: پسرمان از همان طفولیت علاقه وافری به کتاب داشت تا جایی که دو سال قبل از شروع سن مدرسه، با تشویق پدرش خواندن را آموخت و این موضوع باعث ترغیب دانیال به کتاب و کتابخوانی شد.</p>
      <p>وی خاطرنشان می‌کند: دانیال ابتدا بیشتر کتاب قصه می‌خواند و با اشعار کودکانه خو گرفته بود اما کم‌کم و با ورود به مدرسه، علاقه‌اش به نمایش‌نامه‌ها، داستان زندگی مشاهیر و چهره‌های ورزشی و داستان‌های دیگر سوق یافته و اکنون بهترین هدیه از طرف هر کسی را «کتاب» می‌داند.</p>
      <p>مادر دانیال که خود مسئول فرهنگی و روابط عمومی اداره کتابخانه‌های اردکان است، اضافه می‌کند: البته تاثیر پدر دانیال در کتاب‌خوان شدنش بسیار بوده تا جایی که پابهپای پسرش در اوقات مختلفی که در خانه حضور دارد، به مطالعه می‌پردازد.</p>
      <p>وی در پایان نیز بیان می‌کند: فضای خانه‌ی ما در حال حاضر به گونه‌ای شده که «کمیل» برادر کوچکتر دانیال که پنج سال دارد نیز به کتاب علاقه شدیدی پیدا کرده تا جایی که هر دو برادر هنگام مراجعه به اماکن عمومی یا فروشگاه‌ها همواره به دنبال کتاب‌فروشی و خرید کتاب هستند.</p>
    </article>
  </body>
</html>