<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699659/%D8%AF%D8%A8%DB%8C-%DB%8C%DA%A9-%D8%B4%D9%87%D8%B1-%DA%A9%D8%A7%D9%85%D9%84%D8%A7-%D9%87%D9%88%D8%B4%D9%85%D9%86%D8%AF-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="دبی یک شهر کاملا هوشمند می‌شود"/>
    <meta property="og:description" content="یکی دیگر از اصول شهر هوشمند، برخورداری از شبکه برق هوشمند است. ایجاد شبکه‌های برق هوشمند یکی از مؤلفه‌های کلیدی استراتژی شرکت آب و برق دبی برای تبدیل امارات متحده عربی به «هوشمندترین شهر جهان» است."/>
  </head>
  <body>
    <article>
      <h1>دبی یک شهر کاملا هوشمند می‌شود</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>یکی دیگر از اصول شهر هوشمند، برخورداری از شبکه برق هوشمند است. ایجاد شبکه‌های برق هوشمند یکی از مؤلفه‌های کلیدی استراتژی شرکت آب و برق دبی برای تبدیل امارات متحده عربی به «هوشمندترین شهر جهان» است.</b>
      </p>
      <figure>
        <img src="https://cdn.asriran.com/files/fa/news/1398/9/2/1039632_758.jpg"/>
      </figure>
      <p>شهرهای هوشمند به‌سرعت در حال گسترش هستند. دوبی یکی از شهرهای پیشرو در میان شهرهای هوشمند در سراسر دنیا به‌شمار می‌آید. طبق یک گزارش جهانی درباره شهرهای هوشمند برتر در دنیا، دوبی قبل از سئول، بارسلون و پاریس مقام چهل و پنجم را دارد.</p>
      <p>اما این شهر برای تبدیل شدن به یک شهر کاملا هوشمند چه برنامه‌هایی دارد؟‌</p>
      <p>به گزارش یورونیوز، کارشناسان معتقدند که شهرهای هوشمند حکم بدنه ذهن‌های هوش مصنوعی را دارند.</p>
      <p>بن گورتزل، سرپرست پلتفورم الگوریتم‌های هوش مصنوعی موسوم به SINGULARITYNET در نمایشگاه فناوری اطلاعات دوبی، در این باره می‌گوید:‌ «ساخت شهر هوشمند نیاز به تجزیه و تحلیل ترافیک شهری، اطلاعات پزشکی مربوط به شهروندان و شبکه برق هوشمند دارد. باید الگویی از تمام اتفاقاتی را که در شهر می‌افتد، داشته باشید و تمام این جزییات را در یک مجموعه کلی ادغام کنید. در نتیجه شهر مانند بدنه یک هوش مصنوعی است. وقتی تمام این زیرسیستم‌ها به‌یکدیگر متصل شوند، روح یکپارچه یک شهر هوشمند ایجاد می‌شود.»</p>
      <p>
        <b>اپلیکیشنی برای برخورداری از خدمات دولتی</b>
      </p>
      <p>در دوبی تنها با یک اپلیکیشن می‌توانید تمام کارهای اداری‌تان انجام دهید. این اپلیکیشن Dubai Now نام دارد. وسام لوتاه، مدیر اجرایی پروژه دوبی هوشمند می‌گوید: «با این برنامه کاربردی به تمام خدمات دولتی، در یک برنامه واحد دسترسی دارید. بیش از ۸۸ سرویس و بخش خدماتی در این اپلیکیشن وجود دارد. در حال حاضر مشغول گسترش این برنامه کاربردی هستیم تا در آینده شامل بخش خصوصی و ارائه خدمات دیجیتالی شود.»</p>
      <p>
        <b>چگونه می‌توان از اطلاعات شهروندان در شهر هوشمند محافظت کرد؟‌</b>
      </p>
      <p>عایشا بن بشر مدیر کل طرح دوبی هوشمند می‌گوید: «اگر بخواهید رانندگی کنید باید گواهینامه داشته باشید. آموزش رانندگی توسط بخش خصوصی انجام می‌شود اما گواهینامه را دولت صادر می‌کند، سند مالکیت خودرو باید در بخش دولتی ثبت شود و برای بیمه آن باید به بانک بروید. می‌توانید قرارداد فروش ملک را از طریق این پلتفورم امضا کنید. امضاهای دیجیتال در دفترخانه‌های شهر به رسمیت شناخته می‌شود. تمام این کارها را می‌توانید از طریق اپلیکیشن Dubai Now انجام دهید.»</p>
      <p>درحال حاضر یک میلیون نفر از اپلیکیشن Dubai Now استفاده می‌کنند. پاتریک دنیل یکی از این افراد است و می‌گوید: «این اپلیکیشن یک برنامه کاربردی خیلی خوب است. از طریق آن به چیزهای زیادی دسترسی دارید از دادگاه‌های دبی گرفته تا مدارک مربوط به مهاجرت و قبوض برق و پارکینگ. کار کردن آن با آن هم خیلی ساده است. می‌توانید در خانه یا محل کار از آن استفاده کنید.»</p>
      <p>سارا یکی دیگر از کاربران این اپلیکیشن می‌گوید: «با این اپلیکیشن تمام قبض‌ها را پرداخت می‌کنم. از دریافت ایمیل یا قبض کاغذی خلاص شدم. تمام صورتحساب‌های ماه را در عرض ۳۰ ثانیه پرداخت می‌کنم.»</p>
      <p>عایشا بن بشر می‌گوید: «برای مدیریت داده‌ها و اصول استفاده از آنها یک منشور اخلاقی طراحی کرده‌ایم. هسته اصلی رویکردمان نیز احترام به حریم خصوصی و تامین امنیت شهروندان است.»</p>
      <p>اپلیکیشن‌هایی مانند Dubai Now به نوعی پایان عصر بوروکراسی و کاغذبازی است.<br/><br/><b>شبکه برق هوشمند در شهر هوشمند</b></p>
      <p>یکی دیگر از اصول شهر هوشمند، برخورداری از شبکه برق هوشمند است. ایجاد شبکه‌های برق هوشمند یکی از مؤلفه‌های کلیدی استراتژی شرکت آب و برق دبی برای تبدیل امارات متحده عربی به «هوشمندترین شهر جهان» است.</p>
      <p>برای ساخت شبکه‌های برق هوشمند در دوبی یک میلیارد و ۷۰۰ میلیون یورو هزینه شده است و میزان تلفات برق در شبکه انتقال و توزیع به ۳.۳ دهم درصد رسیده‌است.</p>
      <p>هزاران خانوار پنل‌های خورشیدی را در خانه‌های خود نصب کرده‌اند که می‌تواند برق ۱۰۶ مگاوات تولید کند. همه اینها به شبکه ملی برق وصل هستند ومازاد برق تولید شده به دولت فروخته می‌‌شود به این ترتیب هزینه قبض برق مشترکان کاهش می‌یابد.</p>
      <p>بن گورتزل درباره شبکه هوشمند برق در دوبی می‌گوید: «این فناوری فوق‌العاده خواهد بود. البته باید سیستم‌های کنترل غیرمتمرکز ایجاد کنیم، که در آن تعدادی کارشناس کل سیستم را از خطراتی که ممکن است پیش بیاید، محافظت کنند.»</p>
      <p>همزمان با گسترش سریع شهرهای هوشمند این سوال مطرح می‌شود که چگونه می‌توان از داده‌های شخصی شهروندان به‌طور هوشمندانه محافظت کرد؟ جواب این سوال نیاز به مدیریت بیشتر داده‌ها و تصویب منشورهای اخلاقی دارد.</p>
    </article>
  </body>
</html>