<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699645/%D8%AD%D9%85%DB%8C%D8%AF-%D8%AF%D8%B1%D8%AE%D8%B4%D8%A7%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D9%86%DB%8C%D8%A7%D8%B2-%D8%A8%D9%87-%D8%AA%D8%BA%DB%8C%DB%8C%D8%B1-%D8%AF%D8%B1-%DA%A9%D8%A7%D8%AF%D8%B1%D9%81%D9%86%DB%8C-%D8%AF%D8%A7%D8%B1%D8%AF-%D8%A8%D8%A7-%D8%A7%DB%8C%D9%86-%D8%B4%D8%B1%D8%A7%DB%8C%D8%B7-%D9%86%D9%85%DB%8C%E2%80%8C%D8%B4%D9%88%D8%AF-%D8%A8%D9%87-%D8%A2%DB%8C%D9%86%D8%AF%D9%87-%D8%A7%D9%85%DB%8C%D8%AF%D9%88%D8%A7%D8%B1-%D8%A8%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="حمید درخشان: پرسپولیس نیاز به تغییر در کادرفنی دارد/ با این شرایط نمی‌شود به آینده امیدوار بود"/>
    <meta property="og:description" content="آنها بازی خوبی انجام دادند و با برنامه بودند. اکثر تیم‌ها مقابل پرسپولیس به بازی فشرده و ضد حمله و استفاده از تک موقعیت‌ها روی می‌آورند که نفت به خوبی این کار را انجام داد و روی یک ضربه ایستگاهی به خوبی با برنامه به گل رسید."/>
  </head>
  <body>
    <article>
      <h1>حمید درخشان: پرسپولیس نیاز به تغییر در کادرفنی دارد/ با این شرایط نمی‌شود به آینده امیدوار بود</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>آنها بازی خوبی انجام دادند و با برنامه بودند. اکثر تیم‌ها مقابل پرسپولیس به بازی فشرده و ضد حمله و استفاده از تک موقعیت‌ها روی می‌آورند که نفت به خوبی این کار را انجام داد و روی یک ضربه ایستگاهی به خوبی با برنامه به گل رسید.</b>
      </p>
      <figure>
        <img src="https://cdn.asriran.com/files/fa/news/1398/9/2/1039612_940.jpg"/>
      </figure>
      <p>سرمربی اسبق پرسپولیس عقیده دارد تغییرات در کادرفنی می‌تواند مشکلات این تیم را برطرف کند.</p>
      <p>حمید درخشان در گفتگو با  ایلنا در خصوص شکست پرسپولیس مقابل نفت مسجد سلیمان اظهار داشت: پرسپولیس در این بازی با وجود اینکه نتیجه را واگذار کرد ولی شانس‌های خوبی برای رسیدن به گل داشت که اگر از آنها استفاده می‌کرد می‌توانست نتیجه دیگری رقم بخورد ولی از موقعیت‌ها استفاده نکرد و حریف هم فرصت طلب بود و توانست به گل برسد و پیروز شود.</p>
      <p>وی در مورد اشکالات کار پرسپولیس در این بازی گفت: دلیل عمده‌اش تغییر و تحولات زیادی است که همیشه در ترکیب تیم شاهد هستیم و در هر 3 پست هر هفته تغییراتی انجام می‌شود که باعث سردرگمی بازیکنان شده و نمی‌توانند در زمین هم دیگر را پیدا کنند و همین می‌شود که تعداد موقعیت‌های ساخته شده کم می‌شود و اگر نتوانند از تک موقعیت‌ها استفاده کنند مثل این بازی به مشکل می‌خورند.</p>
      <p>سرمربی اسبق پرسپولیس در مورد نبود شجاع خلیل‌زاده در خط دفاع هم گفت: مشکلات از این دست زیاد است. اگر دقت کنید گل را از همان نقطه‌ای خوردیم که معمولاً شجاع خلیل‌زاده آن را پوشش می‌داد و نبود او در آن موقعیت به چشم آمد. همانطور که گفتم تغییرات این چنینی و استفاده از بازیکنان در پست غیر تخصصی به تیم ضربه می‌زند. محمد نادری برای مثال در پست وینگر به بازی گرفته شد در حالیکه خصوصیات این پست را ندارد و بازیکنان خوبی مثل نعمتی و عالیشاه هستند که به کار گرفته نمی‌شوند. امسال تنها سالی است که پرسپولیس در هر پست 2 بازیکن خوب دارد ولی به درستی از آنها استفاده نمی‌شود.</p>
      <p>درخشان در مورد راه برون رفت پرسپولیس از این شرایط اظهار داشت: پرسپولیس نیاز به تغییر و تحولات جدی در کادرفنی دارد و یا باید سرمربی تغییر کند یا اگر قرار است بماند باید به او کمک شود و اتاق فکری تشکیل شود که به او کمک فکری داده شود و اینطور جلو برود امیدی به آینده نیست.</p>
      <p>وی در مورد افت کیفی علیرضا بیرانوند هم گفت: او از روزهای اوجش فاصله گرفته است و دلیلش را هم خودش می‌داند. این مورد را نمی‌شود فقط به پرسپولیس ربط داد چرا که در تیم ملی هم عملکرد سابق را از او نمی‌بینیم. باید تمرینات بیشتری داشته باشد و از لحاظ روحی هم ریکاوری شود تا تبدیل به همان گلر مقتدر سابق شود.</p>
      <p>پیشکسوت پرسپولیس در مورد عملکرد نفت هم اظهار داشت: آنها بازی خوبی انجام دادند و با برنامه بودند. اکثر تیم‌ها مقابل پرسپولیس به بازی فشرده و ضد حمله و استفاده از تک موقعیت‌ها روی می‌آورند که نفت به خوبی این کار را انجام داد و روی یک ضربه ایستگاهی به خوبی با برنامه به گل رسید.</p>
      <p>درخشان در مورد اینکه تارتار با این نتیجه به حرف و حدیث‌های پیرامونش پایان داد هم گفت: تارتار هیچ وقت برای باختن به مصاف پرسپولیس نیامده است و هیچ کس چنین کاری نمی‌کند. او اگر تیمش نتیجه نمی‌گرفت چون زورش به پرسپولیس نمی‌رسید و اتفاقا همیشه جلوی پرسپولیس انگیزه مضاعفی دارد.</p>
      <p>وی در مورد درخشش سوشا مکانی هم عنوان کرد: او در بازگشت به لیگ ایران حسابی در ترکیب نفت خوش درخشیده و اتفاق خوبی است که یک بازیکن با تجربه بتواند این چنین با انگیزه برای تیمش بازی کند و بدرخشد.</p>
    </article>
  </body>
</html>