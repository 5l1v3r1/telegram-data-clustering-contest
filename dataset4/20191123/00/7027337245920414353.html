<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699722/%D8%AC%D8%B2%DB%8C%DB%8C%D8%A7%D8%AA-%D8%A2%D8%AA%D8%B4%E2%80%8C%D8%B3%D9%88%D8%B2%DB%8C-%D9%BE%D8%A7%D8%B3%D8%A7%DA%98-%DA%AF%D9%84%D8%B4%D9%87%D8%B1-%DA%A9%D8%B1%D8%AC-%D8%AF%D8%B1-%D8%AD%D9%88%D8%A7%D8%AF%D8%AB-%D8%A7%D8%AE%DB%8C%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="جزییات آتش‌سوزی پاساژ گلشهر کرج در حوادث اخیر"/>
    <meta property="og:description" content="صاحبان املاک و مستاجران هم حال و روز خوبی ندارند حتی تعدادی از آنها در بیمارستان‌ها به علت سکته و حمله‌های عصبی در بیمارستان بستری هستند."/>
  </head>
  <body>
    <article>
      <h1>جزییات آتش‌سوزی پاساژ گلشهر کرج در حوادث اخیر</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">عصر ايران</a></address>
      <p>
        <b>صاحبان املاک و مستاجران هم حال و روز خوبی ندارند حتی تعدادی از آنها در بیمارستان‌ها به علت سکته و حمله‌های عصبی در بیمارستان بستری هستند.</b>
      </p>
      <figure>
        <img src="https://cdn.asriran.com/files/fa/news/1398/9/2/1039796_759.jpg"/>
      </figure>
      <p>رئیس اتحادیه فروشندگان پوشاک کرج با اشاره به اتفاقات اخیر و آتش‌سوزی پاساژ گلشهر در اغتشاشات، گفت: در این حادثه حدود ۷۰ واحد تجاری و اداری در پاساژ گلشهر ۲۵ میلیارد تومان خسارت‌ دیده‌ است.</p>
      <p>میر اسماعیل صدیق در گفت و گو با خبرنگار ایسنا، گفت: اغتشاشگران در هفته گذشته باعث خسارت به پاساژ گلشهر شدند، این اغتشاشگران ابتدا بانک موجود در طبقه پایین این پاساژ را به آتش کشیدند و پس از آن گستردگی آتش موجب آتش‌سوزی در طبقات بالایی شد.</p>
      <p>وی در ادامه افزود: در پی این آتش‌سوزی حدود ۷۰ واحد تجاری و اداری متضرر و دچار خسارت‌های مادی شدند و تمامی اجناس داخل ساختمان که مربوط به واحدهایی اعم از پوشاک، لوازم آرایشی بهداشتی و کامپیوتر و لوازم جانبی آن بود به طور کامل سوخته است و حدود ۲۵ میلیارد تومان خسارت وارد شده است.</p>
      <p>صدیق در ادامه در خصوص مشکلات به وجود آمده برای واحدهای صنفی گفت: صاحبان واحدهای صنفی خسارت‌های ۱۰۰ میلیون تومانی تا حتی ۵۰۰ میلیون تومانی را گزارش کرده‌اند، در این شرایط برخی مالکان واحدهای صنفی اجاره‌های ماهیانه خود را طلب می‌کنند و مستاجران هم پولی برای پرداخت این اجاره ندارند و در عین حال باید چک‌های خود را هم در موعد مقرر پاس کنند.</p>
      <p>رئیس اتحادیه فروشندگان پوشاک در ادامه اعلام کرد: خسارت دیدگان اقدام به شکایت علیه اغتشاشگران کردند تا بتوانند خسارت خود را دریافت کنند، البته از مسئولین هم در خواست داریم هرچه زودتر وضعیت این اغتشاشگران که باعث آسیب به اموال مردم شده‌اند را مشخص کنند، از فرماندار و استاندار درخواست داریم به این افردا کمک کنند تا چک هایشان به این دلیل برگشت نخورد و مشکلات بانکی و دفترچه چک نداشته باشند و اداره دارایی و عوارض هم با بخشش و یا تخفیفات، این قشر را حمایت و کمک به بازسازی این مکان بکند.</p>
      <p>وی در ادامه افزود :متاسفانه صاحبان املاک و مستاجران هم حال و روز خوبی ندارند حتی تعدادی از آنها در بیمارستان‌ها به علت سکته و حمله‌های عصبی در بیمارستان بستری هستند.</p>
      <p>رئیس اتحادیه فروشندگان پوشاک در ادامه از بیمه نبودن اکثر واحدهای موجود در این ساختمان خبر داد و گفت: متاسفانه از ۷۰ واحد موجود در این پاساژ فقط سه واحد بیمه آتش سوزی داشتند و مابقی واحدها فاقد بیمه بودند، هرچند که شرکت بیمه کننده از پرداخت خسارت به دلیل مشخص بودن عامل آتش سوزی اجتناب می‌کند اما طبق سخنان رئیس جمهور که باید به تصویب دولت هم برسد، بیمه‌ها موظف به پرداخت خسارت هستند.</p>
      <p>وی گفت: البته ما بارها و بارها واحدهای صنفی را تشویق به ثبت نام برای بیمه آتش سوزی با تخفیفات متنوع کرده ایم اما متاسفانه چون اجباری در کار نیست، صاحبان ملک هم این کار را انجام نمی‌دهند.</p>
      <p>وی در ادانه ضمن محکوم کرد اغتشاشات گفت: اینگونه حرکت‌ها فقط موجب آسیب و خسارت به مردم عادی می‌شود، حرکت‌های اعتراضی باید از راه صحیح و به دور از خشونت باشد تا به هیچ کس آسیبی نرسد، زندگی برای افراد در این شرایط به اندازه کافی سخت و مشکل است و با حرکت و اتفاقاتی این چنینی سخت‌تر می‌شود.</p>
      <p>صدیق در پایان گفت: از واحدهای صنفی تقاضا دارم با توجه به فصل و وضعیت اقتصادی هوای مردم را داشته باشند و انصاف را در نظر بگیرند.</p>
    </article>
  </body>
</html>