<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.thestival.gr/diethni/item/490079-oi-repoumplikanoi-zitoun-plirofories-apo-to-ypoik-gia-ypopti-drastiriotita-toy-gioy-toy-tzo-mpainten"/>
    <meta property="og:site_name" content="thestival.gr"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Οι Ρεπουμπλικάνοι ζητούν πληροφορίες από το ΥΠΟΙΚ για &quot;ύποπτη δραστηριότητα&quot; του γιου του Τζο Μπάιντεν"/>
    <meta property="og:description" content="Οι Ρεπουμπλικάνοι πρόεδροι δύο Επιτροπών της Γερουσίας ζήτησαν από το υπουργείο Οικονομικών να τους παράσχει τυχόν αναφορές περί ξεπλύματος βρόμικου χρήματος ή απάτης που σχετίζονται με την επιχειρηματική δραστηριότητα του Χάντερ Μπάιντεν –γιου του πρώην αντιπροέδρου και διεκδικητή του χρίσματος των Δημοκρατικών για τις επερχόμενες προεδρικές εκλογές Τζο Μπάιντεν– με την ουκρανική εταιρεία Burisma."/>
  </head>
  <body>
    <article>
      <h1>Οι Ρεπουμπλικάνοι ζητούν πληροφορίες από το ΥΠΟΙΚ για "ύποπτη δραστηριότητα" του γιου του Τζο Μπάιντεν</h1>
      <address><time datetime="2019-11-23T00:00:00+00:00">23 Nov 2019</time> by <a rel="author">Thestival team</a></address>
      <p>Οι Ρεπουμπλικάνοι πρόεδροι δύο Επιτροπών της Γερουσίας ζήτησαν από το υπουργείο Οικονομικών να τους παράσχει τυχόν αναφορές περί ξεπλύματος βρόμικου χρήματος ή απάτης που σχετίζονται με την επιχειρηματική δραστηριότητα του Χάντερ Μπάιντεν –γιου του πρώην αντιπροέδρου και διεκδικητή του χρίσματος των Δημοκρατικών για τις επερχόμενες προεδρικές εκλογές Τζο Μπάιντεν– με την ουκρανική εταιρεία Burisma.</p>
      <p>Με την επιστολή τους οι Ρεπουμπλικάνοι γερουσιαστές ζητούν να αποκτήσουν πρόσβαση σε "αναφορές περί ύποπτης δραστηριότητας". Πρόκειται για τα έγγραφα που οι οικονομικοί θεσμοί καταθέτουν στο Δίκτυο Οικονομικών Εγκλημάτων του υπουργείου όποτε υπάρχει υποψία για κάποια απάτη ή για νομιμοποίηση εσόδων από παράνομη δραστηριότητα. Δεν είναι σαφές αν υπάρχουν τέτοιες αναφορές που να σχετίζονται με τον Χάντερ Μπάιντεν.</p>
      <p>Το αίτημα αυτό υποβλήθηκε σε μια περίοδο που οι Ρεπουμπλικάνοι προσπαθούν να προφυλάξουν τον πρόεδρο Ντόναλντ Τραμπ από την έρευνα που διεξάγεται σε βάρος του στη Βουλή των Αντιπροσώπων που ελέγχεται από τους Δημοκρατικούς. Αντικείμενο της έρευνας αυτής είναι αν ο Αμερικανός πρόεδρος πίεσε την ουκρανική κυβέρνηση να ξεκινήσει ποινική έρευνα για τους Μπάιντεν ώστε να βελτιώσει τις πιθανότητες επανεκλογής του.</p>
      <p>Οι πρόεδροι των Επιτροπών Οικονομικών και Εσωτερικής Ασφάλειας και Κυβερνητικών Υποθέσεων, Τσακ Γκράσλεϊ και Ρον Τζονσον απέστειλαν την επιστολή αυτή στις 15 Νοεμβρίου στον διευθυντή του Δικτύου Οικονομικών Εγκλημάτων, Κεν Μπλάνκο. Σύμφωνα με το πρακτορείο Reuters, ζητούν να τους δοθούν μέχρι τις 5 Δεκεμβρίου πληροφορίες για τον Χάντερ Μπάιντεν, ο οποίος ήταν στο διοικητικό συμβούλιο της εταιρείας φυσικού αερίου Burisma Holdings.</p>
      <p>Στην επιστολή τους επισημαίνουν ότι η Burisma κατέβαλε 50.000 δολάρια μηνιαίως στον Χάντερ Μπάιντεν και ότι οι Επιτροπές τους ερευνούν "πιθανές ανάρμοστες ενέργειες από την κυβέρνηση Ομπάμα όσον αφορά την Burisma Holdings και την Ουκρανία". Επικαλούμενοι μια ιστορία που πρόβαλε ένας δημοσιογράφος με δεσμούς σε συντηρητικούς κύκλους, λένε ότι η εταιρεία συμβούλων της Burisma, η Blue Star Strategies, χρησιμοποίησε το γεγονός ότι ο Χάντερ Μπάιντεν ήταν μέλος του διοικητικού συμβουλίου για να αποκτήσει πρόσβαση σε αξιωματούχους του Στέιτ Ντιπάρτμεντ επί προεδρίας Μπαράκ Ομπάμα.</p>
      <p>Οι Μπάιντεν αρνούνται ότι έχουν διαπράξει οτιδήποτε το επιλήψιμο.</p>
      <p>Πηγή: ΑΠΕ-ΜΠΕ</p>
    </article>
  </body>
</html>