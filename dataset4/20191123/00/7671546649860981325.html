<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnevnik.si/1042914831"/>
    <meta property="og:site_name" content="Dnevnik"/>
    <meta property="article:published_time" content="2019-11-23T00:22:00+00:00"/>
    <meta property="og:title" content="V Manchestru bodo toplo sprejeli trenerja nasprotnikov"/>
    <meta property="og:description" content="V derbiju angleškega prvenstva med Manchestrom Cityjem in Chelseajem za oba kluba v lovu za Liverpoolom šteje le zmaga."/>
  </head>
  <body>
    <article>
      <h1>V Manchestru bodo toplo sprejeli trenerja nasprotnikov</h1>
      <address><time datetime="2019-11-23T00:22:00+00:00">23 Nov 2019, 00:22</time> by <a rel="author">Matjaž Terzič</a></address>
      <p>
        <b>V derbiju angleškega prvenstva med Manchestrom Cityjem in Chelseajem za oba kluba v lovu za Liverpoolom šteje le zmaga.</b>
      </p>
      <p>Obe novici, ki sta med tednom najbolj odmevali v povezavi z angleškim klubskim nogometom, sta bili povezani s finalistom zadnje lige prvakov Tottenhamom. Londonski klub je namreč v torek zvečer najprej nepričakovano, a le s časovnega vidika, saj bi bilo bolj logično, da bi se to zgodilo pred dobrim tednom, ko se je začel reprezentančni premor, sporočil, da prekinja sodelovanje s trenerjem Mauriciem Pochettinom. Že manj kot 12 ur kasneje pa so nato pri Spurs poskrbeli še za večjo »bombo«, ko so obelodanili, da bo Argentinčev naslednik Jose Mourinho, ki ga že danes na prvi tekmi 13. kroga premier lige čaka vroč debi, saj bo ob 13.30 v londonskem derbiju gostoval pri West Hamu. No, pet ur kasneje pa se bo v Manchestru z vidika pomembnosti boja za najvišja mesta začela še pomembnejša tekma med Manchestrom Cityjem in Chelseajem.</p>
      <p>Čeprav bosta po tej tekmi do konca prvenstva ostali še slabi dve tretjini, sta obe moštvi ob fantastičnih predstavah Liverpoola, ki je zbral že 34 točk, domala namreč že v položaju, ko morata za to, da bi z vodilnimi rdečimi zadržala korak, zmagati. Evropski prvaki imajo namreč pred Chelseajem na tretjem mestu (enako kot pred Leicestrom na drugem) že osem točk prednosti, pred Cityjem na četrtem pa po zmagi na medsebojni tekmi v prejšnjem krogu še točko več. Torej se nam zagotovo obeta tekma brez preračunljivosti, ki pa pri trenerjih gostiteljev Pepu Guardioli in gostov Franku Lampardu tako in tako ne pride v poštev. In medtem ko prvi še nikoli v svoji trenerski karieri v domačih prvenstvih sezone ni začel slabše in po 12 krogih zbral tako »malo« točk (25), je nekdanji kapetan Chelseaja Lampard pot na klopi »svojega« kluba začel celo nad pričakovanji. Modri so bili zaradi prepovedi kupovanja igralcev poleti na tržnici namreč nedejavni, ob tem so izgubili glavnega zvezdnika Edena Hazarda in steber obrambe Davida Luiza, a je Lampard priložnost ponudil nekaterim mladim igralcem, ki so bili pred tem posojeni drugam, ti so se očitno ujeli s starejšimi in Chelsea je ujel ritem, s katerim je v nasprotju z nekaterimi drugimi velikani, ki se spopadajo s težavami (že omenjeni Tottenham, Arsenal in Manchester United), trdno zasidran pod vrhom. Po porazu z Liverpoolom je tako v prvenstvu nanizal šest zaporednih zmag, serijo pa želi nadaljevati tudi danes proti ranjenemu Cityju, klubu, katerega dres je Lampard po 13 letih v Chelseaju sicer nosil v sezoni 2014/15, zadnji, ki jo je kot igralec oddelal v Angliji.</p>
      <p>Navijači Cityja so zato napovedali, da bodo gostujočemu trenerju pripravili toplo dobrodošlico, bo pa ta na stadion Etihad pripotoval brez poškodovanih Loftusa - Cheeka in Rüdigerja, pod vprašajem pa sta Barkley in Pulišić, ki se je zaradi poškodbe kolka predčasno vrnil z reprezentančne akcije ZDA. Guardiola bo medtem pogrešal Laporteja, Zinčenka in dlje odsotnega Saneja, manjkal bo tudi zaradi neprimerne objave na družbenih omrežjih kaznovani Bernardo Silva, medtem ko bo vratar Ederson bržčas nared. Skupno bo to od prve, ki je bila 7. decembra 1907, sicer že 164. medsebojna tekma teh dveh klubov, doslej pa je bil uspešnejši Chelsea (67 zmag, 57 porazov, 39 remijev).</p>
      <figure>
        <img src="https://files.dnevnik.si/2019/2019-11-22-nogometMD.png"/>
      </figure>
      <p>Reproduciranje, povzemanje in citiranje vsebin je dovoljeno v skladu z <a href="https://www.dnevnik.si/dd/pogoji/avtorske-pravice">določili uporabe in citiranja vsebin</a>.</p>
      <related>
        <h4>Preberite sorodne prispevke</h4>
        <a href="https://www.dnevnik.si/1042914791/sport/nogomet/znani-pari-dodatnih-kvalifikacij-za-ep-2020-"/>
        <a href="https://www.dnevnik.si/1042914707/sport/nogomet/dobovec-korak-tocko-oddaljen-od-sanj-a-si-ne-dela-utvar"/>
      </related>
    </article>
  </body>
</html>