<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939304/%DA%A9%D8%A7%D9%87%D8%B4-%DB%B6-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%D9%82%DB%8C%D9%85%D8%AA-%D8%AE%D9%88%D8%AF%D8%B1%D9%88%E2%80%8C%D9%87%D8%A7%DB%8C-%D8%AF%D8%A7%D8%AE%D9%84%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="کاهش ۶ میلیون تومانی قیمت خودرو‌های داخلی"/>
    <meta property="og:description" content="بررسی میدانی از قیمت خودرو‌ها در بازار پایتخت حاکی از کاهش پنج تا ۶ میلیون تومانی خودرو‌های داخلی و کاهش ۱۵ تا ۲۵ میلیون تومانی مونتاژی‌ها در روز جاری (شنبه دوم آذر) نسبت به سه شنبه هفته گذشته (۲۸ آبان) است"/>
  </head>
  <body>
    <article>
      <h1>کاهش ۶ میلیون تومانی قیمت خودرو‌های داخلی</h1>
      <h2>خودرو‌های مونتاژی ۱۵ تا ۲۵ میلیون تومان ریختند</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <i>بررسی میدانی از قیمت خودرو‌ها در بازار پایتخت حاکی از کاهش پنج تا ۶ میلیون تومانی خودرو‌های داخلی و کاهش ۱۵ تا ۲۵ میلیون تومانی مونتاژی‌ها در روز جاری (شنبه دوم آذر) نسبت به سه شنبه هفته گذشته (۲۸ آبان) است</i>
      </p>
      <p>به گزارش تابناک به نقل از ایرنا، قیمت پراید ۱۱۱ که تا روز سه شنبه هفته گذشته تا ۵۳.۵ میلیون تومان افزایش یافته بود، امروز به ۵۲ میلیون تومان، پراید ۱۳۱ از ۵۲ میلیون به ۴۹.۵ میلیون تومان، پراید ۱۵۱ از ۵۲ میلیون به ۵۰ میلیون تومان، سمند ال. ایکس از ۸۶ میلیون به ۸۰.۵ میلیون تومان و پژو ۴۰۵ از ۸۳ میلیون به ۷۹ میلیون تومان کاهش یافت.<br/><br/>همچنین پژو پارس از ۱۰۸ میلیون تومان در سه شنبه هفته گذشته به ۱۰۴ میلیون تومان، پژو ۲۰۶ تیپ ۲ از ۹۰ میلیون به ۸۶ میلیون تومان، پژو ۲۰۶ تیپ ۵ از ۱۰۷ به ۱۰۱ میلیون تومان و ساینا از ۶۳.۵ میلیون تومان به ۶۲ میلیون تومان در روز جاری کاهش یافت.<br/><br/>در گروه مونتاژی‌ها نیز افت قیمت نسبت به سه شنبه هفته گذشته چشمگیر بود و بطور نمونه سراتو مونتاژی سایپا از ۳۳۰ به ۳۱۵ میلیون تومان، چانگان از ۲۰۵ به ۱۹۵ میلیون تومان، ساندرو استپ وی از ۲۱۵ به ۲۰۵ میلیون تومان، جک S۵ از ۳۱۰ به ۲۹۵ میلیون تومان و پژو ۲۰۰۸ از ۳۷۰ به ۳۴۵ میلیون تومان کاهش یافتند.<br/><br/>کارشناسان دلیل این کاهش قیمت‌ها را ثبات نسبی نرخ ارز و روند نزولی آن در یک هفته گذشته و همچنین کم بودن تعداد مشتریان عنوان می‌کنند، به طوری که دیگر شاهد تغییر قیمت لحظه‌ای در بازار نیستیم و هیجان کاذب بازار فروکش کرده است.<br/><br/>بررسی‌ها حاکی است در حالی که خودرویی نظیر پراید هفته گذشته ۵۱.۵ تا ۵۲ میلیون تومان قیمت خورده بود، اما در عمل قیمت‌ها روی کاغذ بود و خریداران در نهایت ۴۸.۵ تا ۴۹ میلیون تومان برای آن می‌پرداختند.<br/><br/>کارشناسان بازار عنوان می‌کنند: اگر سکون بازار تا چهار روز دیگر نیز ادامه داشته باشد، ریزش قیمت‌ها سرعت گرفته و قیمت‌ها بیشتر افت خواهد کرد.<br/><br/>«سعید موتمنی» رئیس اتحادیه نمایشگاه داران خودروی پایتخت معتقد است وقتی هفته گذشته قیمت دلار به بالای ۱۲ هزار تومان صعود کرد، عده‌ای با تفکر اینکه قیمت ارز باز هم رشد خواهد داشت، پول هایشان را به کالا از جمله خودرو تبدیل کردند که هیجانی کاذب را رقم زد.<br/><br/>وی به ایرنا گفت: وقتی به هر دلیل شاهد افزایش قیمت خودرو‌های داخلی بویژه محدوده قیمتی زیر ۱۰۰ میلیون تومان هستیم و جلوی آن گرفته نمی‌شود، بار روانی داشته و به‌تدریج به بازار خودرو‌های مونتاژی و پس از آن خودرو‌های وارداتی سرایت می‌کند.<br/><br/>موتمنی خطاب به خریداران واقعی خودرو تاکید کرد: اکنون زمان مناسبی برای خرید نیست و هر گونه خریدی به‌طور حتم با زیان همراه خواهد بود.</p>
    </article>
  </body>
</html>