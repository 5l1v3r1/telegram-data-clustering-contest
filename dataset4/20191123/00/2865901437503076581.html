<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zvezdi-mirna-glava-pred-bavarce-ben-i-vukanovic-presudili-radnickom/343242"/>
    <meta property="og:site_name" content="MozzartSport"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="Zvezdi mirna glava pred Bavarce, Ben i Vukanović presudili Radničkom"/>
    <meta property="og:description" content="Crveno-beli slavili golovima Bena i Vukanovića - 2:0"/>
  </head>
  <body>
    <article>
      <h1>Zvezdi mirna glava pred Bavarce, Ben i Vukanović presudili Radničkom</h1>
      <h2>Crveno-beli slavili golovima Bena i Vukanovića - 2:0</h2>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>
        <b>Nije bilo blistavo, posebno ne u drugom poluvremenu, ali je bilo dovoljno da se ove večeri na Čairu savlada neubedljivi Radnički. Crvena zvezda je slavljem na Čairu (2:0) sačuvala značajnu bodovnu razliku u odnosu na najbliže pratioce (sedam u odnosu na Čukarički, osam od Partizana), ali i mirnu glavu uoči dolaska minhenskog Bajerna u srpsku prestonicu (utorak 21.00). Golove za aktuelnog šampiona postigli su Ben u 40. i Vukanović u 77. minutu.</b>
      </p>
      <p>Crveno-beli su na Čairu krunisali periode svoje bolje igre na ovom meču. Bili su dominantni u prvih 45 minuta, kada su u potpunosti vladali situacijom na terenu, kao i u periodu nakon isključenja <b>Ostojića</b> u 70. minutu. Ubrzo nakon toga i definitivno je razrešeno pitanje pobednika.</p>
      <figure>
        <img src="https://mozzartsport.com/upload/CKEditor/Baneri/BANERI%2022.11.2019/770x200-FKCZ.png"/>
      </figure>
      <p>Beograđani su u prvom poluvremenu konstatno napadali i osujetili gotovo svaki otpor ekipe <b>Milorada Kosanovića</b>. Golu <b>Bena</b> u 40. minutu prethodio je korner koji je iznudio <b>Rodić</b>. Nakon njega lopta je kružila oko kaznenog prostora Nišlija, <b>Mulunović</b> je ubacio loptu na drugu stativu, a <b>Rodić</b> je glavom spustio pred noge <b>Benu</b>. Napadač sa Komorskih Ostrva je pravovremeno uklizao i poslao loptu iza leđa <b>Petrovića</b>. Gosti su odlučno krenuli od starta meča, lopta ih nije previše slušala, ali je već od pokušaja <b>Vukanovića</b> glavom u drugom minutu bilo jasno da će <b>Nikola</b> <b>Petrović</b> teško odbraniti svoj gol. Pre vodećeg gola gostiju u nekoliko navrata su pokušavali <b>Marko</b> <b>Marin</b> i upravo <b>Ben</b>, dok je sa druge strane jedinu opasnost pred <b>Borjanovim</b> golom predstavljao opasan udarac <b>Čumića</b><b> </b>u 32. minutu.</p>
      <figure>
        <img src="https://mozzartsport.com/upload/CKEditor/23.11.2019/radnicki-zvezda-2512.jpg"/>
      </figure>
      <p>Situacija na terenu se značajno promenila u nastavku meča. Mladi <b>Nikola</b> <b>Čumić</b> prvi je pripretio <b>Borjanu</b> i u drugom poluvremenu, ali nije u toj situaciji imao ni dovoljno sreće. Ubrzo je glavom pokušao i <b>Ostojić</b>, ali je <b>Borjan</b> bio na mestu. Sastav <b>Vladana Milojevića</b> u uvodnih 20 minuta nastavka nije ličio na ekipu iz prvog poluvremena. Gosti su imali tek prividnu inicijativu na terenu, dok je Radnički bio taj koji je sve učestalije pretio. Ipak, domaćina je isekao nesmotreni potez <b>Ostojića</b>. Stasiti štoper Nišlija je bespotrebno povukao <b>Bena</b>, pa mu je <b>Simović</b> bez razmišljanja pokazao drugu javnu opomenu i put u svlačionicu. Bio je to kraj svih nadanja Radničkog na ovom meču.</p>
      <p>Izuzev situacije sa samog početka utakmice, <b>Vukanović</b> tokom najvećeg dela meča nije bio previše opasan po gol domaćina, ali je u situaciji kod drugog gola odlično reagovao. <b>Tomane</b> mu je glavom gurnuo loptu u slobodan prostor, posle čega je na delu bila eksploziv nost nekadašnjeg igrača Napretka. <b>Vukanović </b>je reagovao u stilu rasnog strelca i rutinski rešio situaciju jedan na jedan sa <b>Petrovićem</b>. <b>Milojević</b> je na teren poslao <b>Ivanića </b>i <b>Simića, </b>čime je obezbedio svežinu svog tima, a u finišu je nove zaslužene minute u seniorskom fudbalu dobio talentovani <b>Veljko Nikolić</b>.</p>
      <p><b>RADNIČKI NIŠ - CRVENA ZVEZDA 0:2</b><br/>/Ben 40, Vukanović 77/</p>
      <p><b>Stadion</b>: Čair<br/><b>Kapacitet</b>: 18.151<br/><b>Sudija</b>: Novak Simović</p>
      <p><b>RADNIČKI (4-3-2-1)</b>: Petrović - Todorovski, Stevanović, Ostojić, Đorđević - Sulaka, Noma (od 81. Knežević), Pantelić - Čumić (od 88. Mitrović), Haskić - Mihajlović (od 74. Bondarenko).<br/><b>CRVENA ZVEZDA (4-2-3-1)</b>: Borjan - Gobeljić, Degenek, Milunović, Rodić - Vulić, Kanjas (od 76. Ivanić) - El Fardu Ben, Marin (od 87. Nikolić), Vukanović (od 78. Simić) - Tomane.</p>
      <figure>
        <img src="https://mozzartsport.com/upload/CKEditor/23.11.2019/10.%20fkcz.png"/>
      </figure>
      <p><b>SRBIJA 1 - 17. KOLO</b>:</p>
      <p>
        <i>Petak</i>
      </p>
      <p>Partizan – Javor 6:2 (4:2)<br/>/Sadik 9, 37, 59, Ostojić 15, Miletić 40, Stevanović 78 – Petković 2, Krnić 45+2/</p>
      <p>
        <i>Subota</i>
      </p>
      <p>Čukarički - Rad 2:0 (1:0)<br/>/Stojanović 11, Tedić 90/</p>
      <p>Mladost - TSC 0:3 (0:2)<br/>/Lukić 13, 73, Milićević 41/</p>
      <p>Voždovac - Proleter 2:0 (0:0)<br/>/Zličić 56, Đorđevski 74/</p>
      <p>Radnički - Crvena zvezda 0:2 (0:1)<br/>/Ben 40, Vukanovič 77/</p>
      <p>Vojvodina - Napredak 2:1 (1:1)<br/>/Matić 10pen, Gemović 86 – Zec 28/</p>
      <figure>
        <img src="https://mozzartsport.com/upload/CKEditor/23.11.2019/SuperligaVOJVODINA.jpg"/>
      </figure>
      <p> </p>
      <p> </p>
      <figure>
        <img src="https://mozzartsport.com/upload/CKEditor/Baneri/BANERI%2022.11.2019/75308028_779617045808697_93924183074930688_n.jpg"/>
      </figure>
      <p>(FOTO: Star Sport)</p>
    </article>
  </body>
</html>