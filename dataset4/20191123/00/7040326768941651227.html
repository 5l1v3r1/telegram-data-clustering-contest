<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/hayat-haberleri/sinemanin-profesorunden-buyuk-sitem-1392270"/>
    <meta property="og:site_name" content="Karar.com"/>
    <meta property="article:published_time" content="2019-11-23T00:11:00+00:00"/>
    <meta property="og:title" content="Sinemanın profesöründen büyük sitem"/>
    <meta property="og:description" content="MSGSÜ’de temelini attığı Sinema-TV merkezi ile Türkiye’nin en büyük sinema arşivini kuran Prof. Şekerlioğlu, merkezin kapatılmasını eleştirdi. “Benim kurumum hasta. Tedavisini istiyorum” diyen Şekerlioğlu “Birisi geldi, kapıları kilitledi bizi dışarı attı. Ve orada duramıyorum, bir yere giremiyorum, kendi kurumumdaki filmleri bile alamıyorum” diyerek yaşananlara isyan etti."/>
  </head>
  <body>
    <article>
      <h1>Sinemanın profesöründen büyük sitem</h1>
      <address>
        <time datetime="2019-11-23T00:11:00+00:00">23 Nov 2019, 00:11</time>
      </address>
      <p>
        <b>MSGSÜ’de temelini attığı Sinema-TV merkezi ile Türkiye’nin en büyük sinema arşivini kuran Prof. Şekerlioğlu, merkezin kapatılmasını eleştirdi. “Benim kurumum hasta. Tedavisini istiyorum” diyen Şekerlioğlu “Birisi geldi, kapıları kilitledi bizi dışarı attı. Ve orada duramıyorum, bir yere giremiyorum, kendi kurumumdaki filmleri bile alamıyorum” diyerek yaşananlara isyan etti.</b>
      </p>
      <p>
        <b>SALİHA SULTAN</b>
      </p>
      <p>Bu yıl ‘sanal dünyada adalet’ temasıyla düzenlenen ‘9. Uluslararası Suç ve Ceza Film Festivali’nin açılışı cuma akşamı Cemal Reşit Rey Konser Salonu’nda gerçekleşti. Sinema öğrencilerinin ve sanat dünyasının yoğun katılımıyla gerçekleşen açılış etkinliğini Yekta Kopan sundu. Türk müziğinin sevilen şarkılarının seslendirildiği bir piyano resitali ile başlayan açılış programında konuşan Festival Başkanı Prof. Dr. Adem Sözüer, festivalin önceki yıllarda ‘darbe’ temasıyla düzenlendiğini hatırlatarak, “Her hesaplaşmanın mutlaka hukuk devletine uygun yapılması gerekir, adalet, hukuk devleti ilkelerinden sapan hiçbir hesaplaşma olmasın dedik fakat pek yapamadık ki ve biliyorsunuz 15 Temmuz ve halkın direnişini gördük. Demek ki hukuk yolunda daha yapmamız gereken şeyler var, bu başarılı başarısız darbeleri bir daha yaşamamak için” diye konuştu.  Bu yıl da ‘adalet’ teması ile dünyanın dört bir yanından filmlerin festival boyunca izleyiciyle buluşacağını söyleyen Sözüer, “Bu filmleri oluşturanları izleyici ile buluşturarak; sosyo-kültürel hayatın zenginleştirilmesine, sinema sanatının farklı kültürlerle tanışmasına aracılık ediliyoruz” dedi. Açılış etkinliğinde düzenlenen ödül töreninde ise ‘Sinema Onur Ödülü’ Zuhal Olcay tarafından Yeşim Ustaoğlu’na, ‘Akademik Onur Ödülü’ Prof. Dr. Adem Sözüer tarafından Stephen Thaman’a, ‘Sinemaya Katkı Ödülü’ ise Zeynep Atakan tarafından Prof. Sami Şekeroğlu’na verildi. Etkinlik, Miroslav Terzic’in günümüz Belgrad’ında bir annenin Bosna Hersek savaşı sırasında hastanede kendisine öldüğü söylenen 18 yaşındaki oğlunu arama hikayesini anlattığı ‘Soy Bağı’ film gösterimiyle sona erdi. 28 Kasım’a kadar devam edecek festivalde bu yıl bir ilk olarak ‘Altın Terazi Kısa Film Senaryo’ yarışması düzenleniyor. Birinci olan film, festival yönetiminin desteği ile önümüzdeki yıl film haline gelecek. Diğer bir yenilik ise, film endüstrisine yönelik yerli-yabancı buluşmaların yapılacağı ‘VisionIST Endüstri Günleri’ etkinliği. Altın Terazi Uzun Metraj Film Yarışması’nda sekiz film yarıştığı festivalin ödül töreni 27 Kasım Çarşamba günü saat 19.30’da CRR’de gerçekleşecek. Film gösterimlerinin Beyoğlu ve City’s Nişantaşı sinemalarında yapılacağı, biletlerin öğrencilere 5, yetişkinlere 10 lira olarak satışa sunulduğu festivalin gösterim programını ‘icaff.com’ internet sitesinden takip edebilirsiniz.</p>
      <p>
        <b>ŞEKEROĞLU'NDAN MSGSÜ'YE SİTEM</b>
      </p>
      <p>Uluslararası Suç ve Ceza Film Festivali’nde, Türkiye’de lik kez akademik düzeyde sinema eğitimlerini başlatan ve 1962’de Mimar Sinan Üniversitesi Devlet Güzel Sanatlar Akademisi’nde Türkiye’nin ilk sinema kulübü olan Kulüp Sinema 7’nin (Bugünkü adıyla MSGSÜ Prof. Dr. Sami Şekeroğlu Sinema-TV Merkezi) kurucusu Prof. Dr. Sami Şekeroğlu’na ‘Sinemaya Katkı Ödülü’ verildi. Şekeroğlu ödül konuşmasında, 60 yıldır sinema alanında çalışmalar yaptığını, MSGSÜ’den emekli olduğunu kaydederek, şu sitemde bulundu: “Emekli oldum ama oradan ayrılmadım. 60 sene 7.30’da geldim, gece gidiş saatim belli değildi. Yani, bunu da bir hastalık sayabilirsiniz. Ve 60 yılda ilk defa bir olay geldi başıma, benim kurumum hasta şimdi. Hasta, tedavisi için yardım istiyorum. Birisi geldi, kapıları kilitledi bizi dışarı attı. Ve orda duramıyorum, bir yere giremiyorum, kendi kurumumdaki filmleri bile alamıyorum. Zabıt tutarak alıyorum.”</p>
      <p>
        <b>İRAN FİLMİ 'SANAL' ENGELE TAKILDI</b>
      </p>
      <p> Etkinlikte konuşan Festival Direktörü Bengi Semerci festivalin ‘sanal dünyada adalet’  akademik teması kapsamında ABD, Almanya, Brezilya, Hollanda, Macaristan, Romanya, Hırvatistan, Sırbistan ve Türkiye’den isimlerin katılımıyla bilişim sistemleri, internet iletişim hukuku, sosyal ağlar, yapay zekâ, bilişim suçları, dijital dönüşüm ve sanal alanda insan hakları gibi konularda sunumlar yapılacağı bilgisini verdi. Semerci, festivalde gösterilecek İranlı bir yönetmenin filminin ise İran’daki internete erişim engeli yüzünden hala festivale ulaşamadığını paylaşarak, “Bu da temamız açısından bir ironi oldu, festivalimiz başladı ama biz filmin hala ulaşmasını bekliyoruz” dedi. </p>
    </article>
  </body>
</html>