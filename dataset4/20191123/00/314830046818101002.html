<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tabnak.ir/fa/news/939190/%DA%A9%D9%85%DA%A9-%D9%87%D8%A7%DB%8C-%D8%B3%D8%AA%D8%A7%D8%AF-%D8%A7%D8%AC%D8%B1%D8%A7%DB%8C%DB%8C-%D8%AF%D8%B1%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C"/>
    <meta property="og:site_name" content="تابناک | TABNAK"/>
    <meta property="article:published_time" content="2019-11-23T00:00:00+00:00"/>
    <meta property="og:title" content="کمک های ستاد اجرایی درمناطق زلزله زده آذربایجان شرقی"/>
    <meta property="og:description" content="سیدمصطفی سیدهاشمی معاون هماهنگی ستاد اجرایی فرمان حضرت امام (ره) که صبح امروز به همراه مهرداد بذرپاش و جمعی از مدیران ستاد اجرایی فرمان امام (ره) برای بازدید از مناطق زلزله زده آذربایجان شرقی به این استان سفر کرده است، با نماینده، ولی فقیه در آذربایجان شرقی دیدار و گزارشی از فعالیت‌های این ستاد در مناطق زلزله زده را ارائه کرد."/>
  </head>
  <body>
    <article>
      <h1>کمک های ستاد اجرایی درمناطق زلزله زده آذربایجان شرقی</h1>
      <address>
        <time datetime="2019-11-23T00:00:00+00:00">23 Nov 2019</time>
      </address>
      <p>سیدمصطفی سیدهاشمی معاون هماهنگی ستاد اجرایی فرمان حضرت امام (ره) که صبح امروز به همراه مهرداد بذرپاش و جمعی از مدیران ستاد اجرایی فرمان امام (ره) برای بازدید از مناطق زلزله زده آذربایجان شرقی به این استان سفر کرده است، با نماینده، ولی فقیه در آذربایجان شرقی دیدار و گزارشی از فعالیت‌های این ستاد در مناطق زلزله زده را ارائه کرد.</p>
      <p>وی با بیان اینکه نیرو‌های جهادی و امدادی ستاد پس از وقوع زلزله بلافاصله در منطقه حضور یافته اند، گفت: از همان روز‌های ابتدایی، همکاران این ستاد امکانات اولیه را تهیه کرده و به مردم منطقه رساندند که تهیه ۱۰۰ کانکس و استقرار آن‌ها در مناطق از جمله این خدمات بوده است.<br/><br/>وی ادامه داد: هر کدام از این کانکس‌ها در حدود ۸ الی ۹ میلیون هزینه داشته که در مجموع حدود یک میلیارد تومان برای تهیه آن‌ها هزینه شده است.<br/><br/>سید هاشمی با اشاره به راه اندازی آشپزخانه سیار در منطقه گفت: در این اشپزخانه روزانه دو هزار غذا تهیه می‌شود که تاکنون در مجموع ۲۰ هزار غذا توزیع شده است.<br/><br/>معاون هماهنگی ستاد اجرایی فرمان امام (ره) افزود: همچنین کاروان سلامت در ۱۵ روستا با حضور تیم پزشکی و عوامل بهداشتی و درمانی مستقر شده و سه هزار نفر را ویزیت کرده اند.<br/><br/>وی با اشاره به کمک ستاد برای خانوار‌هایی که دراین حادثه لوازم منزلشان را ار دست داده اند، گفت:ستاد اجرایی فرمان امام برای این افراد بسته‌های اهدایی لوازم خانگی تهیه و در انبار تبریز دپو کرده است و برای توزیع آن‌ها منتظر ارائه آمار ازسوی استانداری هستیم.<br/><br/>سید هاشمی با اشاره به آمار بالای دام تلف شده در منطقه نیز گفت: در مناطق سیل زده کشور نیز ستاد اجرایی امام اقدام به تامین و اهدای دام سبک گوسفند و علوفه آن‌ها برای دامدارانی که دام خود را از دست داده بودند، کرد که این روند در مناطق زلزله زده این استان نیز اجرا می‌شود.</p>
      <p>وی افزود: به محض ارائه آمار از سوی دولت و پیش بینی مکان مناسب برای نگهداری دام‌ها نسبت به تحویل آن‌ها به دامداران اقدام خواهد شد تا مردم از بابت معیشت مشکلی نداشته باشند.</p>
      <p>سید هاشمی همچنین از اعزام اکیپ‌های فرهنگی و روانی ستاد به خصوص برای کودکان در این مناطق خبر داده و آن را گامی در راستای بهبود وضعیت روانی در بین مردم منطقه دانست.</p>
      <figure>
        <img src="https://cdn.tabnak.ir/files/fa/news_albums/939190/35944/resized/resized_1094761_649.jpeg"/>
      </figure>
      <figure>
        <img src="https://cdn.tabnak.ir/files/fa/news_albums/939190/35944/resized/resized_1094762_305.jpeg"/>
      </figure>
      <figure>
        <img src="https://cdn.tabnak.ir/files/fa/news_albums/939190/35944/resized/resized_1094763_947.jpeg"/>
      </figure>
      <figure>
        <img src="https://cdn.tabnak.ir/files/fa/news_albums/939190/35944/resized/resized_1094764_370.jpeg"/>
      </figure>
      <figure>
        <img src="https://cdn.tabnak.ir/files/fa/news_albums/939190/35944/resized/resized_1094765_462.jpeg"/>
      </figure>
    </article>
  </body>
</html>