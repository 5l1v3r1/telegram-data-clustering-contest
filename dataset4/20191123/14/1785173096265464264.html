<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/ultimul-algerian-care-a-fugit-de-pe-nava-din-portul-constanta-cu-care-a-intrat-ilegal-in-romania-a-fost-prins-in-constanta-1922403623392019111419178394"/>
    <meta property="og:site_name" content="News.ro"/>
    <meta property="article:published_time" content="2019-11-23T14:36:39+00:00"/>
    <meta property="og:title" content="Ultimul algerian care a fugit de pe nava din Portul Constanţa cu care a intrat ilegal în România a fost prins în Constanţa"/>
    <meta property="og:description" content="Ultimul algerian din cei şase care au fugit, în noaptea de miercuri spre joi, de la bordul unei nave din Portul Constanţa, cu care veniseră ilegal în România, a fost prins sâmbătă după amiază, în Constanţa. Patru dintre fugari au fost prinşi la câteva ore de când părăsiseră nava, pe un câmp din zona localităţii Murfatlar, iar al cincilea a fost găsit de autorităţii în zona Gării din Târgu Jiu."/>
  </head>
  <body>
    <article>
      <h1>Ultimul algerian care a fugit de pe nava din Portul Constanţa cu care a intrat ilegal în România a fost prins în Constanţa</h1>
      <address><time datetime="2019-11-23T14:36:39+00:00">23 Nov 2019, 14:36</time> by <a rel="author">Cosmin Vaideanu</a></address>
      <p>
        <b>Ultimul algerian din cei şase care au fugit, în noaptea de miercuri spre joi, de la bordul unei nave din Portul Constanţa, cu care veniseră ilegal în România, a fost prins sâmbătă după amiază, în Constanţa. Patru dintre fugari au fost prinşi la câteva ore de când părăsiseră nava, pe un câmp din zona localităţii Murfatlar, iar al cincilea a fost găsit de autorităţii în zona Gării din Târgu Jiu.</b>
      </p>
      <p>Potrivit reprezentanţilor Gărzii de Coastă, sâmbătă, în jurul orei 14, cel de-al şaselea cetăţean algerian din cei care au părăsit nava “Nordic Barents” a fost adus la bordul acesteia de către o echipă operativă a Gărzii de Coastă.</p>
      <p>Acesta a fost găsit, identificat şi reţinut în Constanţa, zona cartierului Palas de către poliţişti din cadrul Serviciului Rutier al Inspectoratului de Poliţie al Judeţului Constanţa, în jurul orei 13.00.</p>
      <p>În noaptea de miercuri spre joi, poliţiştii de frontieră din cadrul Grupului de Nave Constanţa, aflaţi la supravegherea navei Nordic Barents, sub pavilion Panama, sosită în Portul Constanţa din direcţia Turcia, au fost anunţaţi de către un membru de echipaj despre faptul că cei şase pasageri clandestini de la bordul navei nu se mai află în încăperea în care erau cazaţi.<br/><br/>Autorităţile au început căutările celor şase cetăţeni algerieni, în cooperare cu Inspectoratul de Jandarmi Judeţean Constanţa şi Inspectoratul de Poliţie al Judeţului Constanţa, până în prezent fiind găsiţi patru dintre aceştia. Ei se aflau în zona localităţii Murfatlar. Cel de-al cincilea a fost găsit pe data de 21 noiembrie, în zona Gării din Târgu Jiu.</p>
      <p>Poliţiştii de frontieră, sub coordonarea procurorului de caz din cadrul Parchetului de pe lângă Judecătoria Constanţa, fac cercetări în acest caz sub aspectul săvârşirii infracţiunii de trecere frauduloasă a frontierei de stat, la finalizare fiind luate măsurile legale care se impun.</p>
      <p>În 17 noiembrie, poliţiştii de frontieră din cadrul Grupului de Nave Constanţa au controlat la intrarea în ţară o navă sub pavilion Panama, sosită în Portul Constanţa din direcţia Turcia. Echipajul navei este format din 22 de marinari, de naţionalitate filipineză şi rusă.<br/><br/>"În momentul intrării navei în Portul Constanţa, Punctul de Trecere a Frontierei Constanţa a fost informat că la bordul navei se află şase pasageri clandestini, fără documente de călătorie. Conform declaraţiilor comandantului navei, cei şase cetăţeni au fost ascunşi după ce nava a părăsit portul din Turcia. Din cercetările efectuate la bordul navei, cele şase persoane sunt originare din Algeria”, precizau reprezentanţii Gărzii de Coastă.<br/><br/>Comandantul navei a fost sancţionat cu suma de 48.000 de lei.<br/><br/>La solicitarea comandantului navei, duminică seara, poliţiştii de frontieră au apelat serviciul unic de urgenţă 112 în vederea acordării asistenţei de specialitate intrucât la bordul navei a luat foc o saltea şi persoanele respective au inhalat fum, preciza sursa citată.<br/><br/>Cei şase algerieni s-au intoxicat cu fum şi au avut nevoie de îngrijiri medicale, unul dintre ei fiind dus la Spitalul Judeţean Constanţa, după care a revenit la bordul navei. Ei nu aveau voie să părăsească şi nava şi urmau să plece tot cu ambarcaţiunea cu care veniseră.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>