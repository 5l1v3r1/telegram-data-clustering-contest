<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/641565/%D9%85%D8%AF%D8%A7%D8%AE%D9%84%D9%87-%D8%AA%D8%B1%D8%A7%D9%85%D9%BE-%DA%A9%D8%A7%D8%B1-%D8%AF%D8%B3%D8%AA-%D9%BE%D9%86%D8%AA%D8%A7%DA%AF%D9%88%D9%86-%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-23T14:05:00+00:00"/>
    <meta property="og:title" content="مداخله ترامپ کار دست پنتاگون داد"/>
    <meta property="og:description" content="شرکت آمازون اعلام کرد وزارت دفاع آمریکا (پنتاگون) در واگذاری یک پروژه زیرساختی مهم به مایکروسافت از ملاحظات سیاسی متاثر شده است."/>
  </head>
  <body>
    <article>
      <h1>
        <a href="https://www.bultannews.com/fa/news/641565/%D9%85%D8%AF%D8%A7%D8%AE%D9%84%D9%87-%D8%AA%D8%B1%D8%A7%D9%85%D9%BE-%DA%A9%D8%A7%D8%B1-%D8%AF%D8%B3%D8%AA-%D9%BE%D9%86%D8%AA%D8%A7%DA%AF%D9%88%D9%86-%D8%AF%D8%A7%D8%AF">مداخله ترامپ کار دست پنتاگون داد</a>
      </h1>
      <h2>شرکت آمازون اعلام کرد وزارت دفاع آمریکا (پنتاگون) در واگذاری یک پروژه زیرساختی مهم به مایکروسافت از ملاحظات سیاسی متاثر شده است.</h2>
      <address><time datetime="2019-11-23T14:05:00+00:00">23 Nov 2019, 14:05</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، شرکت آمازون روز جمعه شکایتی را علیه وزارت دفاع آمریکا (پنتاگون) برای واگذاری قرارداد ۱۰ میلیارد دلاری سیستم پردازش ابری به شرکت مایکروسافت تنظیم کرد.</p>
      <p>روزنامه واشنگتن پست گزارش داد در شکایت غول تجارت الکترونیک واقع در سیاتل، ادعا‌های مربوط به تعصب بدون تردید و نفوذ سیاسی در واگذاری این قرارداد «برنامه مشترک برای زیرساخت‌های دفاعی» به مایکروسافت مطرح شده است. در شکایت شرکت آمازون به طور خاص به پروژه موسوم به «جی‌ ای دی آی» اشاره شده است. در شکایت روز گذشته شرکت آمازون همچنین اظهارات ماه جولای دونالد ترامپ، رئیس جمهور آمریکا آورده شد. ترامپ در ماه ژوئیه گذشته به طور ضمنی تایید کرده بود برای جلوگیری از انعقاد این قرارداد ۱۰ ساله با شرکت آمازون دخالت خواهد کرد.</p>
      <p>واشنگتن پست به نقل از سخنگوی شرکت آمازون گزارش داد: به اعتقاد ما برای کشورمان حیاتی است که دولت و مسئولین منتخب آن وظایف خود را به صورت عینی و عاری از نفوذ سیاسی اداره کنند. ابعاد مختلفی از روند ارزیابی پروژه جی‌ ای دی آی حاوی نواقص، خطا‌ها و تعصبات صریح است و حائز اهمیت است که این مسائل مورد بررسی قرار گرفته و اصلاح شود.</p>
      <p>پروژه جی ای دی آی با هدف ایجاد یک سیستم محاسباتی قدرتمند با تمرکز بر آژانس نظامی آمریکا از موارد لجستیکی ساده تا عملیات جنگی تمام عیار طراحی شده است. این برنامه زیرساختی قراردادی ۱۰ ساله تا سقف سود ۱۰ میلیارد دلار است که پنتاگون از مدت‌ها پیش در دستور کار خود قرار داده بود. در واقع پنتاگون در نظر دارد به وسیله این قرارداد، نیاز‌های رایج عمومی خود را رفع کند. نیاز‌هایی که عمدتا در فضای ابری قابل پیگیری هستند.</p>
      <p>با این حال شبکه الجزیره گزارش داد پنتاگون براساس خواست ترامپ شرکت فناوری آمازون را از یک مناقصه ۱۰ میلیارد دلاری کنار گذاشت و شرکت مایکروسافت را برنده مناقصه قرارداد با این وزارتخانه اعلام کرد، در حالی که شرکت آمازون بیشترین شانس را برای برنده شدن در این مناقصه داشت.</p>
      <p>رئیس جمهور آمریکا تاکنون بار‌ها از شرکت آمازون و جف بیزوس، بنیانگذار این شرکت، انتقاد کرده است؛ زیرا بیزوس مالکیت روزنامه واشنگتن پست را در اختیار دارد و ترامپ معتقد است این روزنامه، موضع خصمانه‌ای علیه دولت او دارد.</p>
    </article>
  </body>
</html>