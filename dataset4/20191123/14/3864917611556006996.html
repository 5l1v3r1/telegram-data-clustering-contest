<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-ato/2824121-genstab-i-minoboroni-perevirat-vidrazu-kilka-partij-broneziletiv-homcak.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-23T14:31:00+00:00"/>
    <meta property="og:title" content="Генштаб і Міноборони перевірять відразу кілька партій бронежилетів – Хомчак"/>
    <meta property="og:description" content="Генштаб не втручається у хід розслідування, яке проводить ДБР у зв’язку із підозрою щодо постачання у ЗСУ неякісних бронежилетів. "/>
  </head>
  <body>
    <article>
      <h1>Генштаб і Міноборони перевірять відразу кілька партій бронежилетів – Хомчак</h1>
      <h2>Генштаб не втручається у хід розслідування, яке проводить ДБР у зв’язку із підозрою щодо постачання у ЗСУ неякісних бронежилетів. </h2>
      <address>
        <time datetime="2019-11-23T14:31:00+00:00">23 Nov 2019, 14:31</time>
      </address>
      <p>Водночас, разом із Міністерством оборони, Генштаб має намір провести незалежну експертизу відразу кількох партій цих захисних засобів, які надходили у Збройні Сили до і після цієї «проблемної партії», розповів кореспондентові Укрінформу у Брюсселі начальник Генерального штабу – Головнокомандувач Збройних Сил України генерал-лейтенант Руслан Хомчак, який взяв участь у заходах в рамках засідання Військового комітету ЄС.</p>
      <p>«Генеральний штаб жодним чином не залучений до цього розслідування, цим займаються відповідні відомства. Але ми мали розмову з цього приводу з міністром оборони, і ухвалили рішення замовити незалежну експертизу не лише цієї партії, більшу частину якої вже вилучили, і яка знаходиться десь у Державному бюро розслідувань. Планується взяти на експертизу декілька попередніх партій, і тих, які надходили після зазначеної партії бронежилетів. Мені потрібно розуміти, що мають військовослужбовці, які зараз на війні, чим і як вони захищені», - повідомив начальник Генерального штабу.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2824068-homcak-pidtverdiv-so-zahopleni-rf-korabli-vidremontuut-i-povernut-na-sluzbu.html">Хомчак підтвердив, що захоплені РФ кораблі відремонтують і повернуть на службу</a>
      </blockquote>
      <p>Він зауважив, що всі «проблемні» бронежилети, - близько 20 тисяч, - вилучені з використання. Ажіотажу або паніки з цього приводу у військах немає, жодних скарг на надійність бронежилетів від військовослужбовців не надходило.</p>
      <p>Водночас, генерал-лейтенант Руслан Хомчак висловив сумнів щодо запобіжного заходу, який був обраний для представників Збройних Сил, яких підозрюють у причетності до постачання неякісних бронежилетів.</p>
      <p>«Переконаний, що генерал, який не несе жодної громадської небезпеки, не повинен триматися у камері. Слухайте, у нас випускають кого завгодно, у нас по вулицях гуляє що завгодно, а генерала, який, не біжить і не ховається від слідства, взяли і закрили в камеру. Він не кидався на людей, він нікого не вбивав і не збивав, нікому не погрожував – для чого генерала саджати? Невже для того, щоб показати, що Збройні Сили вже шостий рік на війні, а держава навіть не завжди це зауважує, живе іншим життям? Це зовсім неправильно», - заявив начальник Генерального штабу Збройних Сил України.</p>
      <p>Як повідомляв Укрінформ, генерал-майору ЗСУ, начальнику Головного управління розвитку та супроводження матеріального забезпечення ЗСУ Дмитру Марченку, двом його заступникам та двом начальникам відділу 5 листопада оголошено підозри у постачанні у війська неякісних бронежилетів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2824109-vibuhi-na-skladah-u-balaklii-homcak-garantue-so-poletat-golovi.html">Вибухи на складах у Балаклії: Хомчак гарантує, що “полетять голови”</a>
      </blockquote>
      <p>У <a href="https://www.ukrinform.ua/tag-derzburo-rozsliduvan">ДБР </a>стверджують, що ці посадовці здійснили закупівлю 20 тисяч неякісних бронежилетів на суму 176 млн грн.</p>
      <p>11 листопада Печерський суд обрав генерал-майору Марченку запобіжний захід у вигляді тримання під вартою з правом застави у 76 млн грн.</p>
      <p>13 листопада суд обрав запобіжні заходи ще для трьох підозрюваних. Зокрема, перший заступник начальника Головного управління розвитку та супроводу матеріального забезпечення ЗСУ Сергій Почтаренко два місяці перебуватиме під вартою на гауптвахті з можливістю застави у понад 76 млн грн. Для заступниці начальника управління Ольги Капінус і начальника відділу розробки речового майна Василя Саковця обрано запобіжний захід у вигляді нічного домашнього арешту до 3 січня 2020 року.</p>
      <p>15 листопада Печерський райсуд Києва обрав запобіжний захід останньому фігуранту “справи бронежилетів” Михайлу Каморянському у вигляді тримання під вартою на два місяці з можливістю застави у розмірі 76 млн 840 тис. грн.</p>
    </article>
  </body>
</html>