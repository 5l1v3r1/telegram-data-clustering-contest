<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/23/elmondta-a-mav-elnok-vezerigazgatoja-mire-keszul-a-vasuttarsasag"/>
    <meta property="og:site_name" content="infostart"/>
    <meta property="article:published_time" content="2019-11-23T14:20:59+00:00"/>
    <meta property="og:title" content="Elmondta a MÁV elnök-vezérigazgatója, mire készül a vasúttársaság"/>
    <meta property="og:description" content="Mind a negyven KISS emeletes motorvonat 2022-re forgalomba áll, így három év múlva a budapesti elővárosi vasútvonalon - a lajosmizsei kivételével - csak ezek és az ugyancsak korszerű FLIRT járművek közlekednek majd - mondta a MÁV Zrt. elnök-vezérigazgatója Budapesten."/>
  </head>
  <body>
    <article>
      <h1>Elmondta a MÁV elnök-vezérigazgatója, mire készül a vasúttársaság</h1>
      <address><time datetime="2019-11-23T14:20:59+00:00">23 Nov 2019, 14:20</time> by <a rel="author">Infostart</a></address>
      <h3>Mind a negyven KISS emeletes motorvonat 2022-re forgalomba áll, így három év múlva a budapesti elővárosi vasútvonalon - a lajosmizsei kivételével - csak ezek és az ugyancsak korszerű FLIRT járművek közlekednek majd - mondta a MÁV Zrt. elnök-vezérigazgatója Budapesten.</h3>
      <p>Homolya Róbert a Nyugati pályaudvaron tartott nyílt napon, amelyen az utasok megnézhették az új motorvonatot - hozzátette: a KISS és a FLIRT motorvonatok közlekedtetésével európai színvonalú szolgáltatást lehet majd nyújtani a fővárosi elővárosi fogalomban, amelyet a MÁV utasainak fele vesz igénybe.</p>
      <p>A magyar kormány támogatta, hogy a vasúttársaság még huszonegy KISS motorvonatot rendeljen a gyártótól, ezzel a másfél évvel ezelőtt létrejött keretszerződésben szereplő mind a negyven KISS motorvonatot megrendelték - ismertette.</p>
      <p>Az elnök-vezérigazgatója felidézte, hogy a társaság a vasút versenyképességének növelése érdekében jelentős pályafejlesztést hajtanak végre. Példaként említette, hogy jövő tavasztól teljes egészében</p>
      <blockquote>felújítják a Nyugati pályaudvar és Kőbánya-Kispest közötti szakaszt, valamint folytatják az ötven állomás felújításáról szóló programot, valamint jövőre 375 új jegykiadó automatát helyeznek üzembe.</blockquote>
      <p>Kerékgyártó József, a MÁV-Start Zrt. vezérigazgatója a sajtótájékoztatón elmondta, hogy a negyven KISS emeletes motorvonat és a 123 korszerű FLIRT jármű közlekedtetése 50 ezer ülőhely-kapacitást jelent majd. Hozzátette: ezzel mintegy 40 ezer autót lehet kiváltani a közúti forgalomból. A vasút az egyik legbiztonságosabb és legkörnyezetbarátabb közlekedési forma, a modern motorvonatok forgalomba állítása is segít abban, hogy vasút a kor követelményeinek megfelelő, megbízható szolgáltatást tudjon nyújtani - emelte ki.</p>
      <blockquote>Az első ütemben érkező emeletes vonatok a két legforgalmasabb, a Budapest-Nyugati-Vác-Szob, valamint a Budapest-Nyugati-Cegléd-Szolnok elővárosi vonalon állnak forgalomba majd.</blockquote>
      <p>A KISS emeletes motorvonat tágas, légkondicionált utasterében hatszázan tudnak ülve utazni, az oldalankénti tizenkét ajtó pedig megkönnyíti és gyorsítja a fel- és leszállást.</p>
      <p>A már legyártott két KISS motorvonaton a velimi (Csehország) tesztpályán klímateszteket, a németországi Minden településen pedig menetdinamikai teszteket végeznek. A Nyugati pályaudvaron bemutatott jármű hétfőn indul hazai hatósági tesztekre, két másik jármű pedig teszt előtti üzembe helyezés alatt áll Dunakeszin.</p>
      <p>A MÁV-vezér szeptember 19-én az InfoRásió Aréna című műsorában is beszélt a fejlesztésekről, a teljes műsort itt hallgathatja, nézheti meg.</p>
      <figure>
        <iframe src="https://www.youtube.com/embed/MoUXu3Aj27I" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/SAIJyGODsMM" width="560" height="315" data-service="Youtube" scrolling="no"/>
      </figure>
      <p>
        <i>Nyitókép: MTI/Máthé Zoltán</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/10/04/nagy-bevasarlasra-keszul-a-mav-start"/>
        <a href="https://infostart.hu/gazdasag/2019/10/01/hamarosan-dontenek-a-vasuti-strategiarol"/>
        <a href="https://infostart.hu/belfold/2019/09/27/kesik-koszos-semmi-nem-jo-a-mav-vezer-tudja-a-megoldast"/>
        <a href="https://infostart.hu/belfold/2019/09/20/a-mav-vezere-elismeri-a-kesesek-oka-az-elavult-magyarorszagi-vasuti-palya"/>
        <a href="https://infostart.hu/gazdasag/2019/09/19/elegedetlen-a-mav-vezer-ezek-a-valtoztatasok-jonnek"/>
        <a href="https://infostart.hu/belfold/2019/09/19/megszolalt-a-mav-a-szerdai-botranyrol"/>
        <a href="https://infostart.hu/belfold/2019/09/18/felsorolni-sem-konnyu-a-mav-mi-mindennel-kerul-be-a-hirekbe-mostanaban"/>
        <a href="https://infostart.hu/belfold/2019/06/21/a-balatont-is-megcelozzak-az-emeletes-vonatokkal"/>
        <a href="https://infostart.hu/belfold/2019/06/20/a-mav-vezer-nem-terhelne-tovabb-a-nyugatit"/>
      </related>
    </article>
  </body>
</html>