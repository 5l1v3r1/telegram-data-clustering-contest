<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204824-tvorci-bogemnoyi-rapsodiyi-ta-aviatora-mozhut-znyati-film-pro-majkla-dzheksona"/>
    <meta property="og:site_name" content="Mind UA"/>
    <meta property="article:published_time" content="2019-11-23T14:05:00+00:00"/>
    <meta property="og:title" content="Творці «Богемної рапсодії» та «Авіатора» можуть зняти фільм про Майкла Джексона"/>
    <meta property="og:description" content="Фільм не буде «відбілювати» образ співака, а покаже реальну історію його життя"/>
  </head>
  <body>
    <article>
      <h1>Творці «Богемної рапсодії» та «Авіатора» можуть зняти фільм про Майкла Джексона</h1>
      <h2>Фільм не буде «відбілювати» образ співака, а покаже реальну історію його життя</h2>
      <address>
        <time datetime="2019-11-23T14:05:00+00:00">23 Nov 2019, 14:05</time>
      </address>
      <p>Історія Майкла Джексона може бути екранізована в Голлівуді. За зйомки фільму імовірно візьметься продюсер «Богемної рапсодії» Грем Кінг, <a href="https://www.reuters.com/article/us-film-michael-jackson/michael-jackson-hollywood-movie-reported-in-the-works-idUSKBN1XW29D">повідомляє Reuters</a> з посиланням на галузеві ЗМІ.</p>
      <p>Зокрема Deadline, Variety і Hollywood Reporter повідомили, що продюсер Грем Кінг отримав права на спадщину Майкла Джексона, в тому числі на музику, з метою створення художнього фільму про життя співака, чия репутація була заплямована звинуваченнями в сексуальному насильстві над дітьми.</p>
      <p>Очікується, що фільм покаже життєвий шлях Джексона від дитинства до всесвітньовідомої ікони шоу-бізнесу, який різко обірвався, коли співак помер в 2009 році у 50-річному віці від передозування потужним снодійним – всього за кілька тижнів до запланованого повернення на велику сцену і світового турне.</p>
      <p>Deadline, посилаючись на анонімні джерела, зазначає, що фільм «не призначений для відбілювання» життя Джексона.</p>
      <p>За інформацією Deadline, сценарій для стрічки про Майкла Джексона буде написаний Джоном Логаном, оскароносним сценаристом фільму «Авіатор».</p>
      <p>Нагадаємо, Майкл Джексон був засуджений і виправданий в 2005 році за звинуваченням у розбещенні 13-річного хлопчика. У 1994 році він врегулював інший цивільний позов про сексуальне насильство стосовно ще одного 13-річного хлопчика.</p>
      <p>Цього року репутація співака знову стала об'єктом пильної уваги через вихід документального фільму «Залишаючи Неверленд», який отримав премію «Еммі». У фільмі двоє чоловіків емоційно розповідали про сексуальне насильство з боку співака в 1990-х роках, коли вони були хлопчиками.</p>
      <p>Сім'я Джексона розкритикувала фільм, назвавши його «набором застарілих та фейкових звинувачень» та навіть подала <a href="https://mind.ua/news/20194082-sim-ya-majkla-dzheksona-podala-pozov-proti-kanalu-nvo-na-100-mln-cherez-skandalnu-kinostrichku">позов проти каналу НВО</a> на $100 млн.</p>
      <p>Незважаючи на скандал, в липні 2020 року на Бродвеї очікується вихід нового мюзикла про співака, шоу Майкла Джексона «One» з Cirque du Soleil продовжує демонструватися в Лас-Вегасі, а сценічний мюзикл «Thriller Live» грають в лондонських театрах з 2009 року.</p>
      <related>
        <h4>Також читайте</h4>
        <a href="https://mind.ua/style/20204819-majte-na-uvazi-golovni-podiyi-23-listopada-1-grudnya"/>
        <a href="https://mind.ua/news/20204802-najpershij-komiks-marvel-1939-roku-prodano-na-aukcioni-za-13-mln"/>
        <a href="https://mind.ua/style/20204720-premera-dokumentalnogo-filmu-z-ukrayini-do-gollivudu-hto-i-yak-zi-spivvitchiznikiv-pidkoriv-fabr"/>
      </related>
    </article>
  </body>
</html>