<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98090201006/%D8%B1%D9%81%D8%B9-%D9%85%D9%88%D8%A7%D9%86%D8%B9-%D8%AA%D9%88%D9%84%DB%8C%D8%AF-%D9%88-%D8%A7%D9%87%D8%AA%D9%85%D8%A7%D9%85-%D8%A8%D9%87-%D8%AA%D8%AD%D9%82%D9%82-%D8%B1%D9%88%D9%86%D9%82-%D8%A7%D9%82%D8%AA%D8%B5%D8%A7%D8%AF%DB%8C-%D8%AA%DA%A9%D9%84%DB%8C%D9%81-%D9%85%D9%84%DB%8C-%D8%A7%D8%B3%D8%AA"/>
    <meta property="og:site_name" content="ایسنا"/>
    <meta property="article:published_time" content="2019-11-23T14:58:11+00:00"/>
    <meta property="og:title" content="رفع موانع تولید و اهتمام به تحقق رونق اقتصادی، تکلیف ملی است"/>
    <meta property="og:description" content="ایسنا/گیلان استاندار گیلان شناسایی و اهتمام به رفع موانع و تنگناهای مرتبط با رونق اقتصادی را یک تکلیف ملی خواند و از همگان خواست نسبت به انجام این امر، بطور جدی احساس مسئولیت کنند."/>
  </head>
  <body>
    <article>
      <h6 class="kicker">استاندار گیلان:</h6>
      <h1>رفع موانع تولید و اهتمام به تحقق رونق اقتصادی، تکلیف ملی است</h1>
      <address><time datetime="2019-11-23T14:58:11+00:00">23 Nov 2019, 14:58</time> by <a rel="author">الهه ابراهیمی</a></address>
      <p>ایسنا/گیلان استاندار گیلان شناسایی و اهتمام به رفع موانع و تنگناهای مرتبط با رونق اقتصادی را یک تکلیف ملی خواند و از همگان خواست نسبت به انجام این امر، بطور جدی احساس مسئولیت کنند.</p>
      <p> ارسلان زارع عصر امروز در کارگروه رفع موانع تولید با تبریک هفته بسیج و با بیان اینکه حفظ اشتغال در مقطع زمانی کنونی، نمادی از مقاومت و ایستادگی ملی است، اظهار کرد: آبادانی کشور با توسعه اشتغال ممکن می‌شود و موضوع شغل و تداوم تولید، دغدغه اصلی است و همه باید برای رفع این دغدغه، چاره اندیشی و برای برطرف ساختن تنگناهای مسیر کوشش کنند.</p>
      <p>وی با اشاره به اینکه استان گیلان از ۲۵۰ طرح ارائه شده توسط سرمایه گذاران در رتبه ششم و در پرداخت تسهیلات رتبه نهم کشور را داراست، افزود: حفظ اشتغال و توسعه آن در این مقطع زمانی به طور یقین؛ نمادی از مقاومت و ایستادگی ملت بزرگ ایران محسوب می شود و در این شرایط جنگ اقتصادی باید پایمردی کنیم.</p>
      <p>نماینده عالی دولت در گیلان به دیداری که تازگی شماری از تولیدکنندگان و فعالان اقتصادی با رهبر معظم انقلاب داشتند، اشاره و خاطرنشان کرد: معظم له تولید کنندگان را خط شکنان صفوف مقدم میدان جنگ اقتصادی دانستند و این نگاه و تعبیر ارزشمند، باید در تمامی رویکردها و جهت گیری‌ها ساری و جاری باشد تا بتوانیم در این نبرد نیز سربلند باشیم.</p>
      <p>استاندار گیلان با بیان اینکه شناسایی و اهتمام به رفع موانع و تنگناهای مرتبط با رونق اقتصادی، یک تکلیف ملی است، گفت: همگان نسبت به انجام آن وظیفه دارند و باید بطور جدی احساس مسئولیت کنند و قصور در این زمینه پذیرفتنی نیست.</p>
      <p>وی با اشاره به اینکه بانک‌ها در پرداخت تسهیلات به واحدهای تولیدی، با نگاه اشتغال‌زایی بنگرند ادامه داد: در شرایط کنونی به طور جدی نیاز مشارکت آنها برای تحقق رونق تولید هستیم و پویایی بخش اشتغال به این امر وابسته است.</p>
      <p>زارع تصریح کرد: انتظارم از بانک‌ها این است که اعطای تسهیلات را با دید کمک به تولید کننده بنگرند و در عین حال وصول مطالبات نیز با اهداف کارگروه رفع موانع تولید،‌ مغایرتی نداشته باشد.</p>
      <p>وی با اشاره به اینکه در پاره‌ای مواقع،‌ درک ناکافی از مقررات و قوانین، موجب اختلال در اجرای بعضی امور زیربنایی و توسعه محور استان می‌شود، عنوان کرد: باید به شناخت صحیحی در این خصوص برسیم تا خللی در ایجاد محیط مساعد تولید و بهبودی فضای کسب و کار بوجود نیاید.</p>
      <p>انتهای پیام</p>
    </article>
  </body>
</html>