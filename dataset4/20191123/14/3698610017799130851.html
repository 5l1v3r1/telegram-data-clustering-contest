<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/misiya-mvf-poyihala-z-kiyeva-bez-rezultativ-zmi-330676_.html"/>
    <meta property="og:site_name" content="DT.ua"/>
    <meta property="article:published_time" content="2019-11-23T14:31:00+00:00"/>
    <meta property="og:title" content="Місія МВФ поїхала з Києва без результатів – ЗМІ"/>
    <meta property="og:description" content="Ризик повернення Приватбанку Коломойському та запуск ринку землі стали на заваді переговорам про нову програму кредитування для України."/>
  </head>
  <body>
    <article>
      <h1>Місія МВФ поїхала з Києва без результатів – ЗМІ</h1>
      <h2>Ризик повернення "Приватбанку" Коломойському та запуск ринку землі стали на заваді переговорам про нову програму кредитування для України.</h2>
      <address>
        <time datetime="2019-11-23T14:31:00+00:00">23 Nov 2019, 14:31</time>
      </address>
      <p>Місія <b><a href="https://dt.ua/ECONOMICS/v-nbu-ne-bachat-osoblivih-skladnoschiv-u-peregovorah-z-mvf-330453_.html">Міжнародного валютного фонду</a></b> (МВФ) поїхала з України без результатів, повідомляє "<a href="https://nv.ua/ukr/biz/economics/misiya-mvf-pokinula-kijiv-novini-ukrajini-50055291.html">Новое время</a>" із посиланням на власні джерела. Місія пробула у Києві до 22 листопада.</p>
      <p>За даними співрозмовників журналістів, головними питаннями Місії до української влади були незалежність НБУ та олігарх Ігор Коломойський. Зокрема, можливість офіційного Києва піти на компроміс з колишніми власниками <b><a href="https://dt.ua/ECONOMICS/uryad-gotuyetsya-zaboroniti-povernennya-privatbanku-kolomoyskomu-zmi-330584_.html">націоналізованого "Приватбанку"</a></b>.</p>
      <p>"Так, будь-який компроміс неприйнятний, оскільки він підтвердить вплив Коломойського. А якщо він великий, то високий ризик дефолту і відкату реформ. А якщо так, то навіщо такій країні давати гроші, якщо вони з високою ймовірністю не повернуть? Логічно?", - пояснив він.</p>
      <p>Також місія скаржилася, що земельна реформа не приймається в тому форматі, як було обіцяно, а іноземців до ринку не допустили.</p>
      <p>"МВФ розуміє, що це ще гірше, ніж мораторій, оскільки є ризик, що за безцінь землі можуть бути скуплені всім відомими особами. Це не зовсім ринок", - розповіло про побоювання кредиторів джерело.</p>
      <p>При цьому, за його словами, найбільше МВФ "зачепив обман" щодо ринку землі.</p>
      <p>Нагадаємо, Місія на чолі з Роном ван Роденом <b><a href="https://dt.ua/ECONOMICS/misiya-mvf-rozpochala-svoyu-robotu-v-kiyevi-329656_.html">працювала в Україні</a></b> з 14 листопада. Обговорювалася можливість відкриття для України нової програми розширеного фінансування EFF, згоду на яку планувалося отримати до кінця 2019 року.</p>
      <p>Візити місії МВФ до Києва весь час супроводжуються подіями і висловами з ряду геть. Під час минулого її приїзду спалили будинок ексголови НБУ Валерії Гонтаревої, а прем'єр-міністр Олексій Гончарук заявив про "компроміс" з Коломойським.</p>
      <p>Цього разу на ексзаступника Гонтаревої Писарука надягли електронний браслет, а олігарх заявив, що РФ замінить Україні МВФ. Місію свідомо намагаються переконати, що в Україні – хаос. І робить це одна людина виключно у своїх інтересах.</p>
      <p>Докладніше про банківські проблеми читайте у матеріалі Юлії Самаєвої <b><a href="https://dt.ua/internal/velika-gra-i-malenka-pomsta-329856_.html">"Велика гра і маленька помста"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL252LnVh">Новое время</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>