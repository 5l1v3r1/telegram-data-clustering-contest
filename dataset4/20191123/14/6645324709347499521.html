<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.actualno.com/politics/borisov-otiva-pri-trymp-s-dvama-vicepremieri-i-trima-ministri-news_1409033.html"/>
    <meta property="og:site_name" content="Actualno.com"/>
    <meta property="article:published_time" content="2019-11-23T14:25:00+00:00"/>
    <meta property="og:title" content="Борисов отива при Тръмп с двама вицепремиери и трима министри"/>
    <meta property="og:description" content="Премиерът Бойко Борисов ще бъде придружен по време на визитата си в САЩ в началото на следващата седмица от вицепремиерите Красимир Каракачанов, който е и министър на отбраната, и Томислав Дончев, както и от министрите на финансите и икономиката Владислав Горанов и Емил Караниколов, съобщиха от правителствената пресслужба."/>
  </head>
  <body>
    <article>
      <h1>Борисов отива при Тръмп с двама вицепремиери и трима министри</h1>
      <address><time datetime="2019-11-23T14:25:00+00:00">23 Nov 2019, 14:25</time> by <a rel="author" href="https://www.actualno.com/editors/uid/170" target="_blank">Илия Лазаров</a></address>
      <p>Премиерът Бойко Борисов ще бъде придружен по време на визитата си в САЩ в началото на следващата седмица от вицепремиерите Красимир Каракачанов, който е и министър на отбраната, и Томислав Дончев, както и от министрите на финансите и икономиката Владислав Горанов и Емил Караниколов, съобщиха от правителствената пресслужба. <br/><br/><br/>В понеделник, 25 ноември <a href="https://www.actualno.com/america/donald-trymp-posreshta-bojko-borisov-na-25-noemvri-v-belija-dom-news_1404495.html">Борисов ще се срещне с президента на САЩ Доналд Тръмп</a> във Вашингтон. Двамата ще обсъдят стратегическото партньорство между двете страни и развитието на двустранното сътрудничество, отбелязвайки <a href="https://www.actualno.com/politics/hero-mustafa-sreshtata-trymp-borisov-shte-pokaje-silata-na-nashite-otnoshenija-news_1408897.html">силните и трайни отношения</a>, които съществуват между България и САЩ, се казва в съобщението.</p>
      <related>
        <a href="https://www.actualno.com/politics/borisov-pri-trymp-kakvo-shte-chuem-i-kakvo-njama-da-chuem-news_1408255.html"/>
      </related>
      <p>Допълва се, че акцент ще бъде поставен върху начините за засилване на общите за двете страни интереси в областта на сигурността в контекста на северноатлантическото партньорство, върху <a href="https://www.actualno.com/balkani/borisov-pred-poslanika-na-sasht-v-gyrcija-diversifikacijata-e-prioritet-news_1406467.html">енергийната диверсификация</a>, както и върху други актуални теми. <i>Какви съвети даде на Борисов за срещата Тръмп бившият външен министър Соломон Паси, <b><a href="https://www.actualno.com/politics/syvetite-na-pasi-da-prodadem-na-trymp-belene-da-poiskame-sytrudnichestvo-s-nasa-i-trump-tower-news_1407002.html">прочетете в този материал</a></b>.</i> <br/>Днес бившият посланик на САЩ в София Джеймс Пардю отбелязва в свой коментар за вестник The Hill, че свободата на медиите едва ли ще е във фокуса на разговорите им, тъй като и двамата имат склонност да задушават истината. По повод визитата, по-рано през седмицата новият първи дипломат на САЩ в България Херо Мустафа пък коментира, че поканата от Тръмп <a href="https://www.actualno.com/cite/sreshtata-na-borisov-s-trymp-ne-e-nagrada-za-pokupkata-na-iztrebitelite-f-16-news_1408688.html">не е награда за поръчката на самолети F-16 от България</a>. Тя допълни, че двустранните отношения <a href="https://www.actualno.com/politics/hero-mustafa-kakvo-da-ochakvame-ot-sreshtata-borisov-trymp-news_1407915.html">се развиват възходящо</a>.</p>
      <related>
        <a href="https://www.actualno.com/politics/trymp-shte-govori-s-borisov-za-korupcijata-v-bylgarija-news_1408945.html"/>
      </related>
      <p>По време на визитата си в САЩ премиерът Бойко Борисов ще участва в церемония по поднасяне на венец на Мемориала на незнайния воин в Националния гробищен парк "Арлингтън". <br/>Във Вашингтон българският премиер ще се срещне с президента на Международния републикански институт Даниел Туининг и с вицепрезидента на Националния демократически институт Шари Браян. Борисов ще проведе и среща с представители на американския бизнес в сградата на Американската търговско-промишлена палата.</p>
    </article>
  </body>
</html>