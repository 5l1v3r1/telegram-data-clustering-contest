<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.prothomalo.com/bangladesh/article/1625932/%E0%A6%AA%E0%A7%87%E0%A6%95%E0%A7%81%E0%A7%9F%E0%A6%BE%E0%A7%9F-%E0%A6%AC%E0%A6%B8%E0%A7%8D%E0%A6%A4%E0%A6%BE%E0%A6%AC%E0%A6%A8%E0%A7%8D%E0%A6%A6%E0%A7%80-%E0%A6%B2%E0%A6%BE%E0%A6%B6-%E0%A6%89%E0%A6%A6%E0%A7%8D%E0%A6%A7%E0%A6%BE%E0%A6%B0%E0%A7%87%E0%A6%B0-%E0%A6%98%E0%A6%9F%E0%A6%A8%E0%A6%BE%E0%A7%9F-%E0%A6%AE%E0%A6%BE%E0%A6%AE%E0%A6%B2%E0%A6%BE"/>
    <meta property="og:site_name" content="প্রথম আলো"/>
    <meta property="article:published_time" content="2019-11-23T14:09:00+00:00"/>
    <meta property="og:title" content="পেকুয়ায় বস্তাবন্দী লাশ উদ্ধারের ঘটনায় মামলা, গ্রেপ্তার ২"/>
    <meta property="og:description" content="কক্সবাজারের পেকুয়া উপজেলায় নবম শ্রেণির মাদ্রাসা ছাত্রী আয়েশা খানমের বস্তাবন্দী লাশ উদ্ধারের ঘটনায় মামলা হয়েছে। পুলিশ অভিযান চালিয়ে এ ঘটনায় জড়িত থাকার অভিযোগে দুই নারীকে গ্রেপ্তার করেছে।"/>
  </head>
  <body>
    <article>
      <h1>পেকুয়ায় বস্তাবন্দী লাশ উদ্ধারের ঘটনায় মামলা, গ্রেপ্তার ২</h1>
      <address><time datetime="2019-11-23T14:09:00+00:00">23 Nov 2019, 14:09</time> by <a rel="author">প্রতিনিধি, চকরিয়া, কক্সবাজার</a></address>
      <p>কক্সবাজারের পেকুয়া উপজেলায় নবম শ্রেণির মাদ্রাসা ছাত্রী <a href="https://www.prothomalo.com/bangladesh/article/1625646/">আয়েশা খানমের বস্তাবন্দী লাশ</a> উদ্ধারের ঘটনায় মামলা হয়েছে। পুলিশ অভিযান চালিয়ে এ ঘটনায় জড়িত থাকার অভিযোগে দুই নারীকে গ্রেপ্তার করেছে।<br/><br/>গতকাল শুক্রবার রাতে নিহত ছাত্রীর বাবা জামাল উদ্দিন বাদী হয়ে চারজনের নাম উল্লেখ করে মামলাটি করেন। মামলার আসামিরা হলেন মগনামা ইউনিয়নের মিয়াজীপাড়া এলাকার আনোয়ার হোসেনের ছেলে ওমর ফারুক, একই এলাকার মৃত সাচী মিয়ার ছেলে কামাল হোসেন ও তাঁর স্ত্রী হালিমা বেগম, আমির হোসেনের স্ত্রী রোকেয়া বেগম। এর মধ্যে হালিমা বেগম ও রোকেয়া বেগম গ্রেপ্তার হয়েছেন।</p>
      <p>গতকাল সকাল সাড়ে আটটার দিকে উপজেলার মগনামা ইউনিয়নের বিসমিল্লাহ সড়কের কাছে একটি পুকুরের পাড় থেকে লাশটি উদ্ধার করা হয়। পুলিশ জানিয়েছে, তার বাঁ কান কাটা এবং চোখ দুটো ওপড়ানো ছিল। <br/>আয়েশা মগনামার ফতেহ আলী মায়ের পাড়ার জামাল উদ্দিনের মেয়ে। মগনামা মাঝিরপাড়া শাহ রশিদিয়া আলিম মাদ্রাসার ছাত্রী ছিল সে।</p>
      <p>মামলার এজাহার সূত্রে জানা গেছে, বৃহস্পতিবার সকাল আটটার দিকে মাদ্রাসায় যাওয়ার পথে আয়েশা খানমকে অপহরণ করেন একই ইউনিয়নের মিয়াজিপাড়া এলাকার ওমর ফারুক। নিজ বাড়িতে আটকে রেখে আয়েশার ওপর পাশবিক নির্যাতন চালান তিনি। আয়েশার চোখ দুটি উপড়ে ফেলা এবং বাম কান কেটে ফেলা হয়। কোমরের ওপরে ও বুকে ধারালো অস্ত্র দিয়ে জখম করা হয়। পরে অন্য আসামিদের সহযোগিতায় আয়েশাকে খুন করা হয়। এ সময় আসামিরা লাশ গুম করার চেষ্টা করেন। একপর্যায়ে লাশ বস্তাবন্দী করে আসামিরা বিছমিল্লাহ সড়কের কাছে একটি পুকুর পাড়ে নিয়ে ফেলে দেন।</p>
      <p>পেকুয়া থানার পুলিশ পরিদর্শক (তদন্ত) মিজানুর রহমান বলেন, গত শুক্রবার রাতে মামলার আসামি হালিমা বেগম ও রোকেয়া বেগমকে গ্রেপ্তার করেছে পুলিশ। মামলার প্রধান আসামি ওমর ফারুক ও অপর আসামি কামাল হোসেনকে গ্রেপ্তারের চেষ্টা চালাচ্ছে পুলিশ।</p>
      <p>আয়েশার মা নাছিমা আকতার বলেন, গত বৃহস্পতিবার সকাল আটটার দিকে বইপত্র নিয়ে মাদ্রাসার উদ্দেশে বাড়ি থেকে বের হয় আয়েশা। ছুটির পরও বাড়ি না ফেরায় খোঁজখবর নেওয়া শুরু করেন পরিবারের সদস্যরা। সম্ভাব্য সব জায়গায় খুঁজেও তার কোনো খোঁজ পাওয়া যায়নি। গতকাল সকালে স্থানীয় লোকজন সড়কের কাছে একটি পুকুরে আয়েশার লাশ পেয়ে বাড়িতে খবর দেন। তবে মাদ্রাসার অধ্যক্ষ মোহাম্মদ নুর বলেন, আয়েশা বৃহস্পতিবার ক্লাসে উপস্থিত ছিল না।</p>
    </article>
  </body>
</html>