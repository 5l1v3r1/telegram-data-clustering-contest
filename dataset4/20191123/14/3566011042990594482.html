<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1549407.html/%D8%A7%D9%81%D8%B2%D8%A7%DB%8C%D8%B4-%DA%A9%D8%B1%D8%A7%DB%8C%D9%87-%D9%86%D8%A7%D9%88%DA%AF%D8%A7%D9%86-%D8%A8%D8%B1%D9%88%D9%86-%D8%B4%D9%87%D8%B1%DB%8C-%D9%85%D9%85%D9%86%D9%88%D8%B9-%D8%A7%D8%B3%D8%AA--%D8%AE%D9%88%D8%AF%D8%B1%D9%88%D9%87%D8%A7%DB%8C-%D8%B4%D8%AE%D8%B5%DB%8C-%D8%B1%D8%B5%D8%AF-%D9%85%DB%8C-%D8%B4%D9%88%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-23T14:44:00+00:00"/>
    <meta property="og:title" content="افزایش کرایه ناوگان برون‌شهری ممنوع است/ خودروهای شخصی رصد می‌شوند"/>
    <meta property="og:description" content="علیزاده گفت: هیچ‌گونه برنامه‌ای برای افزایش کرایه ناوگان حمل و‌نقل عمومی برون شهری نداریم، خودروهای شخصی که بدون مجوز فعالیت می‌کنند هم نباید افزایش قیمتی داشته باشند."/>
  </head>
  <body>
    <article>
      <h1>افزایش کرایه ناوگان برون‌شهری ممنوع است/ خودروهای شخصی رصد می‌شوند</h1>
      <h2>مدیرکل راهداری وحمل ونقل جاده‌ای آذربایجان شرقی:</h2>
      <address>
        <time datetime="2019-11-23T14:44:00+00:00">23 Nov 2019, 14:44</time>
      </address>
      <p>علیزاده گفت: هیچ‌گونه برنامه‌ای برای افزایش کرایه ناوگان حمل و‌نقل عمومی برون شهری نداریم، خودروهای شخصی که بدون مجوز فعالیت می‌کنند هم نباید افزایش قیمتی داشته باشند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اروجعلی علیزاده، مدیرکل راهداری و حمل و نقل جاده ای آذربایجان شرقی در گفت‌و گو با خبرنگار <a href="http://www.anaj.ir/">آناج </a>با اشاره به طرح ساماندهی وانت‌بارهای بین‌شهری اظهار داشت: در حدود 10 هزار دستگاه وانت‌بار بین شهری که در حال فعالیت هستند در سامانه دارای پلاک عمومی ثبت شدند.</p>
      <p>وی گفت: تقریبا 2 برابر این رقم هنوز به ثبت نرسیده‌اند. سازمان راهداری مکلف شده تا براین موضوع نظارت داشته و وضعیت را رصد کنند. با توجه به افزایش قیمت بنزین، برای ناوگان حمل و نقل باری و عمومی بنزینی و دوگانه سوز سهمیه سوخت در نظرگرفته شده است. سهمیه بنزین تک‌گانه ها 750 لیتر و دوگانه‌سوزها 450 لیتر در ماه می‌باشد.</p>
      <p>علیزاده تصریح کرد: با ثبت خودروهای حمل‌و نقل برون شهری مزایای متناسبی در اختیار صاحبان خودرو قرار می‌گیرد. خودروهای پلاک عمومی، سهمیه بنزین، لاستیک و برخی خدمات دیگر را دریافت می‌کنند. در حدود 800 دستگاه خودرو در حمل‌ونقل برون شهری مشغول فعالیت هستند.</p>
      <p>وی خاطرنشان کرد: هیچ‌گونه برنامه‌ای برای افزایش کرایه ناوگان حمل و‌نقل عمومی برون شهری نداریم، خودروهای شخصی که بدون مجوز فعالیت می‌کنند هم نباید افزایش قیمتی داشته باشند. در غیر این صورت همشهریان عزیز می‌توانند با استفاده از سامانه 141 ویا به صورت حضوری، تخلفات را گزارش دهند.</p>
      <p>انتهای پیام/</p>
    </article>
  </body>
</html>