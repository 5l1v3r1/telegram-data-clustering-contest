<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unn.com.ua/uk/news/1837411-cherez-zastosuvannya-zbroyi-chernivetskimi-prikordonnikami-rozpochali-sluzhbove-rozsliduvannya"/>
    <meta property="og:site_name" content="Інформаційне агентство Українські Національні Новини (УНН). Всі онлайн новини дня в Україні за сьогодні - найсвіжіші, останні, головні."/>
    <meta property="article:published_time" content="2019-11-23T14:29:00+00:00"/>
    <meta property="og:title" content="Через застосування зброї чернівецькими прикордонниками розпочали службове розслідування"/>
    <meta property="og:description" content="КИЇВ. 23 листопада. УНН. У Державній прикордонній службі України проводять службове розслідування через застосування зброї військовослужбовцями Чернівецького …"/>
  </head>
  <body>
    <article>
      <h1>Через застосування зброї чернівецькими прикордонниками розпочали службове розслідування</h1>
      <address><time datetime="2019-11-23T14:29:00+00:00">23 Nov 2019, 14:29</time> by <a rel="author">Дар'я Панченко</a></address>
      <p><b>КИЇВ. 23 листопада. УНН.</b> У Державній прикордонній службі України проводять службове розслідування через застосування зброї військовослужбовцями Чернівецького загону. Про це повідомляє <b>УНН</b> з посиланням на пресслужбу ДПСУ.</p>
      <p>"Під час візиту до Чернівецької області голова Держприкордонслужби заявив, що наразі прикордонники проводять службове розслідування по факту застосування зброї військовослужбовцями Чернівецького загону", - йдеться у повідомленні.</p>
      <p>Також, зі слів голови ДПСУ Сергія Дейнеко, зброю застосували законно.</p>
      <p>"На жаль, це не перший випадок, коли особи, які причетні до протиправної діяльності на кордоні, зухвало намагаються завдавати шкоди здоров'ю і навіть убити прикордонників. І на фоні того, що нещодавно була річниця з дня трагічної загибелі нашого військовослужбовця підполковника Вадима Березинського, який був начальником відділу прикордонної служби "Ділове" Мукачівського прикордонного загону, я вам скажу відверто: готовий особисто відповісти за перевищення службових повноважень, якщо воно є з боку моїх підлеглих, ніж на їхніх похоронах, не дай Боже, пояснював би їхнім мамам, чому я не зберіг їхніх дітей", - сказав Дейнеко.</p>
      <p>Також голова ДПСУ додав, що вимоги до порушників припинити протиправну діяльність були абсолютно законними.</p>
      <p>"А як можна розцінити намагання наїхати транспортним засобом на прикордонників? Я розцінюю це як спробу, як замах на умисне вбивство", — додав Дейнеко.</p>
      <p>Нагадаємо, біля кордону з Молдовою прикордонники <a href="https://www.unn.com.ua/uk/news/1837192-na-moldavskomu-kordoni-prikordonniki-zi-zastosuvannyam-zbroyi-blokuvali-kontrabandu-sigaret">відкрили вогонь по контрабандистах</a>, внаслідок чого троє осіб отримали поранення.</p>
    </article>
  </body>
</html>