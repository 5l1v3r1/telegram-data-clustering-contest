<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nadale-ma-byt-nadprumerne-teplo-v-prosinci-muze-snezit-na-horach/1824403?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-23T14:49:00+00:00"/>
    <meta property="og:title" content="Nadále má být nadprůměrné teplo, v prosinci může sněžit na horách"/>
    <meta property="og:description" content="Praha - Nadprůměrné teplo má pokračovat i v příštích dvou týdnech, pak se podle meteorologů může ochladit. Srážek očekávají proti průměru spíše méně, před polovinou prosince začne na horách sněžit. Vyplývá to z měsíčního výhledu počasí, který dnes na svém webu zveřejnil Český hydrometeorologický ústav (ČHMÚ)."/>
  </head>
  <body>
    <article>
      <h1>Nadále má být nadprůměrné teplo, v prosinci může sněžit na horách</h1>
      <address><time datetime="2019-11-23T14:49:00+00:00">23 Nov 2019, 14:49</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Nadprůměrné teplo má pokračovat i v příštích dvou týdnech, pak se podle meteorologů může ochladit. Srážek očekávají proti průměru spíše méně, před polovinou prosince začne na horách sněžit. Vyplývá to z měsíčního výhledu počasí, který dnes na svém webu zveřejnil Český hydrometeorologický ústav (ČHMÚ).</p>
      <p>"Velmi teplé počasí posledních týdnů bude pozvolna ustupovat, ale z hlediska průměrných hodnot zůstanou teploty v nejbližších dvou týdnech pravděpodobně nadále nad úrovní dlouhodobých průměrů," uvedli meteorologové. V příštím týdnu podle předpovědi budou nejvyšší teploty přes den kolem deseti stupňů Celsia. Ve druhé polovině předvánočního období výhled předpokládá teploty většinou v rozmezí běžných hodnot pro danou roční dobu. V noci už tak může mrznout.</p>
      <p>Srážkově by měly být následující čtyři týdny průměrné až slabě podprůměrné. "Z celého předpovědního období očekáváme relativně více srážek v první než ve druhé polovině období, kdy už budou srážky na horách většinou sněhové," doplnil ČHMÚ.</p>
      <p>Dlouhodobá průměrná teplota pro následující čtyři týdny je 0,2 stupně Celsia. Podle záznamů vedených od roku 1951 bylo nejchladněji v roce 1969, kdy průměr činil minus 5,3 stupně Celsia. Zatím nejvyšší průměr 4,5 stupně meteorologové zaznamenali v roce 2006.</p>
      <p>Průměrný úhrn srážek pro období 25. listopadu až 22. prosince je 42 milimetrů. Nejvíc srážek spadlo v roce 1974, kdy meteorologové naměřili 82 milimetrů. Nejméně napršelo a nasněžilo v roce 1953 s úhrnem čtyři litry na metr čtvereční.</p>
      <p>Měsíční výhled vyjadřuje celkový charakter počasí, nepostihuje proto všechny možné výkyvy, upozorňuje ČHMÚ. Úspěšnost výhledu se podle meteorologů pohybuje u teplot kolem 75 procent, u srážek kolem 65 procent. Předpověď na třetí a čtvrtý týden se často blíží dlouhodobým klimatickým hodnotám pro daná období.</p>
    </article>
  </body>
</html>