<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/2005226/%C3%A7inli-bir-ajan-%C3%BClkesi-hakk%C4%B1nda-avustralya%E2%80%99ya-bilgi-s%C4%B1zd%C4%B1rd%C4%B1ktan-sonra-s%C4%B1%C4%9F%C4%B1nma"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-23T14:45:00+00:00"/>
    <meta property="og:title" content="Çinli bir ajan, ülkesi hakkında Avustralya’ya bilgi sızdırdıktan sonra sığınma istedi"/>
    <meta property="og:description" content="Çin istihbarat servisi için çalışan bir kişinin, Pekin’in, Hong Kong, Tayvan ve Avustralya'da siyasi müdahalede bulunmasına dair Avustralya Güvenlik İstihbarat Teşkilatına (ASIO) bilgi verdikten sonra sığınma talebinde bulunduğu aktarıldı. Avustralya"/>
  </head>
  <body>
    <article>
      <h1>Çinli bir ajan, ülkesi hakkında Avustralya’ya bilgi sızdırdıktan sonra sığınma istedi</h1>
      <address>
        <time datetime="2019-11-23T14:45:00+00:00">23 Nov 2019, 14:45</time>
      </address>
      <p>Çin istihbarat servisi için çalışan bir kişinin, Pekin’in, Hong Kong, Tayvan ve Avustralya'da siyasi müdahalede bulunmasına dair Avustralya Güvenlik İstihbarat Teşkilatına (ASIO) bilgi verdikten sonra sığınma talebinde bulunduğu aktarıldı.<br/><br/>Avustralya’da yayın yapan The Edge gazetesinde yer alan habere göre, Çin için casusluk yapan Vang "William" Liçiang, ülkesinin yurt dışındaki müdahale operasyonlarını nasıl yürüttüğü konusunda Avustralya Güvenlik İstihbarat Teşkilatına (ASIO) bilgi vererek siyasi sığınma talebinde bulundu. Vang'ın Çin'in üst düzey askeri istihbarat subaylarının Hong Kong, Tayvan ve Avustralya'da siyasi müdahalede bulunmak için yaptığı fon sağlama operasyonları hakkında ASIO'ya ayrıntılı bilgi verdiği belirtildi. Vang, konu hakkında yaptığı açıklamasında, “Şahsen ben de dâhil oldum ve bir dizi casusluk faaliyetine katıldım” ifadelerini kullandı. ASIO, operasyonel ve bireysel konular hakkında yorum yapılmadığını belirterek, ayrıntı vermekten kaçındı.<br/><br/>Ayrıca Vang'ın, ASIO'ya 2015'te muhalif malzeme sattığından şüphelenilen 5 Hong Kong kitapçısından birinin kaçırılmasına dahil olduğunu belirttiği aktarıldı. Kitapçının kaçırılması, Hong Kong'da devam eden gösterilerin nedenlerinden biri olarak gösteriliyor.<br/><br/>Avustralya İçişleri Bakanlığı, bireysel davalar hakkında yorum yapmadıklarını açıklarken, Çin Dışişleri Bakanlığı ise olay ile ilgili henüz bir yorumda bulunmadı.<br/><br/>Pekin’in iç işlerine müdahale ettiği iddiası ile Çin ile Avustralya arasındaki ilişkiler son birkaç yıldır kötüye gidiyor. Avustralya, Çin’in Pasifik’teki etkisini genişletmek istediğinden endişe duyuyor.</p>
    </article>
  </body>
</html>